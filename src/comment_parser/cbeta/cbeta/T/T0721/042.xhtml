<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正法念處經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><div class='pin'>
<p class='juan'><a id='mulu94' /><a id='mulu95' />正法念處經卷第四十二<p class="byline">元魏婆羅門瞿曇般若流支譯</p>觀天品之二十一<span class='note-inline'>(夜摩天之七)</span></p><p>「爾時，彼天次第而行，上彼山峯第一無垢如鏡之地。彼諸天眾，業地鏡中自見其身，分分明了。彼諸天等，若有先修身口意者，業地鏡中得見自身，額中所現業果生死。如彼某時某處某國某因某緣某退相等，一切皆見，亦見他相——當退之相。隨何者天額中書字餘業之相，或有生業，彼一切相，業地鏡中一切自見，退夜摩天。若是餘業或是生業，或身惡業或口惡業或意惡業，如是因緣退已，當生某地獄中、某餓鬼中、某畜生中；從畜生處既得脫已，行欲放逸之所誑故，業風所吹，轉某處生。又復如是欲過中出，彼於額上字書畫中，一切具見。於額畫中亦如是見欲過中出，如某欲法如是對治，所謂修欲無光明觀，不為彼欲之所能誑。又復彼欲有異對治，謂見此色是虛妄見，於如是色隨順見已，心正觀察，悕欲之心更不增長。如是如是，五境界中如欲過患，如是諦觀，彼天如是則無憙愛。憙愛之心不能為妨、不能為礙，喜愛乃是生死種子，彼天如是欲中得出。額畫字中一切皆見，彼既見已，若勝修身、若勝修意。彼能捨欲，見欲過患故知出欲；知出過已，見先受樂境界過患如食毒棗，今所受欲亦如是見。何以故？以於境界受欲樂故，墮於惡道。如是修故，捨離境界。若於額上書字畫中，見惡道業，墮於惡道——地獄、餓鬼、畜生之中。見彼業已，彼如是業，一切皆失；生善道業，一切皆生。善業力故。彼諸天子如是見已，深生信心，造作善業，如是乃至造作涅槃種子善業。</p>
<p>「若更餘天少智慧者，其心樂欲，彼前作業，業網自在，既見業畫文字相已，生如是心：『若我此處後時退已，或生人中或生天中。』彼天如是見生處已，心不驚怖，而復更入五境界波愛河中洗。以放逸故，行放逸行。如是天者，不曾學來、不曾聞來，少智慧故，於欲不知，不能離欲，善法則滅，而復更作其餘生業——地獄、餓鬼、畜生之業。何以故？一切善業皆悉盡故，欲所誑故，而復墮於地獄、餓鬼、畜生之中。</p>
<p>「爾時，有鳥名為賢語，見放逸天行放逸行，天善業故，而說偈言：</p>

<div class="lg regular" style="margin-left:2em;"><div class='lg-row'>「『若善牽心者，　如是則得善；</div>
<div class='lg-row'>若隨不善者，　如是得不善。</div>
<div class='lg-row'>一切多用心，　如地風水火，</div>
<div class='lg-row'>隨所得因緣，　心如是行轉。</div>
<div class='lg-row'>心能速疾行，　亦能速疾迴，</div>
<div class='lg-row'>速將至天中，　速令入惡道。</div>
<div class='lg-row'>心速疾行善，　若能防護心，</div>
<div class='lg-row'>一切法能作，　一切業能斷。</div>
<div class='lg-row'>一切法行主，　所謂彼心是；</div>
<div class='lg-row'>復以如是義，　故得名為心。</div>
<div class='lg-row'>心常求人便，　皆不應信之，</div>
<div class='lg-row'>體性甚㦜動，　大力不可持。</div>
<div class='lg-row'>須臾間作善，　須臾作不善；</div>
<div class='lg-row'>如是作無記，　其行不可測。</div>
<div class='lg-row'>心來不可知，　心去不可識，</div>
<div class='lg-row'>先無後時有，　已有還復無。</div>
<div class='lg-row'>心無有處所，　和集不可得，</div>
<div class='lg-row'>以無身體故，　不可得捉持。</div>
<div class='lg-row'>因緣和合故，　念念如是生，</div>
<div class='lg-row'>如珠牛糞合，　因緣而生火。</div>
<div class='lg-row'>如是根色等，　一切因緣心，</div>
<div class='lg-row'>非一能生心，　和合故生心。</div>
<div class='lg-row'>如是知心已，　知心難調伏，</div>
<div class='lg-row'>意隨正法行，　慎勿憙樂欲。』</div>
</div><p>「彼天如是既聞偈已，修身修意，二種修心。既修心已，不樂境界，隨順法行，退夜摩天復生勝處，不離天處。若生人中，或為人王或為大臣，或時得種解脫種子，三種菩提，隨願皆得，或具善業作轉輪王。</p>
<p>「若彼諸天如是希有見於業相如鏡中見，心不調者，彼天復<span class='corr'>墮</span>地獄、餓鬼、畜生之中。</p>
<p>「又彼比丘觀此希有業畫文字果報之相，彼則觀見：若人精勤專意深心畫如來像，若有思信寂靜之心如是書寫正法文典，心意寂靜。彼人生天，咽中額上，見則生信。</p>
<p>「又復有人心無正信，或為王勅或為他遣，或為取物，活命因緣，若書經文或畫佛像，亦生天中，見則不信，多行放逸。彼亦造作善業種子，得生天中，雖見不信，以離信來、離思來故。如是無因，則無業果，如是一切皆從因緣相似業生。</p>
<p>「若復有天性憙放逸，行放逸行，受天境界五欲之樂，常不厭足，復於增長無量欲山寶圍山中，於長久時五欲功德而受樂已。共天女眾如是種種遊戲受樂，後離如是五欲功德莊嚴之山，復向第三珠圍山去。生歡喜心，五樂音聲在道遊戲，普勝妙事第一成就，於須臾間具足受樂，如意所念種種境界而受快樂。既於山中在河岸邊受欲樂已，方至第三珠圍之山。如是如是，天可愛樂境界受樂，如是如是喜愛增長，以於彼愛不解脫故，欲火所燒，於彼聲觸味色香等不知厭足，境界河中亦不厭足，如彌那魚。如是第三名珠圍山，一廂則是青色珠寶，次第二廂赤蓮花寶，次第三廂是車璩寶，次第四廂是白銀寶。彼天見已，生歡喜心，迭互相向如是說言：『天當看此無量種種端嚴殊妙種種光明。此寶光明，百萬由旬皆悉普遍入彼光明，不可分別。此勝光明，青黃赤白有無量種。』</p>
<p>「彼諸天眾如是說已，復向餘林，林名樹稠。彼諸天眾、諸天女眾生歡喜心，無量音樂隨種種處皆悉樂見。次到彼林，善業成熟，種種莊嚴如是遊行，種種受樂，乃於久時行放逸行，為愛所使。爾時，彼天見樹稠林，諸七寶樹於彼林中，見有二河：第一香水，勝味觸水，如心意念則有水滿。彼河之水，隨念而轉。彼河銀岸多有種種異異諸鳥。彼一河者，名為雜水；次第二河名如意水。彼雜水者，本性自體。如是雜水，第一清淨，水流盈滿。彼種種水遠離醉過，善業因緣。其水則有無量種色，是故彼河名為雜水。又第二河名如意水，隨彼天心種種意念，如是水生。若念須陀，則須陀流第一白淨、第一香味，須陀流滿。若彼諸天意念天酒，則有色香觸味具足美妙天酒滿中流出。若念山澤種種異華，則有色香觸等具足如是妙花，滿河流出；於其花中有種種蜂以為莊嚴。彼華之名，尚不可說。如是第二如意水河，種種流滿。</p>
<p>「彼處如是樹稠林中有如是花，莊嚴可愛。彼處諸天在兩河中處處遊戲，種種受樂。可愛聲觸味色香等種種受樂，以善業故，共飲天酒，種種受樂。聞樂音聲，種種耳樂，種種歡喜，隨心具足受種種樂。遠離憂悲，遠離飢儉，離於怖畏，於境界中常不知足。如飲醎水，隨增其渴。有無量種無量分別，有無量種受天之樂。</p>
<p>「彼天如是行林河中受樂行已，彼處有鳥，名曰河行，見天放逸而說偈言：</p>

<div class="lg regular" style="margin-left:2em;"><div class='lg-row'>「『猶如此水流，　天樂亦如是，</div>
<div class='lg-row'>命念念不住，　癡故不覺知。</div>
<div class='lg-row'>老病死等故，　能令業盡退，</div>
<div class='lg-row'>天不離此法，　常隨逐欲行。</div>
<div class='lg-row'>命則非是常，　三界樂亦爾，</div>
<div class='lg-row'>天癡為欲誑，　如是不覺知。</div>
<div class='lg-row'>如空中水渧，　必墮而不停，</div>
<div class='lg-row'>一切樂如是，　與雨渧不異。</div>
<div class='lg-row'>如風吹塵土，　迭互競相推，</div>
<div class='lg-row'>轉於虛空中，　身轉亦如是。</div>
<div class='lg-row'>此樂非勝樂，　貪誑不常定，</div>
<div class='lg-row'>與愛毒和合，　猶如雜毒食。</div>
<div class='lg-row'>彼常勝樂者，　所謂不死處、</div>
<div class='lg-row'>無愛別離處、　無冷無熱處。</div>
<div class='lg-row'>彼處常安隱，　智者之所說，</div>
<div class='lg-row'>何處不生死，　彼處則無苦。</div>
<div class='lg-row'>諸因婦女樂，　一切皆有苦，</div>
<div class='lg-row'>彼愛為種子，　復生地獄中。</div>
<div class='lg-row'>彼樂能生苦，　云何說為樂？</div>
<div class='lg-row'>乃是苦中苦，　後時則如毒。</div>
<div class='lg-row'>若此眾生生，　眾生業風吹，</div>
<div class='lg-row'>業網癡所覆，　隨生處愛樂。</div>
<div class='lg-row'>若善不善業，　常隨彼共行，</div>
<div class='lg-row'>處處皆逐去，　如香不離花。</div>
<div class='lg-row'>汝如是受樂，　此後時則失，</div>
<div class='lg-row'>如晝日時滿，　日沒光隨沒。』</div>
</div><p>「彼水行鳥，天善業故，已為一切放逸行天如是說已。若天放逸行放逸者，聞水行鳥如是偈說，作如是言：『此鳥善語，已覺悟我。如此鳥說，我必當得。此鳥實說，我放逸故，行放逸行，猶故如是不能捨離。我於後時必定破壞，得大怖畏。我等從今當善心意，對治放逸，捨離放逸。』</p>
<p>「彼天如是於長久時，專心善意，捨離放逸，知欲過患。心思惟已，以心動故，心力大故，或於多時久習欲故，還復著樂。彼天如是無量分別無量境界，上下受樂種種諸欲具足之處。種種鳥聲，勝妙園林有蓮花池。七寶山峯多有無量妙蓮花池以為莊嚴，多有無量百千蜂眾出種種聲，莊嚴妙池。彼處有河，滿中飲食。有百千樹，隨念枝網蔭覆彼河，枝間有華，華為堂舍，種種具足。彼天自身有妙光明，無諸憂惱，自善業故得如是報。下中上天皆離妬嫉，迭互相愛，一心一欲，彼此不妨，如是如是遊行受樂。</p>
<p>「爾時，彼天既受樂已，迭共籌量而作是言：『如我先聞，此夜摩處一切諸天有主，名為牟修樓陀，遊戲受樂，我等今者相與共去。』</p>
<p>「彼處諸天離彼天主牟修樓陀五百由旬，遙聞歌聲，以太遠故，聞不了了。以聲普遍一切天處，是故不了。若鳥音聲，如是歌聲功德具足，聞彼歌聲雖不了了，極生愛樂，不可厭足。以心動故，生決定意，一切天眾即向天主牟修樓陀戲樂之處。彼林一切功德具足。彼欲行天共諸天女種種莊嚴，種種衣服一切功德皆悉具足，普身所著無縷天衣以自莊嚴，其手皆執種種樂器，迭相愛念，生歡喜心。有乘空者、乘蓮花者。復有乘於優鉢羅者，彼優鉢羅有第一香，多有眾蜂。復有乘於拘物頭者，彼拘物頭，形量白色皆如月輪。彼天皆共如是天女遊戲歌舞在空而行，五欲境界種種受樂，不知厭足。彼天善業自心所化，自如是乘。自業所化有下中上，色亦如是有下中上，樂亦如是有下中上。如是受樂，智慧亦爾有下中上，命亦如是有下中上。一切如是。遍滿虛空，向戲樂林，無量種欲具足之處，牟修樓陀天王住處堂殿之所。彼如是行在道，未到戲樂之林，於虛空中遙見如炎，復見一處青寶之色，復於異處見黃白色，復於異處見如火色。「彼天如是空中見已，則生第一希有之心，迭相告言：『天當看此虛空之中希有之事，如著種種希有色衣在虛空中。我未曾見。』彼諸天眾迭互說已，生希有心，少時停住。</p>
<p>「未經久時，復聞有聲，第一微妙美音歌聲，聞音聲已，復生喜心、希有之心。始從在地乃至遍空一切天眾共諸天女，心皆樂見，悉欲往看。此天如是，空中見者，一切皆是；山樹具足地處諸天，彼天亦爾，遙見此天。</p>
<p>「山樹具足地處諸天亦向天王須夜摩天。須夜摩天坐七寶座，在七寶窟以大青寶瓔珞莊嚴，復以勝妙蓮花之色勝大妙寶而自莊嚴。又復更有第一光明妙寶勝幡，光明普遍一千由旬，有白光炎滿虛空中。如著種種勝妙衣服在於虛空，幡亦如是。</p>
<p>「此廣博行地處諸天如是見已，生希有心，少時停住，須臾則知山樹具足地處諸天亦向天主牟修樓陀所住之處戲樂林所，起如是心：『彼如是去，亦如我去。』廣博行處勝上諸天籌量說言：『我今共彼山樹具足地處諸天，一切和合相與俱去，向彼天主牟修樓陀所住之處。』</p>
<p>「如是時間暫住須臾。爾時彼處山樹具足地處諸天見廣博行地處天眾，生希有心，作如是言：『我今共彼廣博行處一切諸天，迭共和合，相與同詣牟修樓陀天王住處戲樂林中。』</p>
<p>「爾時，如是山樹具足地處諸天共廣博行地處諸天，一切天眾皆共和合，遍在虛空，無量幢幡，皆乘寶殿，在鳥背上，五樂音聲、五欲功德皆悉具足，向戲樂林須夜摩天遊戲大林。多有無量諸欲功德皆悉具足，不可譬喻。往向彼林受境界樂、五欲功德，不知厭足。一切功德富樂之事皆不厭足，迭互相近，不可厭足。如是一切皆受欲樂，不知厭足。</p>
<p>「然彼比丘見彼天已，無量業果皆悉諦知，而說偈言：</p>

<div class="lg regular" style="margin-left:2em;"><div class='lg-row'>「『譬如天雨水，　是故河增長；</div>
<div class='lg-row'>如是欲雨故，　天增長欲火。</div>
<div class='lg-row'>彌那生水中，　而常患枯渴；</div>
<div class='lg-row'>如是樂增渴，　故天不知足。</div>
<div class='lg-row'>如虛空無邊，　亦復無盡滅；</div>
<div class='lg-row'>欲如是無邊，　界欲不可盡。</div>
<div class='lg-row'>海水波旋滿，　髣髴有足義；</div>
<div class='lg-row'>悕望於欲者，　畢竟不知足。</div>
<div class='lg-row'>天未得境界，　愚癡不知足；</div>
<div class='lg-row'>心常悕望樂，　得已不知足。</div>
<div class='lg-row'>既得衰惱已，　無量到退失，</div>
<div class='lg-row'>由境界熱惱，　是故應捨欲。</div>
<div class='lg-row'>既被貪欲誑，　能壞信欲者，</div>
<div class='lg-row'>得衰惱則離，　而天不覺知。</div>
<div class='lg-row'>境界非可足，　不知足無樂；</div>
<div class='lg-row'>如是不知足，　智者能捨離。</div>
<div class='lg-row'>寂靜為樂根，　苦由境界起，</div>
<div class='lg-row'>故應修寂靜，　遠離境界地。</div>
<div class='lg-row'>常捨離煩惱，　修行無上智，</div>
<div class='lg-row'>從智得解脫，　由煩惱繫縛。</div>
<div class='lg-row'>病殺繫縛等，　境界所怖畏，</div>
<div class='lg-row'>流轉生死中，　皆由於境界。</div>
<div class='lg-row'>若合若別離，　或百或千到，</div>
<div class='lg-row'>生生處常爾，　唯善逝諦知。</div>
<div class='lg-row'>生死無量樂，　生死無量苦，</div>
<div class='lg-row'>一切由境界，　生生處皆有。</div>
<div class='lg-row'>如是之境界，　破壞癡心者，</div>
<div class='lg-row'>愚癡無眼故，　復憙樂境界。</div>
<div class='lg-row'>捨怨而不近，　聞名亦生慮，</div>
<div class='lg-row'>境界如怨家，　癡故不曾捨。</div>
<div class='lg-row'>若為境界燒，　則是愚癡者，</div>
<div class='lg-row'>為自業所誑，　癡故不能離。</div>
<div class='lg-row'>如有畏火者，　猶故近於火；</div>
<div class='lg-row'>如是境界迷，　亦樂近境界。</div>
<div class='lg-row'>猶如食毒者，　不為自受樂；</div>
<div class='lg-row'>近愛癡亦爾，　永無安隱事。</div>
<div class='lg-row'>如渴者於鹽，　舐之不除渴；</div>
<div class='lg-row'>境界故闇眼，　於愛不知足。</div>
<div class='lg-row'>天境界不足，　欲心之所誑，</div>
<div class='lg-row'>為業風所吹，　到於惡道處。』</div>
</div><p>「彼比丘如是諦知無量道處眾生業生，次第皆知，憐愍彼天，已說此偈。</p>
<p>「又復彼天迭相和合，一切同行，心生歡喜向戲樂林牟修樓陀天王住處。爾時，彼天如是而行，無量服飾無量樂行，無量業化，無量園林池等受樂，無量百千天女圍遶，如是而行。復有餘天百千堂殿在上而坐，行虛空中，光明周遍普照虛空，歌舞遊戲，五樂音聲，鬘莊嚴身，以香坌身，頸著瓔珞，頭冠天幘，風吹衣裳如雲而行，天女抱之心甚喜樂。復有餘天，天女詠歌及箜篌聲，既聞此聲，心生愛樂。如是等類，若干種天種種受樂，向戲樂林空中而住，悕望受樂。彼地處天一切皆向牟修樓陀天王住處。總說彼天，如業相似，若戲若行若莊嚴具，音聲普遍十方充滿，皆來近在王住堂殿。普彼一切夜摩天眾，牟修樓陀夜摩天王於中最勝。如業之身，以業勝故，其果亦勝。如是因果非不相似，如種子芽。一切天眾皆近天王牟修樓陀所居堂殿，彼天皆劣，唯有天王牟修樓陀於中獨勝。一切諸天，天欲之中，天王欲勝，皆悉具足。無譬喻樂，且說少分。</p>
<p>「有七寶鳥在樹林上，周匝遍有。嘴銜樹心，身無所依在虛空中。又復異處饒希有鈴，其聲美妙，若天聞者，皆來向之。如是分別心快樂故，在彼林行。又復更有七寶眾鳥間錯雜翅，在彼林外周匝圍遶，嘴中銜鬘繞林飛行。又復多有希有孔雀，背上皆有蓮花水池。於彼池中饒種種鳥，有百千蜂在彼池水蓮花之中，蜂有音聲。池名清水。彼蓮華葉種種不同，或有花葉是毘琉璃，或有花葉是七寶者。有餘蓮花，五由旬香。如是彼鳥孔雀背上端嚴殊妙，歌樂嬉戲，池鳥相應。彼孔雀背亦甚希有。又復多有大希有鳥，孔雀銜鬘，謂其背上有大蓮花。天子坐彼蓮花臺上，有百天女而為圍遶，種種嬉戲美妙歌音而受快樂。又復多有大希有鳥，孔雀銜鬘。彼受樂天自業所化，一一孔雀頭上皆有隨念樹生。有種種花，其花甚饒，樹上多有七寶翅鳥。其諸天子既上彼樹，與天女眾共飲天酒，歌舞嬉戲而受快樂。又復多有大希有鳥，孔雀銜鬘。一一孔雀叢毛之中，多諸天眾共天女眾坐受快樂，迭相愛樂，嬉戲歌舞受天之樂。天見如是孔雀銜鬘希有事故，生希有心。又復更見第二希有，所謂蓮花妙池銜鬘。彼蓮花池其數二萬，離於泥濁，有金銀沙，八功德水盈滿彼池，鵝鴨鴛鴦池中甚饒。</p>
<p>「天善業故，鵝說偈言：</p>

<div class="lg regular" style="margin-left:2em;"><div class='lg-row'>「『久時受此樂，　此樂非常法，</div>
<div class='lg-row'>一切皆無常，　而天不覺知。</div>
<div class='lg-row'>此樂且相續，　必當有斷時，</div>
<div class='lg-row'>為欲心所誑，　不覺知失壞。</div>
<div class='lg-row'>此樂雜苦樂，　隱覆故不覺；</div>
<div class='lg-row'>如蓮花鬘中，　毒蛇不可見。</div>
<div class='lg-row'>猶如雜毒飯，　食者被殺害；</div>
<div class='lg-row'>此樂一切爾，　必當墮地獄。</div>
<div class='lg-row'>如索筋為羂，　眼見甚可愛；</div>
<div class='lg-row'>境界羂如是，　見好實甚惡。</div>
<div class='lg-row'>如金波迦果，　初甜美味多，</div>
<div class='lg-row'>後時則能殺，　世間樂亦爾。</div>
<div class='lg-row'>如飛虫見燈，　其心甚愛樂，</div>
<div class='lg-row'>入中則被燒，　此樂亦如是。</div>
<div class='lg-row'>愚凡夫不知，　戲樂猶如燈，</div>
<div class='lg-row'>悕樂如觸火，　畢竟不得樂。</div>
<div class='lg-row'>如鹿患渴故，　隨逐陽炎走，</div>
<div class='lg-row'>畢竟不除渴，　此樂亦如是。</div>
<div class='lg-row'>過現不知足，　未來亦復然，</div>
<div class='lg-row'>一切天境界，　如是故應捨。</div>
<div class='lg-row'>寂樂為根樂，　是智者所說，</div>
<div class='lg-row'>於樂根無心，　彼則常受苦。</div>
<div class='lg-row'>梵實第一勝，　忍為最寂靜，</div>
<div class='lg-row'>一智明是世，　一慈生勝樂。</div>
<div class='lg-row'>不惱他最吉，　正見第一善，</div>
<div class='lg-row'>直心最為良，　捨惡業亦爾。</div>
<div class='lg-row'>若近於老宿，　恒常敬重法，</div>
<div class='lg-row'>供養於師長，　信業則為善。</div>
<div class='lg-row'>常供養三寶，　正心意無垢，</div>
<div class='lg-row'>復供養父母，　是涅槃城道。</div>
<div class='lg-row'>佛說一切法，　出家最第一，</div>
<div class='lg-row'>梵行行中勝，　能得一切樂。</div>
<div class='lg-row'>佛說諸施中，　法施最為勝；</div>
<div class='lg-row'>勤中禪第一，　則能到涅槃。</div>
<div class='lg-row'>於施戒智中，　唯智以為最，</div>
<div class='lg-row'>智能到涅槃，　施戒唯得樂。</div>
<div class='lg-row'>眼見非為最，　智見則為勝；</div>
<div class='lg-row'>佛說八分道，　諸道中寂靜。</div>
<div class='lg-row'>諦中四諦勝，　是如來所說；</div>
<div class='lg-row'>於五種力中，　智慧力為最。</div>
<div class='lg-row'>說上下八方，　更無有勝者，</div>
<div class='lg-row'>唯如來為最，　能示真法故。</div>
<div class='lg-row'>說一切眾中，　聖眾最寂靜，</div>
<div class='lg-row'>以三寶福田，　依止能生樂。</div>
<div class='lg-row'>等供養父母，　第三次和上，</div>
<div class='lg-row'>能以法境界，　開眼令覩見。</div>
<div class='lg-row'>非可見可取，　如來如是說，</div>
<div class='lg-row'>此皆是樂地，　依境界非樂。</div>
<div class='lg-row'>若能行此法，　則行無垢道，</div>
<div class='lg-row'>行此道安隱，　夜摩地非樂。』</div>
</div><p>「彼鳥如是，以善業故，本人中時，因法活命，賣法得物以自存濟。如是業因，彼處為鳥，本善業故，雖生鳥中，憶法不忘，如是說偈。是故應當精勤讀誦，常受持法。以業因緣，雖作畜生，本來習故，善能說法，得果不空。</p>
<p>「又彼一切諸夜摩天向彼二萬蓮花之池，種種異異別別莊嚴，勝妙天女而為圍繞。於彼池中，先有種種異異莊嚴諸天之眾、諸天女眾，百百千千那由他數、那由他數、億億數等，種種受樂。共諸天女五樂音聲，或有入在蓮花中者，或有坐於蓮花臺者，或有在於蓮花葉者，或有在於蓮華鬚者。隨心意念，麁細等身，如眼睫頃，百千由旬已能來去。如眼所見無遠無近，皆一念時，彼天來去亦復如是。如一指面，眾眼共看，不妨不患。如是彼天，或有一百或有一千，皆共聚在一蓮花鬚，同坐不妨，不隘不迮。以善業故，自業力故，彼蓮花池如是勢力、如是功德。彼天如是於蓮花中，或百或千，如是嬉戲，如心美味天酒恣飲。彼蓮花中舊住諸天共後來天和合嬉戲，自有光明勝百千日，皆受欲樂。於如是處久時受樂，爾乃前詣牟修樓陀天王林所。欲入彼林，彼林多有無量種色甚可愛樂。牟修樓陀如心意念化作彼林，如自心中如是如是種種所念，如是如是化作種種異異樹林，本未曾有。夜摩天王善業力故。爾時，天眾見如是林本未曾有，本未曾見，生希有心。生是心已，欲入彼林，漸次近之，彼天種種莊嚴其身，塗天栴檀，著天所應如天相似種種衣服，過蓮花池，到彼樹林，見已羞慚。業如是故，有如是林，種種勝妙。彼諸天眾見餘林來，既見彼林，普遍審觀。既審觀已，迭相向說，迭相指示，然後入中。</p>
<p>「既過彼池，入林中已，見鸚鵡行，皆悉執持種種寶鬘，一一鸚鵡寶珠繫咽，如是寶珠相續為鬘繞彼林已，而說偈言：</p>

<div class="lg regular" style="margin-left:2em;"><div class='lg-row'>「『此眾生輪轉，　自業所牽推，</div>
<div class='lg-row'>老死樑繩中，　眾生不厭離。</div>
<div class='lg-row'>彼道至道行，　天人阿修羅，</div>
<div class='lg-row'>不知真諦故，　為自心所使。</div>
<div class='lg-row'>世間所作輪，　手推非疾轉；</div>
<div class='lg-row'>業手眾生輪，　轉之甚為速。</div>
<div class='lg-row'>十二輻和合，　聚在癡轂中，</div>
<div class='lg-row'>因緣輪迴轉，　世間不覺知。』</div>
</div><p>「彼天如是聞鸚鵡鳥所說偈已，一心善念，觀察本業，大慇重心，念本業行，作如是言：『彼鸚鵡鳥則為勝我，我則不如彼鸚鵡鳥。思惟作業，我為愛壞，嬉戲受樂。』時，彼諸天如是說已，為欲往見夜摩天王牟修樓陀，過鸚鵡行，復向名為嶮岸鬘林。於彼林中復有一林，名曼陀羅，百千色花以為莊嚴。彼林多有種種鳥眾，林之光明勝百千日，離日熱過。彼林之樹有勝光明。見彼樹林則生眼樂，聞鳥音聲則生耳樂，嗅藕根香則生鼻樂，甞食果味則生舌樂，無縷天衣觸生身樂。諸根樂故，意生喜樂。五根縛心，令意隨順，思念諸法。以二種意，隨順而知。如是見於曼陀羅林。曼陀羅樹一一皆饒諸天女眾。如是天女，種種衣服莊嚴微妙，口中言說，種種歌舞，種種受樂，彼諸天眾本未曾見。</p>
<p>「如是彼處一切地中地行諸天，見彼天女在樹林中。不可譬喻，無量百千億眾甚多天眾、天女普遍林中。無有一天、無一天女心不悕望欲見天主牟修樓陀，一切悕望皆欲往見。實心喜樂欲見天王，以是天王福德力故。爾時，彼天如上所說和合而來，行彼林中。彼林多有流水河池、蓮花雜林皆悉具足，地分處處一切莊嚴。其地柔軟皆作金色，雜寶間錯。如是見已，則受欲樂。如是次第，漸進前向夜摩天王牟修樓陀，一切同心悕望欲見，心皆相愛。如上所說種種異乘，過彼地處，復入異地。於彼地中有可愛山，如是地中諸可愛山其數五百，是遊戲處。彼一切山是毘琉璃，其樹皆是赤蓮華寶，金葉莊嚴。復有寶樹，銀葉莊嚴。彼處多有珊瑚諸鳥，又復更有異法莊嚴，無量雜寶鹿鳥莊嚴，種種河池流水莊嚴，交枝為舍。普遍莊嚴交枝之舍處處遍有，其果金色，金寶樹枝，其果皆作毘琉璃色，金寶之葉。有百千蜂，蜂有音聲美妙悅耳。種種味觸飲食滿河，多有寶鳥莊嚴彼河。彼中地處，觸則生樂。復有天眾見諸寶山，山名遊戲。有見平地、有見山峰、有見窟門，復有天見樹枝堂舍，有見一切在蓮花池，天眾天女皆悉歡喜。有共天女而歌舞者，或有諸天共天女眾入蓮華林遊戲樂者，有歡喜心而飲酒者，有以天華散平地者，有結花鬘莊嚴身者，有以寶冠共諸天女迭互莊嚴。自有光明，身無垢穢。復有異天共諸天女行虛空者。復有異天手執樂器，口中詠歌，住在平地。或百或千，彼天之身，如是如是種種莊嚴，種種光明，青黃赤紫、雜色光明從身而出。</p>
<p>「爾時，彼天既於如是遊戲山中受快樂已，欲見天王牟修樓陀，更前內入彼天。復見夜摩天王，名集鬘地，即入其中。山樹具足、廣博行地，彼一切天第一莊嚴，并集鬘地，三地諸天皆於天王牟修樓陀生敬重心。是彼天王善業力故，是彼天王過去修集無量善業之所感致。</p>
<p>「集鬘地中有一萬殿，無量種色種種金柱而為莊嚴。彼殿可愛，金寶為壁，毘琉璃寶、青寶柱雜雜間錯。復有異殿毘琉璃壁，金寶、青寶拘欄，因陀羅寶以為窓牖，又復多有種種寶柱雜雜間錯。復有異殿毘琉璃壁，金寶為門，毘琉璃扉，種種間錯。復有樓殿甚可愛樂，謂赤蓮花雜金為柱，金寶為門，珊瑚為窓，種種雜寶間錯其地。又復彼處種種間錯青寶為壁，赤金為門，白銀為柱，普彼殿內光明炎鬘。</p>
<p>「又復彼處牟修樓陀天王之殿，種種業化，第一赤色金寶之殿，金剛間錯，赤蓮花寶以為殿柱，七寶為窓，第一光明迭相照耀重樓行殿。如是如是種種莊嚴，彼天見已，迴眼遍看。復觀寶山，彼此迭共相與同心，普看山殿，前向大王須夜摩天，然後乃入牟修樓陀天王殿內。既如是入，勝勝異見，種種可愛，第一希有無量功德一切具足。彼諸天等，見集鬘已，悕望欲見夜摩天主牟修樓陀，一切天眾皆悉同行，復入一處王所行處。見大天王七千天子而為圍繞，悉皆第一勝妙莊嚴。身有光明，一一天子威德如山，天衣流動，頭著寶冠，肘後、臂上妙寶莊嚴，勝妙花鬘以嚴其胸。有如是等七千天子圍遶天王牟修樓陀，亦如眾山周匝圍遶須彌山王，亦如諸河圍遶大海，如星曜等圍遶於月。如是彼天一切圍遶夜摩天王牟修樓陀，如是而住。夜摩天王端正殊妙，光明威德勝出一切諸餘天眾。天王之殿有百千柱，彼一一柱皆是七寶，以莊嚴殿。天因陀羅大青寶座。彼天王殿如是勢力如是如是。天入彼殿，如是如是轉更寬博，如是如是七寶莊嚴。殿內有樹，名殿嚴樹。彼如是樹，恒常有花，於六時中具足不闕，又一切時，常有天果。彼殿何名？謂名樂見。七寶為壁，種種間雜。</p>

<p class='juan'>正法念處經卷第四十二</p></div></div>
</div><!-- end of div[@id='body'] -->
</body></html>