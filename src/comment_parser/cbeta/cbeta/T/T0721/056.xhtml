<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正法念處經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><div class='pin'>
<p class='juan'><a id='mulu122' /><a id='mulu123' />正法念處經卷第五十六<p class="byline">元魏婆羅門瞿曇般若流支譯</p>觀天品之三十五<span class='note-inline'>(夜摩天之二十一)</span></p><p>「復次，比丘知業果報，觀夜摩天所住之地。彼以聞慧或以天眼見：夜摩天復有地處，名曰常樂。眾生何業而生彼地？彼見：若人不殺不盜，如前所說，常離邪婬，乃至見畫女像，不念欲想，於彼畫女不生勝相。見畫女時，不生念想：『似某女人。』心亦不生可愛之想，不如是觀，不以欲心觀畫女像，心不迷惑，心依正法。以正念故，捨離欲心，遠避女人自毀其身。既自思念，不邪婬己，心生歡喜，未生欲心，常作方便令使不生；勸邪婬者，令住正道，為說欲過，不可愛樂。若能如是捨離邪婬，則是第一清淨身業，正見不貪，身壞命終生於善道天世界中，在夜摩天常樂之地。彼在中陰乃至天處，皆因善業，五根受樂，色聲香味觸皆悉具足，次第生天。於彼天中三處化生：一者生於蓮花臺中；二者生於拘婆羅<span class='corr'>耶</span>鬚中；三者生於曼陀羅花。</p>
<p>「若於拘婆羅<span class='corr'>耶</span>鬚中生者，光明及色，亦如其花，或赤或青或種種色，七寶莊嚴亦如拘婆羅<span class='corr'>耶</span>之鬚。云何七寶雜色莊嚴？青毘琉璃以為其髮，目睫眼瞼皆亦如是，銀色爪甲，赤白紅色齒如真珠，其身猶如閻浮檀金，臍下毛色如因陀寶，自餘身分處處雜色。心之畫師，如畫所作。</p>
<p>「若在蓮花臺中生者，色亦如是，如閻浮檀真金之色、髮青寶色，脣色猶如赤蓮華寶或車璩色，其甲猶如蓮花寶色，臍下毛色如紺車璩。唯說少分。若於曼陀羅花中生者，其身衣服有種種色，在中生故，還似其色。謂相似者，如現見法，隨何色菓，其中生物所生之物，即同其色，在中生故。相類亦然，隨其生處，即同其色亦復如是。以在花故，一切相似。天子生已，常具眾樂，不斷不絕，常受天樂，不可譬喻。於彼樂中，但說少分，譬如海中一渧之水，此所說樂亦復如是。若於人中作善業者，聞此天樂，心則精勤。何以故？知業果故，望此樂報，勤修善業。如為解脫，勤精進者，為破有中無量苦故，破壞愛毒，彼見有中無有少樂。以是因緣，說善業果，此說天樂，不為有果。</p>
<p>「爾時，天子既生此天常樂地處，常於其中五欲功德遊戲受樂，百千天女歌詠讚歎而供養之。於園林中蓮華河池，在如是處種種歌舞共相娛樂，不相妨礙，自業受樂，在園林處、平地山峯、蓮華林中常受天樂。時諸天子為天女眾之所圍遶，於一一處、一一園林、一一可愛遊戲之處、一一七寶山峯之中受天欲愛，不知厭足。見諸可愛妙蓮華池，聞妙音聲，食天上味，服於細軟上妙天衣，所愛之香，久受五欲，共相愛樂。</p>
<p>「爾時，有鳥名曰覺時，為於放逸諸天眾故，以偈頌曰：</p>

<div class="lg regular" style="margin-left:2em;"><div class='lg-row'>「『於三有聚中，　一切皆當死，</div>
<div class='lg-row'>愚者於生死，　不能生厭離。</div>
<div class='lg-row'>一切必有死，　皆當勤方便，</div>
<div class='lg-row'>死怨既來至，　無有能救者。</div>
<div class='lg-row'>能斷一切樂，　能加眾苦惱，</div>
<div class='lg-row'>離別一切愛，　是故名為死。</div>
<div class='lg-row'>能與眾生畏，　能與大苦惱，</div>
<div class='lg-row'>能令意迷惑，　是故名為死。</div>
<div class='lg-row'>能斷保命心，　能破壞諸根，</div>
<div class='lg-row'>眾生不能破，　是故名為死。</div>
<div class='lg-row'>眾生不能壞，　諸業不能勝，</div>
<div class='lg-row'>令眾生失壞，　是故名為死。</div>
<div class='lg-row'>眾生皆悉有，　決定能殺害，</div>
<div class='lg-row'>能令愛別離，　是故名為死。</div>
<div class='lg-row'>天夜叉樂神、　鬼龍羅剎等，</div>
<div class='lg-row'>時輪皆能殺，　是故名為死。</div>
<div class='lg-row'>惱亂難調伏，　於一切如火，</div>
<div class='lg-row'>堅強不可避，　是故名為死。</div>
<div class='lg-row'>能壞於陰入，　命氣及心意，</div>
<div class='lg-row'>時法大勢力，　是故名為死。</div>
<div class='lg-row'>其行甚駿速，　破壞諸眾生，</div>
<div class='lg-row'>當勤修福業，　勿得行放逸。』</div>
</div><p>「此覺時鳥為放逸天說於死法，決定無疑。時諸天眾以放逸故，雖聞此法，不生厭離，諸根自體性輕動故。受樂多者，諸根輕動，則亦難伏；以樂勝故，諸根輕動，不可調伏。以此因緣，此諸天眾雖聞真實堅固利益，然於此義不覺不知。設有覺知，愛毒所害，雖覺不受。以此因緣，雖聞實語利益真語而不攝受。不受法故，初著美境，受諸欲樂，五樂音聲嬉笑歌舞，種種遊戲。於園林中蓮花池處，共諸天女——以善業故——在於無量七寶莊嚴可愛山峯常受快樂，不斷不絕。一切天欲功德具足共相娛樂，種種珍寶莊嚴之地常受快樂。如是遊戲種種受樂，次第遊行到於廣池。其池縱廣一百由旬，有一蓮華，其花柔軟，七寶間錯，毘琉璃莖，金剛為鬚，其花開敷遍覆大池。此諸天眾本未曾見，既見此花，生希有心：『今此天中甚為可愛，所見之處皆可愛樂。』諸天見之百倍歡喜，迭互相示，皆共瞻仰，圍遶一面，共行遊戲，心生歡喜觀此蓮花，一切皆生希有之心，共相謂言：『汝觀，汝觀！可愛蓮華昔所未見，有大光明，多有無量七寶眾蜂莊嚴如是大寶蓮華。』此大蓮華遍覆大池，周匝遶花，少分見水。於廣池岸真珠間錯，青因陀寶、赤蓮華寶、白銀色寶間錯莊嚴。大蓮華臺高五由旬，廣十由旬。隨天所念，善業力故，於天遊戲受樂之時，隨天心念若大若小。如天心念，於大池內蓮華之心皆悉具足，是故此池名隨念池，其花名為隨念蓮華。如是二事，同名隨念。爾時，天眾初始見時，心生歡喜足一百倍，以善業故，在彼池岸歌舞戲笑五樂音聲一切共受如是天樂。</p>
<p>「時諸天眾既遊戲已，復飲諸天上味之飲，離於醉過。既飲上味，受樂功德，如念即得，如意念香、如意念色、如意念味。如其憶念種種寶器，於彼池中即有寶器，上味充滿，從池而出。美妙天酒從池流出，此諸天眾飲斯上味。飲上味已，復向異處遊戲而行，見蘇陀聚，色香味觸皆悉具足，意欲食之，歡喜往趣。既至食所，皆共食之，或以手食或用寶器，如業相似。食須陀已，隨其來處，還向廣池。彼此迭共生歡喜心，天眾圍遶，五樂音聲歌舞喜笑遊戲而行到廣池中。見大蓮華光明殊勝過百千日，彼一切天妙寶光明於華光明，十六分中不及其一。爾時，天眾見大蓮華，心極<span class='corr'>歡喜</span>，天眾圍遶，五樂音聲歌舞遊戲圍遶大池，皆共循行。如是如是，隨其遶池周遍循行，復見池中希有之事。</p>
<p>「於花池上多有種種可愛妙色七寶眾蜂，雄雌娛樂而受快樂，共飲花汁。花汁美味，不可譬喻，並飲花汁，以偈頌曰：</p>

<div class="lg regular" style="margin-left:2em;"><div class='lg-row'>「『若作種種業，　則生種種果，</div>
<div class='lg-row'>種種受生者，　以業種種故。</div>
<div class='lg-row'>心雜故種種，　造種種依處，</div>
<div class='lg-row'>種種業盡故，　不久則失壞。</div>
<div class='lg-row'>此所受天樂，　不可具足說，</div>
<div class='lg-row'>無常力自在，　不久須臾至。</div>
<div class='lg-row'>樂如水泡沫，　如陽炎非水，</div>
<div class='lg-row'>諸樂亦如是，　一切必破壞。</div>
<div class='lg-row'>極惡不可遮，　眾生皆怖畏，</div>
<div class='lg-row'>死王將欲至，　其力不可壞。</div>
<div class='lg-row'>破壞一切樂，　及斷於命根，</div>
<div class='lg-row'>業鎖所繫縛，　將至於餘世。</div>
<div class='lg-row'>若樂已過去，　是樂不可念；</div>
<div class='lg-row'>若樂在未來，　亦不名為樂；</div>
<div class='lg-row'>若樂住現在，　與愛境界雜；</div>
<div class='lg-row'>無常所遷動，　一切皆破壞。</div>
<div class='lg-row'>若樂屬三界，　智者所不讚，</div>
<div class='lg-row'>云何諸天眾，　愛樂如是樂？</div>
<div class='lg-row'>此身不久停，　死火必來至，</div>
<div class='lg-row'>能燒滅一切，　如火焚乾薪。</div>
<div class='lg-row'>諸樂速遷滅，　莫行於放逸，</div>
<div class='lg-row'>勿於臨終時，　而生於悔心。</div>
<div class='lg-row'>無量百千生，　業樂皆已過，</div>
<div class='lg-row'>如夢至何所，　如風念不住。</div>
<div class='lg-row'>愚者樂無厭，　如火得乾薪，</div>
<div class='lg-row'>是故所著樂，　則非為常樂。</div>
<div class='lg-row'>解脫渴愛者，　能離於欲過，</div>
<div class='lg-row'>修禪不放逸，　得無垢淨樂。</div>
<div class='lg-row'>得如是樂者，　乃可名為樂，</div>
<div class='lg-row'>諸有雖名樂，　猶如雜毒蜜。</div>
<div class='lg-row'>如是著樂者，　心恒求欲樂，</div>
<div class='lg-row'>欲樂非常樂，　是故非寂靜。』</div>
</div><p>「如是眾蜂以善業故，為諸天眾說如此偈。時諸天眾雖聞此法，而不攝受，復觀此池，心生愛樂，共諸天女遊戲歌舞，處處遍觀。久於此處，遊戲受樂，復欲觀彼池中蓮花，輕便四大自在力故、業勢力故，蓮華池中自在遊行。或有天眾入花葉中遊戲受樂，或有入於種種妙寶間錯華臺，共諸天女而受快樂。於花臺中，隨心所念，昇花葉上。時，蓮華葉如是如是轉更增長，以善業故，蓮華增長二百由旬、三百由旬乃至千由旬。以天善業意念力故，臺亦如是漸更增長二百由旬；其大蓮華光明亦爾，漸更增長。爾時，天眾各各在於餘花葉中，共天女眾遊戲受樂。此諸天眾既上花葉，葉即增長。</p>
<p>「爾時，天眾遊戲受樂，作如是念：『我今於此遊戲止住，應生酒河及須陀食。』即於念時，蓮花葉中即生酒河及須陀食，皆悉具足。復作是念：『我今飲酒，食須陀味。』即共天女飲於天酒，食須陀味。</p>
<p>「爾時，天眾久受樂已，復作是念：『我於此處，止住遊戲，此華葉中應生園林。』以善業故，隨其所念，即生園林。七寶雜樹，有種種鳥、種種音聲，寶樹蔭覆猶如宮室，花果具足。所念花果，隨時皆得。有種種河、泉池流水勝妙可愛，種種妙聲，寶鈿地處多有妙花色香相貌，皆悉可愛。華有三種，所謂青色優鉢羅華、拘物陀花、菴摩羅那花、蘇支羅花、香葉花、離泥花、具足欲花、羅婆羅花、君荼羅花，有如是等水生之花。於花光中多有眾蜂，如是等花，隨念雜色，有青寶色，周遍皆生。如是天花莊嚴其林。復於陸地生種種花，其花種種色貌相類，甚可愛樂，生此林中。彼諸天眾住在如是蓮花葉中，所謂樂光明花，天子、天女喚之即來。復有一花名曰見樂，復有一花名種種色，歡喜開敷柔軟葉花、一切光明勝莊嚴花、朱多藍花、無厭足花、憶念樂花，有如是等陸生之花。隨天念時，一切現前。於樹林中復有諸花，所謂曼陀羅花、與喜樂花、香觸愛花、香味可愛花、吱多羅花、五葉之花、龍林舌華、遮抹羅花、林鬘之華、須摩那花、光明之花、聞香飽花、一切愛花、山鬘之花、山峯鬘花。如是等華，有生樹下，有生榛林。此諸天等，蓮花中住遊戲之時，善業力故，生此諸花。爾時，天眾共諸天女住蓮花林，遊戲花葉，受種種樂。彼大蓮花，隨念廣池，勢力如是。</p>
<p>「時，諸天眾蓮花葉中作是思惟：『今於此處應有眾山。種種寶峯從此出生，光明具足，種種鳥眾、種種妙聲在山峯中。巖窟河池、平處嶮岸、寶鈿之地，如是等處，我應遊戲。』復作是念：『我今住此大蓮華葉，此處若有巖窟河池、平地流泉，我當於中遊戲受樂。』善業力故，即於念時，多有園林花池山峯、巖窟平頂，皆可愛樂，七寶光明而為莊嚴，種種樹枝甚可愛樂，見之心樂。過一百山天花果樹，枝條蔭覆猶如宮室，甚可愛樂，百千寶窟生在山中以為莊嚴。時諸天眾離蓮華葉，與千天女而自圍遶，上妙天華，色香觸等皆悉具足，無有萎變。莊嚴天女，美妙歌聲音曲齊等，聞者心樂。如天所應，五欲具足，安詳徐步而昇大山，顧目遍觀。時諸天眾遊戲受樂，飯於食河，飲於流味。既食無量諸飲食已，即於河邊取曼陀羅花、俱施耶舍花莊嚴其身，復嚴天女，歌舞遊戲。於五欲中，久受樂已，於可愛境界受諸欲樂，不知厭足，愛河所漂，復向廣池大蓮花中。此諸天眾，或百或千諸天女眾而為圍遶，種種莊嚴，到於大池，各至所住蓮花葉中，各各遊戲，受於可愛勝妙之樂。如印所印，各如自業，受相似樂。</p>
<p>「爾時，天眾復作是念：『此處應有種種山谷、種種眾鳥、種種色貌，行食相類，見之心樂。七寶之身，出妙音聲，一切處行皆無障礙，或在水中、或在陸地、或行空中而無疲惓。若有此鳥來至此處，我當乘之行虛空中，與諸天女遊戲空中，下觀常樂地處諸天歡娛受樂。遍觀察已，共諸天女復受勝樂。』時諸天眾作是念時，有種種山、種種山峯、種種山谷、種種山窟、種種樹林、種種鳥眾，善業力故，隨念即來。種種相貌，種種莊嚴，種種勝妙跋求之聲，種種七寶雜色眾鳥，天女見之，一切皆生希有之心。其音美妙，遍滿虛空，皆來向此蓮華葉中天遊戲處，遍覆虛空。爾時，天眾及諸天女既見彼鳥，心轉歡喜。以歡喜故，共天女眾欲昇虛空。爾時諸鳥知天所念，來近天眾，時諸天子共諸天女昇於鳥上，鳥即飛行遍於虛空，手執箜篌歌眾妙音，笙笛鼓吹，甚可愛樂，聞之心樂。復觀自地天眾受天欲樂，喜愛著心不念退沒，以善業故，唯受天樂。</p>
<p>「爾時，有鳥名曰實語，為調放逸諸天眾故，以偈頌曰：</p>

<div class="lg regular" style="margin-left:2em;"><div class='lg-row'>「『暴風鳥集飛，　其行甚速疾，</div>
<div class='lg-row'>一切眾生命，　速疾過於此。</div>
<div class='lg-row'>風行或迴旋，　鳥去時有返，</div>
<div class='lg-row'>命根既壞已，　則無有還期。</div>
<div class='lg-row'>以業速盡故，　速到於死時，</div>
<div class='lg-row'>必定離天處，　愚者不覺知。</div>
<div class='lg-row'>大力不可遮，　極惡憎眾生，</div>
<div class='lg-row'>死王甚勇健，　必定須臾至。</div>
<div class='lg-row'>天多行放逸，　為樂之所誑，</div>
<div class='lg-row'>不覺必當得，　無量大苦惱。</div>
<div class='lg-row'>一切法無常，　畢定當破壞，</div>
<div class='lg-row'>諸有法如是，　是最可怖畏。</div>
<div class='lg-row'>老能壞壯色，　死能喪身命，</div>
<div class='lg-row'>敗壞破資具，　相對法如是。</div>
<div class='lg-row'>於如是大惡，　衰惱大怖畏，</div>
<div class='lg-row'>如猶行放逸，　是名無心人。</div>
<div class='lg-row'>若畏未來世，　則名有智眼，</div>
<div class='lg-row'>若與此相違，　是為大愚癡。</div>
<div class='lg-row'>一切心所誑，　令意皆迷亂，</div>
<div class='lg-row'>業盡則失壞，　如油盡燈滅。</div>
<div class='lg-row'>無量境界樂，　此樂皆無常，</div>
<div class='lg-row'>本作業盡故，　必當歸磨滅。』</div>
</div><p>「是實語鳥以善業力，為令諸天心調伏故，說如是偈。時諸天眾以放逸故，愚癡不覺，心不信解亦不攝受。復觀如是常樂地處可愛山谷、河泉流水、花池<span class='corr'>園林</span>。一一花林、山峯嵠谷，天眾充滿，遊戲空中，聞諸歌音，遍滿虛空。時，諸天眾復見異處眾多天子及天女眾，在花池岸飲天上味，於如意樹，五樂音聲而受快樂。復行異處，見有宮殿在於虛空，天子天女天鬘莊嚴，天之五欲皆悉具足，遊戲受樂。見二天眾合為一會，在虛空中遊戲受樂。乘於七寶莊嚴之鳥，那羅林天住於宮殿，此二天眾一切和合，在虛空中共相娛樂。於虛空中久遊戲已，復昇山峯，久於山峯遊戲受樂，復向廣池念花而去。或有乘鳥，滿虛空中，騰躍而行，歌天妙音，是諸天眾念勝樂故，復向廣池。既到池已，從鳥而下，入於廣池蓮花葉中，如前所說，種種遊戲而受快樂。</p>
<p>「爾時，天眾在於廣池大蓮花中久受樂已，復作是念：『今我此處應生枝葉蔭覆宮室，俱翅羅聲、種種妙寶、花林莊嚴。種種寶色枝葉蔭覆，以為宮室，我當於中遊戲受樂。』以善業故，即於念時，種種妙寶光明莊嚴，第一妙花色香具足，以覆其上。所謂白銀、毘琉璃寶、大青寶王、赤蓮華寶、頗梨色寶，如是乃至金色寶等，微妙第一，見之悅樂。如是種種眾寶枝葉蔭覆宮室，善業力故，隨念而生。爾時天眾見此枝葉蔭覆宮室，心生歡喜入此宮室，歡娛受樂。一切天女而為圍遶，天衣天鬘莊嚴其身，一切天欲皆悉具足，其心和順不相妨礙，離於妬嫉鬪諍瞋恚而受樂行。以善業故，受此天樂。五樂音聲一切齊等，於枝葉蔭覆宮室之中，共諸天女而受欲樂，心無厭足，愛毒所燒，受五欲樂不知厭足，不可譬喻。枝葉蔭覆宮室之中受天勝樂，深樂成就。如是枝葉蔭覆宮室，眾寶所成，毘琉璃樹，真金為葉，赤蓮花寶以為其果。青因陀寶以為其枝。或白銀葉，頗梨為果；或青寶葉，赤蓮花果；或雜寶葉，雜寶為果；或真金葉，白銀為果；金葉、金果，亦復如是。種種枝葉蔭覆宮室，以善業故，隨天所念皆悉具足。</p>
<p>「爾時，天子共諸天女心生歡喜，入於枝葉蔭覆宮室，閴然而住。共眾天女遊戲受於種種之樂，如魚處水不知厭足。於此枝葉蔭覆宮室生希有心，在宮室中嬉戲歌詠，娛樂受樂。既受樂已，復作是念：『我今此處枝葉蔭覆宮室之內，應生第一色香味觸。天之上味從葉流出，共天女眾飲之快樂。』以善業故，即於念時，天上味飲，色香味觸最為第一，從葉流出，共諸天女飲之受樂。心不知足，以愛欲心，久時歌舞遊戲受樂。以放逸地，不知厭足——先所作業，臨欲退時——遊戲受樂，渴愛境界，不知厭足。復作是念：『今我此處花葉之中，應生第一須陀之味，具香味觸。』以善業故，即心念時，第一須陀具香味觸從葉中出，出已食之。時諸天眾久受樂已，復作是念：『今我此處寶樹枝中，應生寶珠瓔珞莊嚴、勝妙天冠、光明具足臂莊嚴等，諸天種種嚴飾之具，光明莊嚴，從樹枝出。』作是念時，善業力故，出生種種天莊嚴具光明嚴飾。</p>
<p>「爾時，天眾著莊嚴具，久受天樂，不知厭足，共諸天女受五欲樂，不知厭足。雖久受樂，於境界中轉增渴愛，以心不定，復生異念：『今於此處應有香風來吹樹葉，互相撐觸出妙音聲，勝於歌音。』作是念時，以善業故，種種香風吹動樹葉，互相撐觸出妙音聲，天女歌音，十六分中不及其一。時，彼天眾共諸天女歌舞遊戲，久時受樂，猶不知足。爾時，天眾復作是念：『我今於此所住之處，應生種種七寶雜色莊嚴宮殿，一切天欲皆悉具足隨念出生。如是生已，於此廣池周匝普遍。在虛空中，共諸天女歌舞遊戲喜笑受樂。』作是念時，即有種種七寶宮殿雜色莊嚴，真珠瓔珞以為莊嚴。其殿四面，種種眾寶勝妙欄楯，觀之可愛。其欄楯上或有鵝鳥、或有孔雀、或命命鳥，種種眾鳥住在其上。處處皆有眾鳥止住，如心所愛種種眾鳥而現其前。天眾見已，共諸天女昇此宮殿遊戲歌舞，一切皆往向廣大池。在宮殿中，下觀大池，見諸蓮花，生希有心。此大蓮花，種種寶葉、種種光明、種種妙色以為莊嚴，所謂金剛、青因陀寶、赤蓮花寶、毘琉璃寶、大青寶王、金光明葉，見之受樂。時，諸天眾在於虛空宮殿之中，復有餘天住於廣大蓮花葉中，共諸天女歌舞遊戲，互相娛樂。或有在於虛空宮殿，或有在於大蓮花葉，是諸天眾作無量種不可譬喻遊戲受樂。如是種種遊戲歌音，其聲遍滿五百由旬，五欲功德皆悉具足，五樂音聲，受無量樂。</p>
<p>「自作勝業，所集業盡，猶不覺知，善業將盡，退時欲至，行於異處，當生何道？受何等苦？受何等樂？善不善業，今當將我至何等處？示我何道？為在地獄？為在餓鬼？為在畜生？為在人中？為生畏處？為不畏處？以沒放逸黑闇中故，於如是等，不覺不知。若至覺時，善業已盡，無常大風吹令墜墮。如是天眾，多行放逸，如怨詐親，非實利益，詐為利益。善業既盡，將受異果，爾時乃覺，作如是念：『我作不善，多行放逸，如是終時爾乃覺知。』以多習行此放逸怨，不生畏難，復於花池遊戲歌舞。善業力故，極生愛樂而復樂觀。蓮花葉中遊戲諸天，及住虛空宮殿天眾，彼此和合而共受樂。</p>
<p>「爾時，有鳥名水波輪，以善業力，為於放逸諸天眾故，以偈頌曰：</p>

<div class="lg regular" style="margin-left:2em;"><div class='lg-row'>「『眾生命不住，　猶如水濤波，</div>
<div class='lg-row'>無堅如水沫，　而天不覺知。</div>
<div class='lg-row'>若無風吹鼓，　水沫或久住，</div>
<div class='lg-row'>無常天福盡，　速滅不久停。</div>
<div class='lg-row'>譬如燈油盡，　光明亦皆無，</div>
<div class='lg-row'>業盡亦如是，　天樂則隨滅。</div>
<div class='lg-row'>無有所作業，　而不失壞者，</div>
<div class='lg-row'>如是諸眾生，　愚癡不覺知。</div>
<div class='lg-row'>凡諸有生類，　有生必歸滅，</div>
<div class='lg-row'>一切有為法，　皆亦復如是。</div>
<div class='lg-row'>眾生自業故，　流轉於生死，</div>
<div class='lg-row'>云何此世間，　放逸所破壞？</div>
<div class='lg-row'>放逸失善法，　放逸為堅縛，</div>
<div class='lg-row'>以其放逸故，　退墮於地獄。</div>
<div class='lg-row'>若有一因緣，　謂從放逸生，</div>
<div class='lg-row'>是故求樂者，　應離放逸行。</div>
<div class='lg-row'>若離放逸者，　則得不死處，</div>
<div class='lg-row'>以不放逸行，　則近於涅槃。</div>
<div class='lg-row'>以不放逸故，　得至涅槃處，</div>
<div class='lg-row'>是故智者說，　放逸為苦因。</div>
<div class='lg-row'>一切放逸者，　猶如狂病人，</div>
<div class='lg-row'>現為他所輕，　死則入惡道。</div>
<div class='lg-row'>一切放逸者，　於業果報中，</div>
<div class='lg-row'>及以生死處，　無不顛倒行。</div>
<div class='lg-row'>放逸火熾然，　燒地獄眾生，</div>
<div class='lg-row'>若欲脫地獄，　當離放逸行。</div>
<div class='lg-row'>若欲離放逸，　當樂修智慧，</div>
<div class='lg-row'>則脫煩惱縛，　常得安樂處。</div>
<div class='lg-row'>五根生三垢，　心流轉三界，</div>
<div class='lg-row'>已離放逸者，　說放逸如是。</div>
<div class='lg-row'>放逸藏甚苦，　不放逸藏樂，</div>
<div class='lg-row'>是故求樂者，　應離放逸行。』</div>
</div><p>「如是水波輪鳥為彼天眾捨離放逸，善調伏故，說如是偈。時諸天眾以放逸故，於如是等真語實語，雖聞此法，不能聽受。復於虛空廣池之內蓮花葉中共相娛樂，遊戲受樂，作天伎樂天妙音聲及餘境界，堅著色聲香味觸等，不知足厭。如飲醎水，雖復數飲，不能斷渴。此諸天眾亦復如是，雖受無量種種天樂，而不知足。</p>
<p>「爾時，天眾於虛空中久受樂已，復於廣池與彼天子及諸天女，於大蓮花葉中遊戲受樂，五樂音聲，彼此和合一處，同心同欲共相娛樂。其心堅著六欲境界，久於此處歌舞喜笑，以無量種無量差別而受天樂。如是等樂，隨心所念，具足成就。以善業故，隨其所念，一切諸樂，隨念差別，皆得成就。是諸天眾為無量念覺觀波淪大河所漂，生歡喜心。一切天眾久在大池大蓮花中成就天樂，受天無量放逸之樂。</p>
<p>「時，夜摩天王牟修樓陀知諸天眾著放逸樂，生憐愍心，欲除諸天放逸行故，為之現化，斷除色慢。去廣池不遠化作大山，名曰清淨，猶如善淨。真毘琉璃無量金銀種種雜寶而為莊嚴，遍於彼山。有遊戲林周匝圍遶，多有無量百千流泉，水皆清涼。其山寶峯光明普照，一切林樹以為莊嚴。多有花池，無量種花以為嚴飾。無量千數枝葉蔭覆，猶如天宮。如是勝山周遍莊嚴，夜摩天中常樂地處所住天眾皆悉見之。</p>
<p>「夜摩天王牟修樓陀復更思惟，化作天眾，如天怨家。顏色端正，其行速疾，歌舞戲笑，勝常樂地過踰十倍。或復化作勝妙天女，勝常樂地一切天女，亦過十倍。此地天女一切不如。何等一切？所謂相貌端正、顏色殊妙、嬉笑歌舞、種種遊戲皆悉殊勝。其清涼山，一切皆是毘琉璃山，如前所說。</p>
<p>「爾時，勝天在於化山，住於第一最高山峯。於此峯中化作天子及化天女，歌詠伎樂，音聲美妙，聞者愛著。彼化天眾及化天女，從化山峯次第而下，遊戲歌舞來向實天。爾時，實天聞諸化天歌詠之音，如前所說，十倍殊勝，美妙音聲，共天女眾歌詠遊戲。時諸化天亦復同作一類歌詠，漸漸來下，近實天眾。爾時，二種天眾既相見已，化天歌詠漸增轉勝。時實天眾見勝色故，即離色慢。既破實天形服色慢，爾時化天即出音聲而詠歌頌。時，諸實天為於化天歌詠所覆，化天香氣色量形貌及化天女量色形貌，一切皆勝。時諸實天五欲境界一切欲樂，為彼化天五欲境界欲樂所覆。以夜摩天王方便力故，令諸實天諸慢漸薄。爾時，化天與實天眾共集一處，令實天眾威德光明皆悉隱蔽。如閻浮提日光既現，星宿月光一切皆滅；化天威德，令實天眾光明悉滅，亦復如是。時化天眾出勝歌音，令實天音隱蔽不現。於化天音，如閻浮提人中歌音，比於天聲量；色形貌所有勝相亦復如是，如夜摩天勝人色相。時，實天眾羞覆心故，向廣池岸。時化天眾在彼池中大蓮花上歌舞嬉笑，天中所有五欲功德皆悉具足，樂事成就。於廣池上大蓮花中歌舞戲笑，共相娛樂。</p>
<p>「時化天眾一切樂具，皆勝實天，以雜歌頌，為實天眾而說偈言：</p>

<div class="lg regular" style="margin-left:2em;"><div class='lg-row'>「『一切業相似，　得天中樂報，</div>
<div class='lg-row'>天命及樂受，　業盡則失壞。</div>
<div class='lg-row'>是故諸未失，　天中種種樂，</div>
<div class='lg-row'>皆由福德因，　無福則大苦。</div>
<div class='lg-row'>命速不暫停，　上色亦如是，</div>
<div class='lg-row'>死來甚迅速，　勿行於放逸。</div>
<div class='lg-row'>放逸能破壞，　眾生一切樂，</div>
<div class='lg-row'>命為死所滅，　勿得行放逸。</div>
<div class='lg-row'>諸根不可制，　境界不可遮，</div>
<div class='lg-row'>智者於境界，　則能得自在。</div>
<div class='lg-row'>故應捨愚癡，　常修行智慧，</div>
<div class='lg-row'>常遠離諸過，　無利之根本。</div>
<div class='lg-row'>放逸生諸欲，　由欲造苦因，</div>
<div class='lg-row'>生死皆是苦，　生滅法如是。</div>
<div class='lg-row'>若捨離放逸，　則不樂境界，</div>
<div class='lg-row'>能離於諸過，　則得解脫樂。</div>
<div class='lg-row'>放逸是苦樹，　是大苦之根，</div>
<div class='lg-row'>放逸能破壞，　一切諸眾生。</div>
<div class='lg-row'>是色等無常，　非樂非和合，</div>
<div class='lg-row'>得已而復失，　諸有皆如是。</div>
<div class='lg-row'>隨有樂境界，　皆是繫縛因，</div>
<div class='lg-row'>隨得轉增長，　如火得乾薪。</div>
<div class='lg-row'>如是無厭足，　則不名為樂，</div>
<div class='lg-row'>若得離愛樂，　乃可名為樂。</div>
<div class='lg-row'>若離生死樂，　爾乃得常樂；</div>
<div class='lg-row'>若為欲所使，　則不名常樂。』</div>
</div><p>「如是夜摩天王牟修樓陀以方便力，壞彼天慢，如是歌詠第一妙聲，昔所未聞，誘諸天眾，欲令實天聞其歌聲，因得聞法。時諸天眾既得聞已，本修心力之所熏故，即便覺知如斯歌義。既覺知已，心生厭離作如是言：『彼天於我一切皆勝，自離放逸而說偈頌，況我卑劣而行放逸。』時，夜摩天王牟修樓陀以方便力，令諸天眾生厭離心，斷除放逸第一方便，為作利益。以此天眾色樂憍慢，是故不知天當退沒，至後退時，悔火自燒，後為地獄大火所燒。夜摩天王以是方便，令實天眾心生厭離而得利益。</p>

<p class='juan'>正法念處經卷第五十六</p></div></div>
</div><!-- end of div[@id='body'] -->
</body></html>