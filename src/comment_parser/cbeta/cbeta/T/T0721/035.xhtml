<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正法念處經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><div class='pin'>
<p class='juan'><a id='mulu79' /><a id='mulu80' />正法念處經卷第三十五<p class="byline">元魏婆羅門瞿曇般若流支譯</p>觀天品之十四<span class='note-inline'>(三十三天之十一)</span></p><p>「復次比丘知業果報，觀三十三天所住之地。彼以聞慧見：三十三天二十九地，名曼陀羅。眾生何業生此天中？彼以聞慧見：有善人順法修行，以正直心不惱眾生，實見業果，清淨持戒、常樂持戒，離於諂曲。如煉真金，清淨無垢。正見修行受持善戒，畏未來世，布施修福。所謂見有修禪比丘欲斷魔縛，盛夏熱時流汗熱渴，施石蜜漿或施拂扇。如是善人不殺眾生，或見獵師羅捕孔雀、山鷄種種眾鳥，獵師捕得，或養或殺，或以眾鳥作遊戲具。是人見之，恐其殺害，贖此生命，放之本處令得安樂。是名不殺利益眾生。云何不盜？云何捨盜？見於微細業之果報而生怖畏。是持戒人若河池岸邊或於異處，見有楊枝或有蜜漿，為施行人，是人渴乏，不取不飲，以慈心故。是名不盜。如是之人命終生於三十三天。</p>
<p>「既生天已，一切諸欲皆悉具足，五樂音聲，遊戲園林，種種眾鳥出妙音聲，於蓮花中眾蜂音聲、鴻鳥之音。林中眾樹七寶莊嚴。諸蓮花池香水充滿如毘琉璃，在中遊戲。其山峯中七寶焰光、七寶石窟，金銀頗梨、因陀青寶，如是種種眾鳥出妙音聲。如是眾鳥，七寶為翅而以莊嚴，種種音聲聞之悅樂。一切天眾互相隨順，無量美音遍園林中。於其林中可愛飲食從河而流，若天見之，生大歡喜，歎未曾有。如是林中種種眾色，種種莊嚴，莊嚴其身。與諸玉女百千同眾，遊戲受樂，受於天中種種快樂。其身光明，威德第一。如是天子受業果報，與諸天女圍遶受樂，心生歡喜。既受樂已，如是思惟：『我當往詣毘琉璃寶莊嚴欄楯圍遶林中。』眾寶莊嚴，種種眾鳥出妙音聲充滿林中，一切天眾心皆歡喜，五樂音聲，遊戲受樂，與諸天眾及諸天女遊戲林中。林中有池，名曰清水，清淨可愛。諸天眾等，於蓮花池遊戲受樂。爾時，初生天子與天女眾欲至此林，爾時諸天遙見天子歌舞戲笑，徐步而行，往迎天子，詣清水池，於此池邊歡娛受樂。以池力故，隨諸天子心之所念，一切皆現。若念色香，眾蜂具足。若念天飲，天飲即生。若念須陀，色香味具亦復如是，柔軟淨潔，色如滿月。若念林樹，即生第一功德具足種種樹林，鈴網彌覆，微風吹動出妙音聲，如乾闥婆音。復次天眾作如是念：『我當入池。』作是念已，即入池中，沒身深入。見於池中種種寶珠以為欄楯，莊嚴寶殿，或真金白銀、毘琉璃寶、青寶頗梨、雜寶為床，敷以天衣。天子天女遊戲受樂於其池中，無量種種，不知厭足於五欲樂。無有妬嫉，互相愛敬，遊戲歌舞，娛樂受樂。既出池水，復往詣於尼單多林，於其林中多有眾鳥，蓮花林池具足莊嚴。無量眾鳥出妙音聲遍滿林中，其樹常有種種光明，其林具足種種功德，眾蓮花池以為莊嚴。諸天眾等，其身光明種種功德具足境界，受天快樂。</p>
<p>「愚癡凡夫第一樂者，所謂天子天女娛樂受樂。愚癡凡夫為婇女羅網之所纏縛，流轉生死，互相娛樂。</p>
<p>「久受樂已，復往詣於摩多山峯宮殿之處，昇須彌峯，與諸天女共昇山峯。微風吹衣，幡然隨風，皆共上昇摩多山峯。爾時，天子見此宮殿殊特妙好，蓮花莊嚴，七寶光明嚴好山峯，如山功德具足相應。摩多山峯其處高峻，奇特嚴好，不可譬喻。於此峯中遊戲歌舞，娛樂受樂。既受樂已，見大光明過其本相。其山峯中先具光明猶如日光，時有異光來照山峯，其光照已，過百千倍。天子見之，怪未曾有，即閉兩目，低頭而住。何以故？先未曾見此光明故。其光照之，不久還滅，如閻浮提見天火下，眾生見之皆大怖畏，時諸天子見此光明，亦復如是。怖畏未久，心還安隱，怖畏滅已，一切皆共籌量此事。『何故有此希有之相，令我等天皆生怖畏，未久還滅？』時諸天眾怪未曾有，詣善法堂，與諸天女至帝釋所。見天帝釋，頂禮供養，皆悉圍遶恭敬而住。爾時，釋迦天王近住天眾，歌舞遊戲，種種蓮華以為莊嚴，歡喜戲笑，一切天眾於帝釋前歌舞遊戲，曼陀羅地諸天眾等，不歌不舞亦不遊戲，亦不歌頌讚歎帝釋，不與餘天言談語論。</p>
<p>「爾時，帝釋告曼陀羅所住天眾：『諸天子！汝等何故不歌、不舞、不遊戲耶？』爾時，曼陀羅所住天眾白天王言：『我於住處見未曾有、本所未聞奇特之事。』</p>
<p>「爾時，天王告曼陀羅所住諸天：『汝見何等希有之事，自言昔來未見未聞？』時曼陀羅諸天白帝釋言：『天王！我等遊戲摩多山峯，昇彼山上，見大光明從上而下，一切山峯皆大焰起。我見此事，怪未曾有。未知當有何等因緣？』</p>
<p>「帝釋聞之，少思惟已，告諸天眾：『有如斯事！我已先聞如是之事。我於爾時聞此事已，即問世尊：「以何因緣有此奇特希有之事？」爾時世尊而告我言：「憍尸迦！汝已閉於惡道之門，勿生怖畏。一切有為，生死所攝，所謂無常。汝今諦聽，當為汝說。此是夜摩天上諸天命終。夜摩諸天色量形貌及以受樂勝三十三天過百千倍，以業盡故，命終還退，去此無量百千由旬，從上而墮。其光薄少，如燈欲滅，光明微少。如是夜摩天子於虛空中退時墮落，光明微少，猶尚如是，況夜摩天大光明相不可具說。夜摩天光，三十三天所不能視。何以故？非境界故。憍尸迦！三十三天不能視於夜摩天光。夜摩天眾三種業故，三十三天但說二業。」我從世尊聞如是說，汝今所見亦復如是，今為汝說。』時諸天眾聞是語已，於五欲中生厭離心。</p>
<p>「『此是夜摩諸天命終之時，退歿相也。其光去此無量百千由旬，從空而下，汝勿怖也。』爾時，釋迦天王為諸天眾而說頌曰：</p>

<div class="lg regular" style="margin-left:2em;"><div class='lg-row'>「『隨如是大樂，　富樂亦如是，</div>
<div class='lg-row'>決定當墮落，　受如是大苦。</div>
<div class='lg-row'>業得相似果，　世尊如是說，</div>
<div class='lg-row'>以其業勝故，　其果亦如是。</div>
<div class='lg-row'>上上相續法，　如業之所得；</div>
<div class='lg-row'>上上相續縛，　其果亦如是。</div>
<div class='lg-row'>此威德上故，　知業決定勝；</div>
<div class='lg-row'>以業上勝故，　得勝命色力。</div>
<div class='lg-row'>一切諸天眾，　業盡故還退，</div>
<div class='lg-row'>譬如焦敗種，　種之不復生。</div>
<div class='lg-row'>觀心性相續，　念念如燈焰，</div>
<div class='lg-row'>心因念念滅，　諸業亦如是。</div>
<div class='lg-row'>無常業因故，　終必有破壞，</div>
<div class='lg-row'>謂樂有常者，　是則不可得，</div>
<div class='lg-row'>樂若非無常，　不生亦不滅。</div>
<div class='lg-row'>若有智慧者，　應離愛境界，</div>
<div class='lg-row'>厭離愛欲人，　則得離愛樂。</div>
<div class='lg-row'>一切有漏法，　無常苦不實；</div>
<div class='lg-row'>若得無漏法，　乃名不動樂。』</div>
</div><p>「如是天帝釋為曼陀羅諸天如實說已，復更安慰曼陀羅天，令歸自地，告諸天眾：『汝等諸天於一切時莫得放逸。』爾時，諸天禮天帝釋，還其所止，到本地已，受五欲樂，五樂音聲種種莊嚴園林之中，受天之樂。乃至愛善業盡，命終還退，隨業流轉，墮於地獄、餓鬼、畜生。若生人中，生安樂處，或作大人，為一切人之所愛念，無有病惱，生大種姓、大長者家，常受安樂乃至老死。以餘業故。</p>
<p>「復次，比丘知業果報，觀三十三天所住之地。彼以聞慧見：三十三天第三十處名曰上行。眾生何業生於此天？彼以聞慧見：有眾生順法修行，信業果報，行於正見，布施修福，持一分戒。初持多分，後一切持。於道行僧布施靴鞋及施澡瓶。不殺不盜。或有邊地夷人捉人欲殺，是持戒人救贖令脫。若是王者，或見曠野征伐得財，恐犯偷盜，不受其分。是名不盜。云何不殺生？是持戒人或是王者，見有惡人欲來害己，以持戒故不斷其命。如是之人畏業果報，命終生於三十三天，名上行地。生此天已，以善業故，三千天女以為給侍，諸天女眾種種瓔珞莊嚴其身，手執種種伎樂琴瑟及種種香，種種歌頌讚歎天子，向天子所欲心親近。天子見之，亦向天女各各生於歡喜之心，皆共往詣常歡喜園。其林一切毘琉璃寶、金銀之樹以為莊嚴，種種流泉蓮花林池莊嚴其園。有無量河而為莊嚴，種種鈴網彌覆其上，無量眾鳥周遍莊嚴，出於無量種種美妙和雅之音。其林如是種種莊嚴，天子天女於園林中互相映發，轉增妙好。林中有山，名曰遊戲，七寶所成，有無量種眾色寶鹿端正莊嚴，赤蓮花寶以為其脇，真金為背，白銀為腹，真金為頂，珊瑚為足，頗梨為角。或有一色，所謂金色，或有二色——金色、銀色，一切眾色以為莊嚴。一切諸鹿於林樹間隨天眾行，出眾妙音如天女歌，如是眾鹿歌眾妙聲。此諸天眾既受如是無量樂已，復往詣於須彌山峯，於山峯中有一大河，名曰山谷。乘種種殿，種種伎樂五樂音聲，勝欲具足，第一歡喜，威德具足，往詣須彌山峯山谷河所。於此種種河岸之間，遊戲受樂。流水岸中、蓮花林中、園林之中歌音悅耳，受於欲樂，皆生歡喜互相愛敬。多有天子及天女眾，花香塗身，花鬘貫頂。以善業故，受天快樂，以業力故，隨順遊戲。如天所應，受天之樂，不可譬喻，今說少分，一切世人不能具說。何以故？不可譬喻，如是天樂無相似故。人中持戒，善業因故，受如是樂。於此天中，受五欲樂，乃至可愛善業破壞朽盡，命終還退，隨業流轉，墮於地獄、餓鬼、畜生。若生人中，第一安樂，近於山澤、多有河林國土之中，或為大王或為大臣，第一威德。以餘業故。</p>
<p>「復次，比丘知業果報，觀三十三天所住之地。彼以聞慧見：三十三天第三十一地名威德顏。眾生何業生於彼天？彼以聞慧見：有眾生第一淨心，布施修福，持七種戒，不近惡友，持戒不濁，護持福德，常勤精進，一心直心，如煉真金。護幾種戒？所謂不殺及不偷盜。云何不殺？若國土荒亂互相殺害，是持戒人畏破戒故，寧自捨命，不害他人，不教他殺，是名不殺生。云何不盜？若國土荒壞亂，一切眾人競取他物，是持戒人畏破戒故，飢渴垂死，寧自捨命，不取他物。云何布施？施何福田？若供養佛、若說法處而施與之。第一修心，其意正見。是人命終生於天上威德顏地。生此天已，威德光輪周遍圍遶，第一勝色。受相似因果，以善業故。五樂音聲以悅其耳；常聞曼陀羅香、俱賒耶舍香、青蓮花香、七寶花香，以悅其鼻；舌得種種上妙須陀天上味飲；目見種種七寶山谷上妙之色；身得種種勝妙天衣，無有經緯；優鉢羅華香以塗其身。如是天子以善業故，善果成就。千天女眾以為圍遶，園林莊嚴，其林勝妙如融金色。金銀枝中懸以寶鈴，微風吹動出妙音聲，以為娛樂，又聞種種歌頌讚歎之音，受第一樂。天鬘天衣以為莊嚴，遊戲山谷，見於無量種種眾色毘琉璃寶、金銀青寶、大青寶王。於頗梨山峯自見其身，猶如明鏡。時初生天子，天女圍遶入寶山峯，見百千身，百倍歡喜。諸天女眾亦復歡喜，嗚呼歎言：『我身如是端正莊嚴！我今常樂五樂音聲，受天五欲功德之樂。』諸天女眾心生歡喜，從一山峯至一山峯，從一山谷至一山谷，皆於其中遊戲受樂。</p>
<p>「愛毒所醉，如狂病人心行不正，如是天眾放逸所壞亦復如是。共諸天女遊於山頂，種種飲食須陀之味，種種鳥音，於園林中受無量樂。互相愛樂，一心共遊，一心係念。如是遊戲，以天衣鬘瓔珞莊嚴，皆共往詣如意園林，或往詣於酒水河池。於此河中，赤優鉢羅花遍覆其上，鵝鴨鴛鴦以為莊嚴。時諸天眾於河岸上食於花汁，或飲上味天之美飲，與諸天鳥遊戲受樂。見之悅目。爾時，諸天愛毒所醉，復飲天酒，百倍增長。愛火燒五欲薪，愛欲所渴，不知厭足，一切皆為欲網所縛。譬如有人犯官禁法，為王所縛。一切天眾見於無量百千愛欲，見之往趣，遊戲其中。於飲河岸既遊戲已，河中蓮花、鉢頭摩花、優鉢羅花、拘物陀花，眾鳥在中歡喜受樂。</p>
<p>「池中有鳥，名曰赤水，七寶為身及以兩翅，其身光明。見諸天眾樂放逸行，即為天子而說頌曰：</p>

<div class="lg regular" style="margin-left:2em;"><div class='lg-row'>「『天眾常放逸，　天鳥亦復然，</div>
<div class='lg-row'>天眾及飛鳥，　彼此無勝劣。</div>
<div class='lg-row'>樂行於非法，　不求解脫樂，</div>
<div class='lg-row'>天眾若如是，　與鳥無差別。</div>
<div class='lg-row'>若離於放逸，　順法而修行，</div>
<div class='lg-row'>則為世間勝，　以不放逸故。</div>
<div class='lg-row'>若天樂遊戲，　禽鳥亦如是，</div>
<div class='lg-row'>天眾則與鳥，　平等無差別。</div>
<div class='lg-row'>以其業勝故，　受生法亦勝，</div>
<div class='lg-row'>若入於惡法，　不得生善處。</div>
<div class='lg-row'>若不覺生死，　一切皆無常，</div>
<div class='lg-row'>天眾若如是，　愚癡如畜生。</div>
<div class='lg-row'>生苦及老苦、　死苦亦如是，</div>
<div class='lg-row'>恩愛及別離，　次第受眾苦。</div>
<div class='lg-row'>若人有智慧，　視於無垢法，</div>
<div class='lg-row'>彼於世間勝，　非汝放逸行。</div>
<div class='lg-row'>若人覺苦惱，　而生淨智慧，</div>
<div class='lg-row'>是人名為天，　非汝著欲者。</div>
<div class='lg-row'>親友及兄弟，　數數愛別離，</div>
<div class='lg-row'>若不厭生死，　與鳥等無異。</div>
<div class='lg-row'>飲酒過雖重，　酒醉尚可醒，</div>
<div class='lg-row'>放逸不可悟，　是故應遠離。</div>
<div class='lg-row'>放逸破壞人，　輪轉於五道，</div>
<div class='lg-row'>是故離放逸，　第一勝方便。</div>
<div class='lg-row'>酒醉但一日，　令人不醒悟；</div>
<div class='lg-row'>放逸惛醉人，　流轉百千劫。</div>
<div class='lg-row'>若離於放逸，　則得不滅處，</div>
<div class='lg-row'>若人樂放逸，　常受於生死。</div>
<div class='lg-row'>若人求利益，　當捨於放逸，</div>
<div class='lg-row'>放逸生煩惱，　大聖之所說。</div>
<div class='lg-row'>鳥行於放逸，　畜生輕心故；</div>
<div class='lg-row'>天何故放逸，　而不能捨離？』</div>
</div><p>「如是天鳥以善業故，教化利益一切諸天。如是天鳥，猶如父母，利益教示。此諸天眾放逸心故，不覺天鳥說利益法。</p>
<p>「爾時，諸天復往詣於摩多羅林。種種音聲，互相愛敬，至摩多羅林遊戲受樂。其林皆是七寶之樹，枝葉相接，無量眾蜂遊戲在於林樹之上天寶花中。天眾見之，皆生歡喜，共天女眾遊戲歌舞。天女歌音遍園林中，於園林中出於響音，皆如歌聲。鳥音、蜂音，其音齊等，遍須彌山。其須彌山本性可愛，既有此音，二倍轉勝。時諸天眾若見、若聞，皆受快樂，大欲成就。共諸天女遊戲受樂，種種莊嚴，妙色具足，遊戲歌舞，受天之樂，乃至愛善業盡，命終還退，隨業流轉，墮於地獄、餓鬼、畜生。有餘善業，若生人中，受第一樂。心常歡喜，顏貌端正，為一切人之所愛敬，或為王者或為大臣。以餘業故。</p>
<p>「復次，比丘知業果報，觀三十三天所住之地。彼以聞慧見：有天處第三十二地，名威德焰輪。眾生何業而生彼處？彼以聞慧見：此眾生善心修福，不諂不幻，觀於正法，以正見心利益一切眾生，信佛法僧。其心柔軟，修行福業。若於僧寺或見佛塔有破壞者，為之修治。或時塔寺為火所燒，竭力救護，不惜身命。或見大火焚燒佛法眾僧珍寶財物，喪身救之。或見有人為火所燒，入火救之。以悲心故，能作如是難為福德。云何不殺及不偷盜？若見道邊遺落之物——若金若銀及餘財寶，取已唱令：『此是誰物？』若有人言此是我物，當問其相，實者當還。若無人認，七日持行，日日唱之，若無主認，以此寶物付王大臣、州郡令長。若王大臣、州郡令長見福德人不取此物，後當持與佛法眾僧。是名不偷盜。云何不殺？若行道路見諸虫蟻蚓、蛾蝦蟇及餘小蟲，捨避諸蟲，行於遠道。以慈悲心護眾生故，信業果報，知生死過，觀生滅法。是名不殺生。是持戒人身壞命終生於善道，三十三天威德焰輪所住之地。</p>
<p>「生彼天已，第一善業，其威德輪周匝莊嚴，而受快樂，不可具說，今說少分。其身周遍威德熾光如日之照，而不曜目，以善業故。百千天女圍遶其人而受快樂，金毘琉璃、青因陀寶以為宮殿，遊戲歌舞。復有園林，花常開敷，多有眾鳥出妙音聲，見色聞聲皆可愛樂。復有一林，名曰開合，處處諸林開目、閉目常見光明。於此林中共諸天女遊戲受樂，生希有心。復往詣於祇多之林，與無量百千天女歌舞音聲遊戲山峯。以歌音故，出眾響聲猶如歌音。若有異天於諸林中遊戲受樂，聞此歌音，即出其林，自相謂言：『是何等聲？猶如第二釋迦天王。』出已即見初生天子，天眾見之，生歡喜心出迎天子，發希有心。既見天子，皆生歡喜，命天子言：『善來天子！汝來我所。汝於天眾最為殊勝。於此天中，猶如第二釋迦天王。』</p>
<p>「爾時，餘天皆悉速往至天子所，到已圍遶。時諸天子歌舞戲笑，心生歡喜圍遶天子，皆共往詣歡喜園林遊戲受樂。諸天女等圍遶天子歌舞遊戲，爾時天子須臾迴顧，見諸天眾皆隨其後，心生歡喜問天眾言：『欲至何所？』時諸天眾語初生天子：『今當往詣歡喜園林可愛之處，五欲功德受於勝樂。』爾時，天子未曾見此奇特園林，徐行往詣歡喜園林。其林晃曜光明普照猶如日輪，初生天子見此園林，復生歡喜入此林中。見此林樹有無量種，甚可愛樂。一林之中具四威德，無量百千眾鳥音聲，或有出於微妙音聲，或有命言：『善來天子！』或有圍遶歡喜踊躍，如是天鳥莊嚴園林。復有異處，於山谷中，河水之聲出眾妙音，真金為岸。於其水中多有種種鵝鴨眾鳥出妙音聲。既見此河，與無量天女在於河岸遊戲受樂，五樂音聲歡娛受樂。既受樂已，復往詣於如意樹林，見如是樹光明如月，或見如日。新生天子於此樹下受五欲樂，不可具說。既受如是無量樂已，向蓮花池。至蓮花池，天眾圍遶如奉帝釋，皆生歡喜。於蓮花池既受樂已，復往詣於高聚山頂歌舞遊戲，天子天女互相娛樂，受五欲樂。至高聚頂，見山頂上有蓮花池，無量眾鳥共諸天眾受第一樂。以善業故，第一威德。共諸天眾於園林中、如意林中、上味林中。多有眾鳥莊嚴其林，於此林中遊戲受樂。是時天子於高聚峯，與諸天眾久受樂已，復觀自地新生天子，生希有心，百千天眾皆共圍遶。復與天眾詣善法堂，見天帝釋。</p>
<p>「爾時，新生天子至善法堂。見善法堂種種眾寶以為莊嚴，眾寶欄楯，如前所說。爾時，釋迦提婆見此天子，心生歡喜而說頌曰：</p>

<div class="lg regular" style="margin-left:2em;"><div class='lg-row'>「『以善業果報，　今生於此地，</div>
<div class='lg-row'>於此天世間，　命終當墮落。</div>
<div class='lg-row'>業盡還墮落，　隨業之所生，</div>
<div class='lg-row'>今若修善業，　後不生悔心。</div>
<div class='lg-row'>放逸著欲樂，　消盡於善業，</div>
<div class='lg-row'>以時自在故，　業盡墮惡道。</div>
<div class='lg-row'>見餘天退沒，　云何不生厭？</div>
<div class='lg-row'>我亦當墮落，　決定無有疑。</div>
<div class='lg-row'>若有畏未來，　隨順於法行，</div>
<div class='lg-row'>其人命終時，　則無惡道畏。</div>
<div class='lg-row'>放逸無怖畏，　其心行不善，</div>
<div class='lg-row'>後得大憂惱，　臨終生悔熱。</div>
<div class='lg-row'>一切諸天眾，　必當有退沒，</div>
<div class='lg-row'>既知欲無常，　莫行於放逸。</div>
<div class='lg-row'>五欲誑眾生，　為欲之所迷，</div>
<div class='lg-row'>欲網所纏縛，　常墮於地獄。</div>
<div class='lg-row'>知此衰惱已，　當作自利益，</div>
<div class='lg-row'>以心調伏故，　命終心不悔。</div>
<div class='lg-row'>為欲蛇所螫，　欲如海潮波，</div>
<div class='lg-row'>癡人趣死路，　為欲火所燒。</div>
<div class='lg-row'>親愛及兄弟、　親友皆別離，</div>
<div class='lg-row'>死時眾苦集，　不可得具說。</div>
<div class='lg-row'>死時既至已，　猶如墜山巖，</div>
<div class='lg-row'>大力不可避，　將人入惡道。</div>
<div class='lg-row'>大力執持人，　能壞於世間，</div>
<div class='lg-row'>天眾既知已，　當捨於放逸。</div>
<div class='lg-row'>諸根生貪著，　而不知厭足，</div>
<div class='lg-row'>愛心常增長，　如酥油投火。</div>
<div class='lg-row'>如是種種門，　因愛有世間，</div>
<div class='lg-row'>輪轉於地獄、　餓鬼及畜生。</div>
<div class='lg-row'>生死所擾動，　苦惱自迷心，</div>
<div class='lg-row'>既知能離愛，　則到第一道。</div>
<div class='lg-row'>勇健者斷愛，　離憂無苦惱，</div>
<div class='lg-row'>則得安隱眠，　以能離愛故。</div>
<div class='lg-row'>若人心常樂，　修行於智慧，</div>
<div class='lg-row'>不為於生死，　愛網之所縛。</div>
<div class='lg-row'>若人心無相，　厭離於愛欲，</div>
<div class='lg-row'>離垢及曠野，　到安樂彼岸。</div>
<div class='lg-row'>若人不厭苦，　得樂亦不欣，</div>
<div class='lg-row'>是人脫苦樂，　能到涅槃城。</div>
<div class='lg-row'>若有人修行，　常起慈悲心，</div>
<div class='lg-row'>是人知因果，　則能脫苦網。</div>
<div class='lg-row'>若<span class='corr'>人</span>不分別，　離意分別過，</div>
<div class='lg-row'>是人離眾過，　能得無上道。</div>
<div class='lg-row'>和合則有離，　盛色必有衰，</div>
<div class='lg-row'>有命皆歸死，　一切法如是。</div>
<div class='lg-row'>諸天將退沒，　念念欲現前，</div>
<div class='lg-row'>當知如是法，　莫行於放逸。</div>
<div class='lg-row'>愚人無方便，　常求於欲樂，</div>
<div class='lg-row'>如沙中求油，　則是不可得。</div>
<div class='lg-row'>若人樂放逸，　則不得安樂，</div>
<div class='lg-row'>放逸受大苦，　如樹根堅牢。</div>
<div class='lg-row'>我為汝實說，　法非法之義，</div>
<div class='lg-row'>汝當善思惟，　勿於後生悔。</div>
<div class='lg-row'>若有愚癡人，　不受善師教，</div>
<div class='lg-row'>臨終衰惱至，　心必生悔熱。</div>
<div class='lg-row'>億千那由他，　無數億兆載，</div>
<div class='lg-row'>阿僧祇諸天，　皆為放逸誑。</div>
<div class='lg-row'>無常大劫火，　尚燒此山王，</div>
<div class='lg-row'>何況諸天身，　如水沫芭蕉。</div>
<div class='lg-row'>諸行皆遷動，　生法悉無常，</div>
<div class='lg-row'>如是諸法中，　求樂不可得。』</div>
</div><p>「如是天帝釋為新生天子方便說利益法，時新生天子以放逸故，不受一言。爾時，帝釋知其不受，默然而住。時初生天子合掌頂上，禮帝釋已，與諸天眾歌舞遊戲，百眾千眾還歸自地，園林花池處處遊戲。遍觀住處，流泉華池莊嚴之處，種種眾鳥其聲可愛，種種山谷寶光焰輪，與諸天眾受無量樂。放逸覆心，愛著慾心，慾火所燒，從於五根生五種焰，心窟住處，不覺自燒。與諸天女放逸遊戲，覆藏怨賊，謂為親友。如是受樂乃至愛善業盡，隨業流轉，墮於地獄、餓鬼、畜生。若有善業生於人中，常受安樂，第一端正，無量功德，生大種姓，為一切人之所愛念，或為人王或為大臣，生處長壽，乃至命終受樂不壞。以餘業故。</p>
<p>「復次，比丘知業果報，觀三十三天所住之地。彼以聞慧見：三十三天第三十三地名曰清淨。眾生何業生於彼天？彼以聞慧見：此眾生以善心故，信於因果，持七種戒，於一切眾生起慈悲心，不近惡友，不與惡人言語談論，常信三寶。其心寂靜，心無障礙，意無散亂，不行惡法，不與下賤惡人交友，於一切眾生常說愛語、利益時語。供養法師，常聽正法，隨力布施。若於行路乃至不以盜心取他草葉，是名不盜。云何不殺生？若蝦蟇、若屯頭迦<span class='note-inline'>(兩頭蛇也)</span>，乃至目見不起殺心。何以故？一切眾生皆自愛命，以此因緣，一心係念，諦視而行，不傷眾生。云何不殺生？若有疾病恐喪其命，買肉療病。若於熱時或經多時，肉中生蟲，若去此蟲則斷蟲命，寧自喪命，不去此蟲，護蟲命故。如是善人乃至微細小罪，見之生怖。云何不盜？如是善人安樂利益一切眾生。若田澤園林有乾牛糞，知他所攝，終不故取，恐犯偷盜。如是之人捨於盜心，持戒離垢，不雜不濁，離於穅秸。是持戒人身壞命終生於善道，名清淨地。</p>
<p>「如是天子生此天已，受第一樂。其身光明勝於日光，威德熾盛，受於無量天之快樂。以善業故，受如是樂。諸天女眾百千圍遶，天鬘天衣莊嚴其身，七寶林中與諸天女遊戲，受於第一之樂。復往詣於樂鹿頂林，見此園林可愛奇特，生大歡喜，問諸天曰：『以何因故，如此園林勝諸園林？花果莊嚴山窟嵠谷崖岸，河泉花池流水，無量眾鳥出妙音聲。於其山中處處多有眾寶之鹿，種種莊嚴第一殊勝。』</p>
<p>「爾時，先生諸舊天等，告初生天子曰：『天子當知！如我往昔次第曾聞先世天子作如是說：「有轉輪聖王，名曰頂生，主四天下，受於無量百千之樂，欲無厭足。以自在力，來至此天。從四天王天次至此天。於人中數無量百千歲，在此天中受於欲樂而無厭足。既至此天，與天帝釋分座而坐，與帝釋天共出遊戲。知此林中無量功德，至此林中遊戲受樂。以此因緣，此林殊勝乃至於今，勝於餘林。時頂生王於此天中，與天帝釋同處而坐，自業盡故，從天還退。」我昔曾從先舊諸天傳聞斯事，非我自見，此林具足乃至於今時。』新生天子聞已歡喜，遠離疑惑，以五樂音聲受於無量五欲之樂。「林中有鳥，名曰悕樂，以善業故，為諸天子而說頌曰：</p>

<div class="lg regular" style="margin-left:2em;"><div class='lg-row'>「『以愛因緣故，　欲心無厭足，</div>
<div class='lg-row'>多欲從愛生，　心意不可滿。</div>
<div class='lg-row'>一切眾生類，　死法常現前，</div>
<div class='lg-row'>設以諸方便，　不能遮此法。</div>
<div class='lg-row'>久受無量樂，　必定當退沒，</div>
<div class='lg-row'>是故諸天子，　應隨順法行。</div>
<div class='lg-row'>唯有法能救，　能令得善道，</div>
<div class='lg-row'>以法得壽命，　無法則無壽。</div>
<div class='lg-row'>若能愛樂法，　隨順於法行，</div>
<div class='lg-row'>從樂得樂處，　則不見眾苦。</div>
<div class='lg-row'>若不愛樂法，　樂行於非法，</div>
<div class='lg-row'>則墮於地獄，　常受諸苦惱。</div>
<div class='lg-row'>如是天王界，　所說諸地處，</div>
<div class='lg-row'>除斯更無有，　其餘諸地住。</div>
<div class='lg-row'>此三十三天，　更無微少處，</div>
<div class='lg-row'>而能脫死地，　以無常業故。</div>
<div class='lg-row'>應知此因緣，　種種無常法，</div>
<div class='lg-row'>帝釋所說法，　而天不能受。</div>
<div class='lg-row'>善智憍尸迦，　其身如妙藏，</div>
<div class='lg-row'>愛於俱賒花，　捨離於惡眾；</div>
<div class='lg-row'>為諸天父母，　善說於正法，</div>
<div class='lg-row'>愚天不受教，　放逸亂心故。』</div>
</div><p>「如是天鳥為諸天子說是偈已，時諸天子性放逸故，不生厭心，放逸覆心，不受其教，還著欲樂。但觀現在，不觀未來。於此天中受五欲樂，乃至愛善業盡，命終還退，隨業流轉，墮於地獄、餓鬼、畜生。若有餘業，生於人中，常受快樂，好行善法，端正第一，為一切人之所愛樂。以餘業故。</p>
<p>「復次，彼比丘知業果報，觀三十三天所住地處，除此三十三地，更無餘地。彼作是念：『但有如是三十三天，更無餘地。此是釋迦天王之地，天王福力、天王自在，更無有餘。』如是觀於第二天眾因果相似，相續而生，業果之鏡皆悉相應，一一諸地各各差別。具觀察已，於無量生死怖畏，生厭離心。生死險處，愛別離苦、怨憎會苦、老病死苦逼迫之處，見無量苦，暴河所漂，心生厭離。嗚呼！世間甚為大苦，於生老病死大險難處，沒在其中而不覺知，不知求出。如是生死無有少樂、無常敗壞、變易之法。眾生愚癡，不知不覺，以身因緣，多作眾惡，身雖破壞，業縛不亡。爾時，比丘觀是事已，而說頌曰：</p>

<div class="lg regular" style="margin-left:2em;"><div class='lg-row'>「『種種內供養，　床褥及臥具，</div>
<div class='lg-row'>此身要當壞，　無人能自護。</div>
<div class='lg-row'>不念於恩惠，　得便則傷害，</div>
<div class='lg-row'>智者為身怨，　則不造惡業。</div>
<div class='lg-row'>衰病所住處，　種種眾苦集，</div>
<div class='lg-row'>不淨穢惡聚，　是故名為身。</div>
<div class='lg-row'>智者所觀察，　死相常現前，</div>
<div class='lg-row'>命念念不住，　須臾歸磨滅。</div>
<div class='lg-row'>此身念念老，　終無有增長，</div>
<div class='lg-row'>為愚癡所迷，　恃少生憍慢。</div>
<div class='lg-row'>恃財生憍慢，　不益於自身，</div>
<div class='lg-row'>財物皆亡失，　惡業還自燒。</div>
<div class='lg-row'>若不行布施，　則無受樂報，</div>
<div class='lg-row'>財物會歸盡，　貪狂故守護。</div>
<div class='lg-row'>若所愛財物，　布施於師長，</div>
<div class='lg-row'>此財則堅牢，　慳者財如草。</div>
<div class='lg-row'>淨心布施者，　猶如盲者導，</div>
<div class='lg-row'>此世未來世，　能護怯弱者。</div>
<div class='lg-row'>持戒七種福，　不可破壞句，</div>
<div class='lg-row'>戒能護丈夫，　上生於天中。</div>
<div class='lg-row'>第一勝智者，　常欲殺煩惱，</div>
<div class='lg-row'>是人脫眾縛，　則到不退處。</div>
<div class='lg-row'>有海大險難，　此三堅牢筏，</div>
<div class='lg-row'>若得無垢心，　則能到彼岸。』</div>
</div><p>「如是比丘觀布施、持戒、智慧果報，如實見之，欲至實諦，三種觀已，得十八地。於一切生死中，心得厭離，修行精進以求涅槃，不住魔境。地行夜叉知此事已，告虛空夜叉。虛空夜叉告四護世，護世天王告三十三天，三十三天告夜摩天，如是展轉至光音天，如上所說。</p>
</div>
<p class='juan'>正法念處經卷第三十五</p></div>
</div><!-- end of div[@id='body'] -->
</body></html>