<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>辟支佛因緣論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1650
<div class='div-other'>
<p class='juan'><a id='mulu1' />辟支佛因緣論卷上</p><p class="byline">失譯人名今附秦錄</p><p>波羅㮏國王悟辟支佛緣</p>
<p>輔相蘇摩悟辟支佛緣</p>
<p>月愛大臣悟辟支佛緣</p>
<a id='mulu2' />
<p class='h1'>波羅㮈國王悟辟支佛緣</p>
<div class="lg regular"><div class='lg-row'>歸命一切智世尊，　了達三世大燈明，</div>
<div class='lg-row'>歸命無上出要法，　并及應真諸勝僧。</div>
<div class='lg-row'>我聞寂靜辟支佛，　悟解因緣之所行，</div>
<div class='lg-row'>心無瑕穢除煩惱，　善護禁戒常清淨。</div>
<div class='lg-row'>譬如秋天無雲翳，　淡泊自守林藪間，</div>
<div class='lg-row'>今我渴仰彼功德，　誠心敬順生信樂。</div>
<div class='lg-row'>雖於彼所欲懷疑，　彼力感我強令信，</div>
<div class='lg-row'>孰聞快士清真行，　而不生於敬信心。</div>
<div class='lg-row'>我今將說辟支佛，　功德妙行之少分，</div>
<div class='lg-row'>昔從先師相傳聞，　唯述正言無偽說，</div>
<div class='lg-row'>大象行道象子隨，　是故我今開顯示。</div>
</div><p>問曰：辟支佛以何因緣，默然自守恒入捨心，住於山林幽谷河側寂靜之處，心行寂故亦無言說，譬如犀角獨一之行。何故如是？</p>
<p>又問：辟支佛有何功德？答曰：宿舊諸師咸作是說。</p>
<p>昔佛於三十三天宮殿說法，將欲來下還閻浮提。</p>
<p>爾時帝釋勅毘首羯磨，為佛作三道寶階還閻浮提，此三道階下柱僧尸沙國。如來爾時從彼天宮乘階而下，時釋梵天王與其眷屬雨華供養。時蓮華比丘尼見佛來下，即便化作轉輪聖王威儀形像、七寶導從。時眾人等覩其如是，咸皆生疑，怪未曾有，各作是言：「頗復有能神力超絕踰勝於彼比丘尼不？」</p>
<p>爾時世尊見諸時眾覩三道階深生奇特，復見蓮華比丘尼作此神變咸生渴仰，為欲增長彼信心故，即告時會：「有辟支佛，神力過於彼比丘尼。云何名勝？彼快士者，佛未出世則於中出，為諸眾生而作利益。示其色相，現有飢渴，受取衣食為作福田。莊嚴法行，清淨寂滅，調伏離欲，令諸眾生得見之者，惡心永息、捨離刀仗。猶如犀角獨一之行。」</p>
<p>傳從諸師得聞此事。聞何事耶？我昔曾聞，迦葉佛時有人出家，於十千歲修行梵行、護持正戒，修行忍辱，逕常精勤。以修行故，眾多比丘皆來親近。時諸比丘咸作是言：「當教授我。」以教習故，是等比丘心皆甘樂。以眾閙故不得見諦，臨終之時而作是念：「我見十力其所說法，微妙深遠難可得聞。然我得聞，以放逸故不獲道果。我雖清淨持戒、能行忍辱，以教化眾人憒閙之故侵毀定心，如彼霜雹害於善苗，是故令我不獲道果。」即說偈言：</p>

<div class="lg regular" style="margin-left:1em;"><div class='lg-row'>「我今溺三有，　眾惡煩惱中，</div>
<div class='lg-row'>猶如老瘦象，　沒於深淤泥。</div>
<div class='lg-row'>如彼辟支佛，　獨處於林間，</div>
<div class='lg-row'>譬如犀一角，　遠離諸徒眾，</div>
<div class='lg-row'>如避猛熾火，　應當獨修行，</div>
<div class='lg-row'>遠離於憒閙。　願我常遠離，</div>
<div class='lg-row'>徒黨眾憒閙。」</div>
</div><p>發是誓願，命終生天天上受樂。福盡命終，生迦尸國波羅㮏城中梵摩達王第一夫人胎中。入胎之時，夫人身體譬如清池有柔軟花。爾時夫人覺有娠已，以偈白王：</p>

<div class="lg regular" style="margin-left:1em;"><div class='lg-row'>「我覺有娠來，　歡悅生恩惠，</div>
<div class='lg-row'>此必是兒志，　宜應赦有罪。」</div>
<div class='lg-row'>時王聞歡喜，　尋即赦天下。</div>
<div class='lg-row'>又復白王言：　「復應廣布施。」</div>
<div class='lg-row'>王聞益歡喜，　尋即開庫藏，</div>
<div class='lg-row'>賑賜貧窮人，　無不充足者。</div>
</div><p>爾時夫人生太子已，端政殊特如似滿月，年始八歲聰明慈仁。其父王崩，國人愛樂如盛滿月。時有輔相名曰言說，言說輔相即立太子以紹王位。雖復年稚，本誓願力不作眾惡，體性賢善，於諸眾生有深悲愍。雖處王宮志求閑靜，雖處華堂猶如塚間，雖處憒閙修行禪思，厭患生死稱量其過，以道修心棄捨王務。諸臣諫曰：「今日大王專行道行、不理國事。若如是者，眾惡必起，敗王風化。譬如渡海，若無船師，必為諸難之所敗壞。」即說偈言：</p>

<div class="lg regular" style="margin-left:1em;"><div class='lg-row'>「王承祖先嗣，　籍地如法得，</div>
<div class='lg-row'>唯垂理萬民，　願莫放捨國。</div>
<div class='lg-row'>若王正法治，　諸善無過者，</div>
<div class='lg-row'>人帝應當知，　護國福最勝。」</div>
</div><p>爾時其王聞是語已，歎息思惟，說偈答言：</p>

<div class="lg regular" style="margin-left:1em;"><div class='lg-row'>「我若不理國，　吾國必當敗；</div>
<div class='lg-row'>我力能護國，　邊惡不敢侵。</div>
<div class='lg-row'>我若治國者，　王務塵我心，</div>
<div class='lg-row'>若有犯罪者，　必須加毀害，</div>
<div class='lg-row'>當言繫閉彼，　當截彼手足，</div>
<div class='lg-row'>彼應入死罪，　彼應挑其眼。</div>
<div class='lg-row'>如今濁惡世，　必當須刑戮，</div>
<div class='lg-row'>若行刑戮者，　即是栴陀羅。」</div>
</div><p>時王即告所親愛臣：「汝今且聽，吾所食者不過一味，吾所衣者不過一襲，所坐臥處不過容身。自此而觀，何用多求而無厭足？王位所以稱尊號者，以其教令必行無不承肅，唯有此事取異眾庶。」又告輔相：「王者所重，唯此一事，我今付汝。汝今應當畏於後世，正法治國，賦斂依舊莫違常限。」即說偈言：</p>

<div class="lg regular" style="margin-left:1em;"><div class='lg-row'>「我雖生王宮，　承籍祖先後，</div>
<div class='lg-row'>而我未習學，　刑戮撾罰事。</div>
<div class='lg-row'>我今怖畏故，　不能造此業，</div>
<div class='lg-row'>汝今莫效我，　但當育民庶。</div>
<div class='lg-row'>世人皆愚癡，　各自作愆過，</div>
<div class='lg-row'>於所犯罪中，　復生其恐怖。</div>
<div class='lg-row'>汝當以正法，　撫育施無畏，</div>
<div class='lg-row'>當依於正法，　化導於民庶。」</div>
</div><p>時王說偈已，即便以國付此大臣。而此大臣既得國已，於二年中寬縱無度，不恤萬民、恣心極意作諸非法，漸漸經久，榮位深重便生憍逸行諸非法，如河暴涱多所損壞，城中富有一切稅奪。時城內人皆諫之曰：「莫為此事。」聞他忠言倍生瞋恚，顰蹙作色而作是言：「汝等何敢發如是語？」諸人懼畏，不敢應王。由是之故，所行無道日日轉盛，如火得乾薪其炎轉熾，婬荒暴亂所為勃逆，王所愛婦亦復妻掠。時王夫人見其如是，懊惱垂淚而往白王。瞋心猛盛脣口[目*需]動，言不解了猶如嬰見，以此情事具向王說。王聞是已即召令來，而語之言：「我之妃后汝尚隱忍能行非法，況復萬民。」王即教誡：「自今已後更莫如是。」時彼輔相見王嫌已并民厭患，即便棄國逃至他土，將彼國王及其軍眾，還向本國䂓欲討伐。時本國中諸舊輔相將兵逆拒，破其軍眾生擒將還。舊輔相等復白王言：「彼人侵毀於王。」即將彼臣詣于王所。時王見其顏色既變有慚懼相。王曰：「怪哉生死。」即說偈言：</p>

<div class="lg regular" style="margin-left:1em;"><div class='lg-row'>「愚癡覆蔽心，　不覺後大苦，</div>
<div class='lg-row'>為小樂緣故，　今受此慚恥。</div>
<div class='lg-row'>譬如上善食，　色香皆具足，</div>
<div class='lg-row'>其中雜毒藥，　愚人不觀察，</div>
<div class='lg-row'>貪味故取食，　食消則成害。」</div>
</div><p>王告諸輔相：「彼之愆過雖復尤重，然我意者不欲加害。」復說偈言：</p>

<div class="lg regular" style="margin-left:1em;"><div class='lg-row'>「一切皆愛壽，　宜速赦彼罪。</div>
<div class='lg-row'>不見害他命，　而得安樂者，</div>
<div class='lg-row'>犯罪深重者，　應向生慈心。</div>
<div class='lg-row'>彼自招罪害，　當宜生哀矜，</div>
<div class='lg-row'>若害於彼命，　自毀所愛法。」</div>
</div><p>諸舊臣等即白王言：「我等今者雖違王勅，必當加害，終不縱捨。」即於王前拔劍斬之。王見殺已即生厭惡，見前境界便見過去，修忍之心尋時開解，悟辟支佛道，如優鉢羅花開敷之時。踊身虛空，一切臣佐合掌仰瞻。辟支佛厭生死者，證道如是，我今所得持戒果報。即說偈言：</p>

<div class="lg regular" style="margin-left:1em;"><div class='lg-row'>「我雖服瓔珞，　心修淨梵行，</div>
<div class='lg-row'>檢身調伏根，　淡泊常寂滅。</div>
<div class='lg-row'>於一切人所，　而捨兵刀杖，</div>
<div class='lg-row'>修於獨一行，　如犀牛一角。」</div>
</div><p>說是偈已鬚髮自落，時淨居天即奉袈裟，尋即飛空詣雪山中。時彼山中有辟支佛，而問之言：「汝處王位，厭惡何事悟斯道跡？」即說上偈而用答之。是故如來為不能修行忍故，故說忍辱因緣。以貪親近憒閙故，故說不親近因緣。欲使解辟支佛功德故，故說辟支佛因緣。佛為諸天於善法堂上說辟支佛因緣。佛於三十三天，使諸天生厭惡故，故說斯事。婆四咤辟支佛，於毘舍離說捨身入涅槃，今現有塔，名優陀耶。</p>
</div>
<div class='div-other'><a id='mulu3' />
<p class='h1'>輔相蘇摩悟辟支佛緣</p>
<div class="lg regular"><div class='lg-row'>堅持禁戒不毀行，　諸有智者得解脫，</div>
<div class='lg-row'>不從他學不惱彼，　獨一之行如犀角。</div>
</div><p>曾從諸師聞如是說。迦葉佛時有一比丘，於十千歲修行梵行、坐禪得忍，修持禁戒、離於憒閙、具頭陀行。命終生天，於天宮中受五欲樂。從天壽盡，生婆翅多城輔相夫人提婆胎中。爾時夫人說偈白夫：</p>

<div class="lg regular" style="margin-left:1em;"><div class='lg-row'>「我今有娠，　心甚愛樂，　必有福人，</div>
<div class='lg-row'>來為我子。」</div>
</div><p>由是之故，乃於一切常生悲愍。「又我今者放逸心息，更無欲意，譬如海中摩梨大山能截水波，今我欲息亦復如是。我今畏於妄語、常思實語，又如功德善人畏於缺失，今我慎懼亦復如是。我今見酒如覩毒藥，畏他財物如畏火聚，如是眾惡今悉捨離，皆由我胎福德之子。婬欲既除用為快樂？」爾時輔相即語婦言：「今恣汝意修行五戒。」夫人爾時修行眾善，滿十月已而生其子，字曰蘇摩。漸漸長大，一切經論、六十四藝無不明達，端正殊妙猶如滿月，能使父母情願滿足。遂至盛年，輔相請王：「我今年老，當為後世聽我修福。」時王答言：「我今不能於汝修福而為障礙。汝以汝子蘇摩，使代汝處以供給我，任汝修善。」輔相歡喜，王以蘇摩用為輔相，給賜爵賞倍勝於父。眾人愛敬，同於往古牛王大臣，能生一切女人愛敬。時王夫人愛著蘇摩，語蘇摩言：「汝今若能稱我願者，能使舉國并及於王盡隨從汝。又能使汝不得惡名，其所施教與王無異。」爾時蘇摩執志堅固而不怯弱，以偈答言：</p>

<div class="lg regular" style="margin-left:0em;"><div class='lg-row'>「請聽所說，　莫見嫌責。　我聞此語，</div>
<div class='lg-row'>如滲入地。　譬如羸馬，　困乏之時，</div>
<div class='lg-row'>騎入戰陣，　不堪前進。　我見他婦，</div>
<div class='lg-row'>情無染著，　心意不開，　如夜藕花。</div>
<div class='lg-row'>凡在所敬，　與母無異；　況在夫人，</div>
<div class='lg-row'>是我所尊。　我堅持心，　敬事所尊，</div>
<div class='lg-row'>我為臣子，　不應為逆。　又我情欲，</div>
<div class='lg-row'>發動之時，　見他婦女，　自然休息。</div>
<div class='lg-row'>彼瀑水起，　多諸波涌；　我如秋水，</div>
<div class='lg-row'>自然潔清。」　爾時夫人，　心自念言：</div>
<div class='lg-row'>「彼若斷我，　親昵意者，　我必於彼，</div>
<div class='lg-row'>而生誹謗。」　即白王言：　「輔相蘇摩，</div>
<div class='lg-row'>興意無理，　欲侵辱我。」</div>
</div><p>時王意惑疑，審爾不爾？時蘇摩往至園苑，見兩牛耕槅在項上極大疲苦，生厭惡心。時王本惑信夫人讒言，即便遣使往殺蘇摩。爾時蘇摩如馬被射箭徹于骨，即自思惟：「人當貴時，所愛之色盡來在前，如雜毒食極為香美，食欲消時身則敗壞。如人貪五欲，其味甚尠。譬如金屋為火所燒，人貪其色入中被害，命欲盡時心意擾亂。」即自安慰而自念言：「我持淨戒無有毀缺。我之持戒，知犛牛愛尾。我守禁戒，猶如貧人得地伏藏勤加守護。」而說偈言：</p>

<div class="lg regular" style="margin-left:1em;"><div class='lg-row'>「麁澁嶮惡道，　我已得度之，</div>
<div class='lg-row'>我遭厄急事，　護戒而不捨，</div>
<div class='lg-row'>猶如大海潮，　不失於期限，</div>
<div class='lg-row'>今我守持戒，　其事亦如是。」</div>
</div><p>說是偈已，爾時諸天并諸善神見此輔相誓願如是皆生歡喜。時諸惡鬼尋著夫人，夫人狂發，即於王前為鬼所著而說偈言：</p>

<div class="lg regular" style="margin-left:1em;"><div class='lg-row'>「我今自壞破，　我應身受死；</div>
<div class='lg-row'>彼是純善人，　不應加傷害。</div>
<div class='lg-row'>我之癡嬰愚，　口吹須彌山，</div>
<div class='lg-row'>不能令動搖；　彼實無穢行，</div>
<div class='lg-row'>我妄生是謗。」</div>
</div><p>時彼輔相於園苑中思惟厭惡，得辟支佛，踊昇虛空鬚髮自落，時淨居天即奉袈裟。爾時諸人勸請之言：「願莫捨我而上天上。」時辟支佛說如上偈以答諸人。飛至雪山，見諸辟支佛，亦以上事而具說之。</p>
</div>
<div class='div-other'><a id='mulu4' />
<p class='h1'>月愛大臣悟辟支佛緣</p>
<div class="lg regular"><div class='lg-row'>海潮不過限，　犛牛守尾死，</div>
<div class='lg-row'>如月性自冷，　不可變令熱。</div>
<div class='lg-row'>調伏諸根者，　守護戒亦爾，</div>
<div class='lg-row'>是名獨一行，　如犀角無二。</div>
<div class='lg-row'>往昔諸大師，　展轉相教授，</div>
<div class='lg-row'>我從先勝聞，　今欲顯說之。</div>
</div><p>過去世時有辟支佛名曰月愛，於婆伽婆迦葉佛所，種諸善根善修戒行，恒以智慧觀於諸陰皆悉無常，於彼佛所竟不獲得沙門道果。於彼命終即生天上，以宿善力受天快樂。天壽盡已下還人間，生瞻婆國中大長者家。初生沖雅，恒依戒禁而自修身。觀其善行過於宿老，亦不輕躁、無有瞋嫌，所有資財周給貧乏，隨家豐儉與眾共分，以戒瓔珞而自莊嚴。其父命終，順法治家。彼城人民見其忠謹，深生敬信同於師長。其年盛壯姿貌端政，諸少婦女一切見者無不耽愛，諸商估客以其忠實咸來依附。于時北方有諸估客，多乘好馬至瞻婆國，時瞻婆國王盡取其馬。王心暴虐不依正法，王自思惟：「我今多取彼馬，云何當得不與價直而得其馬？」即與佞臣集議此事，佞臣白王言：「若酬其價，庫藏竭盡。」王即答言：「我於今者若不與直，我之惡名流布天下，一切國民當患於我，復當斷絕四方商估。」佞臣復言：「為王計者，不須錢財而得其馬，復能令王惡名不出國民不患。今王國內月愛大臣，為一切人之所體信。彼若來索，王但當言：『我遣月愛送金付汝。』時彼估客有萬匹馬，其一一馬各直一萬金錢。若王但言『月愛大臣與其直』者，國內人民必生疑惑，或疑於王、或疑月愛。王之惡名不必彰露，亦復不為萬民厭患。」諸商估人來白王言：「歸我馬價，我欲還家。」王即答言：「我先不使月愛償爾價耶？寧可再過與爾直乎！」諸估客等即答王言：「此月愛者，從先已來實不與我馬之價直。而彼忠信，寧捨身命終不妄語言與我價。」即說偈言：</p>

<div class="lg regular" style="margin-left:1em;"><div class='lg-row'>「假使月雨火，　日雨於冷水，</div>
<div class='lg-row'>壓沙得膏油，　鑽水而得酥，</div>
<div class='lg-row'>火中生蓮花，　欲令彼月愛，</div>
<div class='lg-row'>作麁獷妄語，　終無有是處。」</div>
</div><p>諸估客等復白王言：「人中之天！設使月愛審如王勅言與我者，我終不恨。」時王即召月愛而語之言：「汝先不在我前，我與汝金償一估客耶？」王即動目現作詭相，汝不從我，我定殺汝。時月愛臣私自思惟：「我於今日，為從實語？為用王言？」復自惟忖：「為取法身勝耶？此身勝也？」即自決計：「我今寧捨此身，終不捨於戒法身。」即說偈言：</p>

<div class="lg regular" style="margin-left:1em;"><div class='lg-row'>「我今自思惟，　於此二身中，</div>
<div class='lg-row'>為當捨何身？　復諦自觀察，</div>
<div class='lg-row'>寧捐鄙穢形，　終不捨戒律；</div>
<div class='lg-row'>若當捨法身，　惡名即流布。</div>
<div class='lg-row'>我處眾善手，　為彼所携持，</div>
<div class='lg-row'>若我為惡者，　我自不甘樂，</div>
<div class='lg-row'>心生悔熱火，　捨此穢身已，</div>
<div class='lg-row'>當趣於地獄。　自毀禁戒行，</div>
<div class='lg-row'>終不得安樂。　但為一形樂，</div>
<div class='lg-row'>虧損無量身；　若當護戒者，</div>
<div class='lg-row'>無量身安樂。　是故我應當，</div>
<div class='lg-row'>覆護於法身，　不令有毀壞，</div>
<div class='lg-row'>為利正法故，　當斷於妄語。」</div>
</div><p>月愛大臣即白王言：「願王開恩，莫忿於我，我實不憶見王與彼價。」時王即大怒，扣劍而言：「云何不見？」月愛大臣自定其意而作是念：</p>

<div class="lg regular" style="margin-left:1em;"><div class='lg-row'>「寧為聖法死，　不為愚癡生；</div>
<div class='lg-row'>一切諸有生，　誰有不死者。</div>
<div class='lg-row'>我今若受死，　為法故喪身，</div>
<div class='lg-row'>決定生天上，　何足生驚畏。」</div>
</div><p>即答王言：「假使王今切割我身碎如胡麻，所受禁戒終不放捨。今我住於仙聖道中，若以此舌作妄語者，非我所宜。</p>
<p>「我今若當為王故作妄語，後墮地獄，何所恃怙？」王時羞愧倍增瞋忿，怒眼視之如熾然火。月愛爾時心生歡喜：「今正是我生定意時，今正是我秉持法時，更於何處欲求聞法？今日此即為我說法。今我為法乃至捨命，今王於我真大親友。」如是念法即時開悟，得辟支佛，踊身虛空，令破戒者見其如是皆生慚愧，為修善者增長信行，為實語者現實事果。於虛空中鬚髮自落，時淨居天奉其法服。飛往香山，與諸辟支佛共集一處，說偈如上。</p>

<p class='juan'>辟支佛因緣論卷上◎</p></div>
</div><!-- end of div[@id='body'] -->
</body></html>