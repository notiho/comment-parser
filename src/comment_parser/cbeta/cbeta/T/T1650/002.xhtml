<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>辟支佛因緣論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu5' />辟支佛因緣論卷下</p><p class="byline">失譯人名今附秦錄</p><p>王舍城大長者悟辟支佛緣</p>
<p>波羅㮈國王月出悟辟支佛緣</p>
<p>拘舍彌國王大帝悟辟支佛緣</p>
<p>拘舍彌國王悟辟支佛緣</p>
<p>波羅㮈國王親軍悟辟支佛緣</p>
<p>轉輪聖王最小子悟辟支佛緣</p>
</div>
<div class='div-other'><a id='mulu6' />
<p class='h1'>◎王舍城大長者悟辟支佛緣</p>
<div class="lg regular"><div class='lg-row'>譬如稠林中，　欲挽大樹出，</div>
<div class='lg-row'>枝柯相妨礙，　求出將無由。</div>
<div class='lg-row'>在家如稠林，　眾務如枝柯，</div>
<div class='lg-row'>雖欲求出要，　縛著永無因。</div>
<div class='lg-row'>靜處於林野，　觀境修其心，</div>
<div class='lg-row'>解脫眾緣務，　離諸所親愛。</div>
<div class='lg-row'>修於獨一行，　如犀角無二，</div>
<div class='lg-row'>先師相傳授，　我得聞斯事。</div>
</div><p>昔有辟支佛，於過去五佛所恒修諸善，為優婆塞樂著家事，雖覩諸佛不求出家。然其專心持在家戒，無有毀犯。善根漸增，於迦葉佛所出家學道，樂修頭陀六物具足，厭惡於欲，於彼命終得生天宮。從天壽盡，生王舍城大長者家，此長者家財富無量倉庫盈溢。以漸長大遂至盛年，父命終後從意快樂，如毘沙門子那羅究伏羅。在己家中樂諸緣務，生育男女各三十人，庫藏僕從其數甚眾，男女婚娶其事眾多，但營目前忘所修法。為緣務所縛不捨家業，於僕從所聞諸親戚多有死喪，女某甲舍既遭喪禍又失業焉。廣聞如是喪失之聲，愁毒懊惱，如似百箭一時入心。亦聞美善可愛之語，家之估客大獲珍寶安隱還歸，其子某甲產生男兒。又聞<span class='corr'>己</span>女生於福子，復生歡喜。聞向衰利，憂喜交集，猶如作伎所旋之輪。與一親友至園苑中，適行遊觀到一林間，見有一人斫於大樹，枝柯條葉繁美茂盛，使多象挽不能令出；斫一小樹無諸枝柯，一人獨挽都無滯礙，即挽出林。見斯事已，即自思惟而作是言：「我於今者得見因緣。」即說偈言：</p>

<div class="lg regular" style="margin-left:1em;"><div class='lg-row'>「我見伐大樹，　枝葉極繁多，</div>
<div class='lg-row'>稠林相鉤掛，　無由可得出。</div>
<div class='lg-row'>世間亦如是，　男女諸眷屬，</div>
<div class='lg-row'>愛憎繫縛心，　於生死稠林，</div>
<div class='lg-row'>不可得解脫；　小樹無枝柯，</div>
<div class='lg-row'>稠林不能礙。　觀彼覺悟我，</div>
<div class='lg-row'>斷絕於親愛，　於生死稠林，</div>
<div class='lg-row'>自然得解脫。」</div>
</div><p>即於彼處得辟支佛道。時彼親友即語之言：「日已向暮，可共還家。」答親友言：「汝自歸家。我向家因今以斷竟。」親友問言：「汝云何斷？」答言：「我昔由愛故著居家，今我已斷如此愛業。人所愛著妻子眷屬，小子稚孫恩愛憍恣，若見父時弄聲不了疾走攀緣，戀著此事故生愛著。我於妻子及以眷屬，如此之事愛心永息。我本在家營理眾務，或出或入，或言與彼、或言取此，或言應作、或言不應作。如此之事我今已斷，已捨欲樂獲解脫樂，伐愛樹根、閉諸趣門、滅大闇障。我於赤子，反似怨家等無有異。今我如是，云何而當復還家耶？」時其親友即還家中，語其男女。男女大小聞其不來，悉往就看。眷屬既至，但見其父沙門法服飛昇虛空。男女白言：「今以何事厭惡眷屬？」處虛空中，即說上偈以答男女。</p>
<p>既說偈已，即時飛至雪山之中，與諸辟支佛共集會已，還來到本得道園中捨身涅槃。時其眷屬為造塔廟，時人因名為多子塔。凡諸智人善根成熟，以少因緣便得開悟。</p>
</div>
<div class='div-other'><a id='mulu7' />
<p class='h1'>波羅㮈國王月出悟辟支佛緣</p>
<div class="lg regular"><div class='lg-row'>妻子親友財，　生死中過患，</div>
<div class='lg-row'>處林寂解脫，　猶如犀一角。</div>
<div class='lg-row'>從善逝所聞，　傳至於我師，</div>
<div class='lg-row'>我復從師聞，　今當演說之。</div>
</div><p>昔有辟支佛，於迦葉佛所萬二千歲修行梵行，恒修忍辱慈悲眾生，乃至微戒不曾毀犯，命終生天。彼天命終，下生人間波羅㮈國國王之家，月出時生因名月出。以漸長大立為太子，其父王崩紹繼王位。以宿善力作正法王治國，遣輔相子典領小國，以女妻之。此輔相子勇力絕倫，多有眷屬，自恃憍豪越逸過度。時國王子以輔相子是姊妹夫，極成親昵。因其私屏閑宴之處，陰遘讒計語王子言：「爾之叔父兄弟眷屬其數甚多，而世人多用婦語。爾之父王一旦傾覆，爾之諸母或生讒諂，自用其子。以此推之，汝父王位必不至汝。曼王未覺，宜早圖之。夫王位者天下之尊，極樂之處與天無異，一切世人無不信伏。若為國主以法治國，命終之後必得生天。譬如美肉眾皆嗜之，王位亦爾無不貪者。」即說偈言：</p>

<div class="lg regular" style="margin-left:1em;"><div class='lg-row'>「譬如水未至，　宜務造橋梁，</div>
<div class='lg-row'>瀑流若卒至，　不得有所為。</div>
<div class='lg-row'>王位亦如是，　宜應先圖之，</div>
<div class='lg-row'>擒獲在汝手，　爾乃可自安；</div>
<div class='lg-row'>兄弟更相嫉，　後求甚不易。」</div>
<div class='lg-row'>王子思惟言：　「如此親友者，</div>
<div class='lg-row'>將欲陷墜我，　如灰覆熾火，</div>
<div class='lg-row'>現在既無樂，　來世獲大苦。」</div>
</div><p>爾時王子具以上事往白父王。王聞子語，顰蹙怒眼目如赤銅。王當是時勅語使言：「曼其未泄，急追將來。」時王子聞輔相子來，即便出迎。既相見已，尋時遇患。使還白王言：「王子病極成痿篤。」王聞是事，即自出看。既覩其子所患困篤，命在危惙，四大苦痛。見此事已，便自思惟：「此王位者甚為大惡。然彼輔相父子，陰教我子悖逆天常，欲為不軌。而我王位非彼能得。我子今者患苦垂命，一切世人皆生貪嫉。以此而言，當知王位惡鄙弊處。何故鄙弊？以王位故捨其善行，為王位故害父及祖，為親厚者作大過惡，捨於慚愧能使憍逸，為少樂故不畏後世。」即說偈言：</p>

<div class="lg regular" style="margin-left:1em;"><div class='lg-row'>「如蛾投熾火，　貪國盲亦爾，</div>
<div class='lg-row'>深著於得失，　作以及不作，</div>
<div class='lg-row'>沒國事淤泥，　不得寂定處。」</div>
<div class='lg-row'>作是思惟時，　身行極清淨，</div>
<div class='lg-row'>逮得厭惡心，　即獲辟支佛。</div>
</div><p>復有師云：此王見兒患已，即便還宮。有一隣國親厚之王為賊所逼，即遣使來求索援助。此王聞已，尋將兵眾往救彼王。既到彼國連兵交刃，極相殺害，乃至婦人胎中小兒剝而殺之。王見斯事，深於王位生於厭惡，即說偈言：</p>

<div class="lg regular" style="margin-left:1em;"><div class='lg-row'>「貪國微小樂，　沒溺欲泥中，</div>
<div class='lg-row'>欲忿既增長，　鬪戰生是非，</div>
<div class='lg-row'>以貪財利故，　互共相殺害。</div>
<div class='lg-row'>不求勝解脫，　盡滅於王位，</div>
<div class='lg-row'>如大熾火中，　飛蛾投而死。</div>
<div class='lg-row'>怪哉生死中，　所作事顛倒，</div>
<div class='lg-row'>極作劬勞業，　返獲其苦殃。</div>
<div class='lg-row'>如彼高山巔，　崖傍有蜜蜂，</div>
<div class='lg-row'>愚人貪少味，　不覺墮墜苦。」</div>
<div class='lg-row'>如是自思惟，　即得辟支佛。</div>
</div><p>即告子言：「汝能不用惡人之言、無勃逆意，汝若治國必以正法，我今以國付囑於汝，吾將欲去。」子及輔相、一切眷屬聞王此語，悉皆懊惱涕泣流淚，合掌白王：「不審大王欲何處去？」爾時父王踊身虛空，在日出山上說如上偈，著沙門服，作十八種變。國人見者無不歡喜，譬如調馬若見鞭影即便調順；智人亦爾，見他受苦心即調順。</p>
</div>
<div class='div-other'><a id='mulu8' />
<p class='h1'>拘舍彌國王大帝悟辟支佛緣</p>
<div class="lg regular"><div class='lg-row'>父母及妻子，　穀帛財寶等，</div>
<div class='lg-row'>智者深觀察，　暫過如客舍，</div>
<div class='lg-row'>棄捨於愛欲，　獨行如犀角。</div>
<div class='lg-row'>我昔從諸師，　傳授聞此事。</div>
</div><p>昔有曾於迦葉佛所作比丘，智慧聰敏柔和忍辱，於日日中常觀諸法真實體性，所謂觀陰苦空無常無我，猶如芭蕉、熱時之炎、如幻如夢、如水泡沫。能善觀察自修其心，命終生天。於天壽盡，下生拘舍彌城為國王子名曰大帝。其父王崩，承嗣先業紹繼王位，如劫初諸王善修戒行、正法治國。爾時城中有大長者，財富無量，與大帝王少為親舊極相厚昵。彼大長者身嬰重病，王聞其疾躬自往問。見長者病形容萎悴，王心不樂低頭愁慘。時彼長者以七寶鉢盛滿中金，用奉獻王。王言長者：「汝今疾苦極困篤耶？」長者對曰：「願王顧視，聽我所說。</p>

<div class="lg regular" style="margin-left:0em;"><div class='lg-row'>「我家大巨富，　猶如毘沙門，</div>
<div class='lg-row'>愛語及財寶，　多集親友眾，</div>
<div class='lg-row'>妻子與眷屬，　僮僕諸走使，</div>
<div class='lg-row'>我皆恣所欲，　待遇極豐厚，</div>
<div class='lg-row'>今我死時至，　無一為我伴。」</div>
<div class='lg-row'>王即慰勞言：　「此語極真實，</div>
<div class='lg-row'>汝子與諸親，　財寶眾庫藏，</div>
<div class='lg-row'>及我勇健力，　象馬車步兵，</div>
<div class='lg-row'>雖有如是等，　無能救拔者。</div>
<div class='lg-row'>我等諸親友，　見汝遇苦患，</div>
<div class='lg-row'>但有慰喻言，　憂愁流涕淚，</div>
<div class='lg-row'>及汝命將絕，　無能救濟者，</div>
<div class='lg-row'>唯當自持汝，　由來所作善。」</div>
<div class='lg-row'>王諦觀其病，　心如得禪者，</div>
<div class='lg-row'>深悟諸苦患，　眾生決定有。</div>
<div class='lg-row'>「一切有生類，　必為病所趣，</div>
<div class='lg-row'>病常惱患人，　無有哀愍心。</div>
<div class='lg-row'>一切世間人，　決定入死道，</div>
<div class='lg-row'>都不生厭畏，　言此我妻子，</div>
<div class='lg-row'>彼是我親屬，　此是我財賄，</div>
<div class='lg-row'>彼親厚於我，　我親友於彼。</div>
<div class='lg-row'>意為癡所病，　橫作如是想，</div>
<div class='lg-row'>火災患在前，　愚盲而不覩，</div>
<div class='lg-row'>上來諸所親，　無能拔濟者。」</div>
<div class='lg-row'>於此正思惟，　即獲辟支佛。</div>
</div><p>王之所親內外眷屬，見王得道絕棄世事，為愛別離火之所燒燃，生大惱熱。時辟支佛身昇虛空，作十八種變，說如上偈。</p>
<p>復有說云：此王為王子時，入園苑中，見諸盲者更互相捉。聞王子出，謂有飲食在於道側。不見道路，墮大深坑，有即死者、有頭破者、手脚折者，身體碎壞。爾時王子見是眾苦，厭患思惟，而作是言：「此覺悟我。如是盲人亦曾富貴，由縱逸故今得是苦。我於今者覩是事已，宜好撿行，不應放逸。」即說偈言：</p>

<div class="lg regular" style="margin-left:1em;"><div class='lg-row'>「譬火燒金鬘，　而用為首飾，</div>
<div class='lg-row'>金鬘雖珍妙，　熾火終成害；</div>
<div class='lg-row'>王位亦如是，　當慎莫放逸。</div>
<div class='lg-row'>此盲覺悟我，　不宜自寬縱，</div>
<div class='lg-row'>因此王位故，　身起大憍慢，</div>
<div class='lg-row'>威迫國人民，　皆令生苦惱，</div>
<div class='lg-row'>後自受苦時，　苦劇百千倍。</div>
<div class='lg-row'>目覩他受苦，　云何能自安？</div>
<div class='lg-row'>此即是我師，　示我眾苦患。」</div>
<div class='lg-row'>作此思惟時，　即獲辟支佛。</div>
</div><p>爾時王子大賜盲者錢財珍寶。沙門法服，身昇虛空，現諸神變，語諸親言：「而我今者，不以瞋恚怖畏憂愁故、不嫌汝等故，我捨親愛國土人民，都無怨親、錢財寶物。」如上說偈。</p>
</div>
<div class='div-other'><a id='mulu9' />
<p class='h1'>拘舍彌國王悟辟支佛緣</p>
<div class="lg regular"><div class='lg-row'>戲笑眾樂具，　棄捨如涕唾，</div>
<div class='lg-row'>忍樂於出離，　斷滅於諸苦。</div>
<div class='lg-row'>能盡貪愛癡，　其心得解脫，</div>
<div class='lg-row'>由得解脫故，　獨一如犀角。</div>
<div class='lg-row'>曾從先師所，　得聞如是事。</div>
</div><p>昔有辟支佛，於過去佛所修諸善根，於最後身生拘舍彌國，為拘舍彌王。其國土內有大災變，大旱惡風五星倒錯。王召太史占相之徒，說偈問言：</p>

<div class="lg regular" style="margin-left:1em;"><div class='lg-row'>「何緣有是災，　大旱不降雨，</div>
<div class='lg-row'>虛空無雲翳，　觀日無威光，</div>
<div class='lg-row'>食肉諸惡鳥，　烏鷲及鵄梟，</div>
<div class='lg-row'>逈翔虛空中，　見者生恐怖？」</div>
<div class='lg-row'>咸言如是災，　是誰之所作，</div>
<div class='lg-row'>能使諸妖異，　怪變乃如是。</div>
</div><p>爾時太史即答王言：「隨我所知，今當為說。如我意者，一切國民必有逼迫苦惱之事。」王復問言：「當以何方禳此災患？」太史白言：「王若欲令國安隱者，當隨我語。」即說偈言：</p>

<div class="lg regular" style="margin-left:1em;"><div class='lg-row'>「王若能退位，　脫服與餘人，</div>
<div class='lg-row'>具足滿六月，　微服而行乞，</div>
<div class='lg-row'>災患自消除，　王當如滿月。」</div>
</div><p>王隨彼語，即捨其位，微服行國。漸漸經歷，行到婆翅多城。到彼城已，有異國王興軍來伐，婆翅多王為國樂故興兵往拒。兩陣交戰二王俱死，婆翅多城諸王子等競共諍國，復大戰鬪。毘羅仙王見是事已，唱言怪哉，即說偈言：</p>

<div class="lg regular" style="margin-left:1em;"><div class='lg-row'>「王位雖尊豪，　其樂甚輕微，</div>
<div class='lg-row'>云何為是故，　具受諸苦毒？</div>
<div class='lg-row'>競心生鬪戰，　樂著隨眾惡，</div>
<div class='lg-row'>如蠅貪食蜜，　著蜜無不喪。</div>
<div class='lg-row'>人亦復如是，　為貪小樂故，</div>
<div class='lg-row'>鬪戰自傷害。　王位可鄙賤，</div>
<div class='lg-row'>多集諸苦惱，　患害用至滅，</div>
<div class='lg-row'>如飲雜毒漿，　毒消身敗喪。</div>
<div class='lg-row'>為一己身故，　多有所傷害，</div>
<div class='lg-row'>愚貪王者樂，　樂少苦甚多，</div>
<div class='lg-row'>我從今永止，　更不求此樂。</div>
<div class='lg-row'>而此國事務，　憂怖充其中，</div>
<div class='lg-row'>榮樂須臾頃，　憂患苦延長。</div>
<div class='lg-row'>譬如妙金屋，　火焚炎熾然，</div>
<div class='lg-row'>智者畏燒害，　不應入其中。」</div>
<div class='lg-row'>作是思惟時，　即悟辟支佛，</div>
<div class='lg-row'>以神通力故，　鬚髮自然落，</div>
<div class='lg-row'>即作沙門形，　踊身昇虛空，</div>
<div class='lg-row'>尋於虛空中，　即說如上偈。</div>
</div><p>即飛至雪山中諸辟支佛所。時彼辟支佛問言：「以何因緣得悟道果？」具說上偈答之。</p>
</div>
<div class='div-other'><a id='mulu10' />
<p class='h1'>波羅㮈國王親軍悟辟支佛緣</p>
<div class="lg regular"><div class='lg-row'>世間戲笑樂，　及愛我我所，</div>
<div class='lg-row'>悉皆放棄捨，　心意得解脫，</div>
<div class='lg-row'>諸根悉寂定，　獨行如犀角。</div>
<div class='lg-row'>我昔從先師，　傳聞如此事。</div>
</div><p>過去波羅㮈城王名曰親軍，有二夫人，心甚愛悅，樂著欲事、恒為放逸、耽荒如醉，亦如香山逸象，香流出時入摩梨山自縱欲事。時二夫人更相妬嫉，各相伺便。其一夫人便以毒藥與其親信，親信齎藥與彼夫人。夫人得藥狂悶而臥，甚大苦毒尋便命終。第二夫人見其命終，詐現懊惱，自頊其髮搥胸而哭，舉宮哀慼。王聞其死，生大苦惱。夫人左右所有直人，所著瓔珞嚴身之具悉皆挽絕，以土坌身，憂毒入心。如彼群鵠為鷹所逐，如金翅鳥驚諸龍女，宮中婇女為死所驚亦復如是。爾時宮中譬如塚間，又如黑塵掩蔽光明，諸宮人等為憂所弊亦復如是。王聞宮人如是憂苦，心中驚動，天冠瓔珞著身服飾皆棄于地。入到喪邊，見諸婇女哀苦理極。王見是已生大愁惱，而自思惟，即說偈言：</p>

<div class="lg regular" style="margin-left:1em;"><div class='lg-row'>「譬如盛暑日，　能炙好花萎，</div>
<div class='lg-row'>死日消人形，　面色變青黑。</div>
<div class='lg-row'>脣齒塵垢穢，　眼陷鼻角戾，</div>
<div class='lg-row'>歌舞妙容儀，　矗直如木石。</div>
<div class='lg-row'>先者能令我，　愛著極樂處，</div>
<div class='lg-row'>云何卒今日，　能生我怖畏。</div>
<div class='lg-row'>可惡生死患，　不淨極臭穢，</div>
<div class='lg-row'>如夢虛不實，　亦如芭蕉心，</div>
<div class='lg-row'>無有堅實相，　如幻泡焰沫，</div>
<div class='lg-row'>暫現如水波，　智者所厭惡。</div>
<div class='lg-row'>不知觀察者，　橫生樂著想，</div>
<div class='lg-row'>於此不淨中，　橫生於身想，</div>
<div class='lg-row'>迷悶而守著，　猶如睡眠者。」</div>
</div><p>如是思惟未久之間，燒夫人屍喪事已竟。第二夫人為藏<span class='corr'>己</span>過，食好飲食詐自懊惱，言欲斷食，現作哀慘。然恐其過彰露發覺，心中愁結。以愁結故，飲食不消即成大病。王見病已倍增懊惱，即生厭惡，如此皆是生死過患。即說偈言：</p>

<div class="lg regular" style="margin-left:1em;"><div class='lg-row'>「如女能生愛，　生累極眾多，</div>
<div class='lg-row'>人中無不爾，　因愛生於樂，</div>
<div class='lg-row'>還復生大惡，　愛為苦根本，</div>
<div class='lg-row'>見愛合會時，　必知是無常。</div>
<div class='lg-row'>我所愛樂者，　端政與盛年，</div>
<div class='lg-row'>一旦死來集，　以是故當知，</div>
<div class='lg-row'>云何有是樂？　誰有智慧人，</div>
<div class='lg-row'>恩愛合會時，　而當生喜樂？</div>
<div class='lg-row'>畏老病死患，　是故我永離。」</div>
<div class='lg-row'>作此思惟時，　即得辟支佛。</div>
</div><p>即著王者衣服瓔珞，飛昇虛空，於虛空中說如上偈。變成沙門，飛到雪山中諸辟支佛所。</p>
</div>
<div class='div-other'><a id='mulu11' />
<p class='h1'>轉輪聖王最小子悟辟支佛緣</p><p>過去無量劫時，有一轉輪聖王，千子具足。其最小子，見父乘金輪寶七寶具足，四兵翼從鼓蓋容飾悉皆具備，其最小子即問母言：「我當何時得是蓋等種種容飾？」母即答言：「汝至骨朽亦不得是。」兒即問言：「何以不得？」「汝有九百九十九大兄，應得紹位。計其次第，都不至汝。」兒即思惟：「我既不得如是容飾，生必有死形骨腐敗。」以是種種思惟生死過患，即時覺悟得辟支佛，身昇虛空作十八變。母即復請：「願莫遠去，園苑中住受我供養。」時辟支佛受諸母請即住後園，日日供養經歷多時。時辟支佛厭是有身，即便棄捨而入涅槃。諸母戀念，大積香薪以燒其身，收其舍利盛著寶瓶，即於後園為起大塔。時轉輪王遊四城還，到後園中見有大塔，怪而問之。時守園者即白王言：「是王最小之子，得辟支佛，於此涅槃，諸母於此為其起塔。」時轉輪王即召其母而問之言：「我子云何死而起此塔。」時其母等具以上事而白於王。王責其母：「我兒欲得，何不語我？今雖涅槃，以王容飾置於塔上。」由是因緣，無量劫中恒為轉輪聖王，食自然福至今不盡。若處生死，應二千五百世為轉輪聖王。由成佛故，得二千五百寶蓋。阿闍世王上佛五百寶蓋，毘舍離律車子上佛五百寶蓋，海龍王上佛五百寶蓋，阿須羅王亦上佛五百寶蓋，天帝釋亦上佛五百寶蓋，爾時世尊唯不受一蓋。何以故？為將來弟子若乏衣食供養，以此福力當使人天自然供給。以是因緣當知，賢聖福田深廣無量。</p>

<p class='juan'>辟支佛因緣論卷下</p></div>
</div><!-- end of div[@id='body'] -->
</body></html>