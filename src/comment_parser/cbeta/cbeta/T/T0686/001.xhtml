<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說報恩奉盆經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 686 [No. 685]
<p class='juan'><a id='mulu1' />佛說報恩奉盆經<span class='note-inline'>(亦云報像功德經)</span></p><p class="byline">闕譯附東晉錄</p>
<div class='div-jing'><p>聞如是：</p>
<p>一時，佛在舍衛國祇樹給孤獨園。大目揵連始得六通，欲度父母報乳哺之恩，即以道眼觀視世界，見其亡母生餓鬼中，不見飲食，皮骨相連柱。目連悲哀，即鉢盛飯，往餉其母。母得鉢飯，便以左手障飯、右手<span class='corr'>摶</span>食，食未入口化成火炭，遂不得食。</p>
<p>目連馳還白佛，具陳如此。佛告目連：「汝母罪根深結，非汝一人力所奈何；當須眾僧威神之力，乃得解脫。吾今當說救濟之法，令一切難皆離憂苦。」</p>
<p>佛告目連：「七月十五日，當為七世父母在厄難中者，具麨飯、五果、汲灌瓫器、香油、庭燭、床榻、臥具，盡世甘美以供養眾僧。當此之日，一切聖眾，或在山間禪定、或得四道果、或樹下經行、或得六通飛行，教化聲聞、緣覺。菩薩大人權示比丘在大眾中，皆共同心受鉢和羅。具清淨戒聖眾之道，其德汪洋，其有供養此等之眾，七世父母、五種親屬得出三塗，應時解脫衣食自然。」</p>
<p>佛勅眾僧：「當為施主家七世父母，行禪定意，然後食此供。」</p>
<p>目連、比丘及一切眾，歡喜奉行。</p>
</div>
<p class='juan'>佛說報恩奉盆經</p>
</div><!-- end of div[@id='body'] -->
</body></html>