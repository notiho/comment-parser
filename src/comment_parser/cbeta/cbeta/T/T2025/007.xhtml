<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>勅修百丈清規</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu193' />勅修百丈清規卷第七</p><p class="byline">大智壽聖禪寺住持臣僧德煇奉　勅重編</p><p class="byline">大龍翔集慶寺住持臣僧大訴奉　勅校正</p>
<div class='div-other'><a id='mulu194' />◎
<p class='h2'>板帳式</p><p>今具估唱亡僧某甲稱呼衣鉢鈔收支下項。</p>
<p style="margin-left:1em">一收鈔一千貫文<span class='note-inline'>(係唱衣鈔收到。或別有收鈔名目。逐一列寫)</span></p>
<p>支鈔九十一貫文<span class='note-inline'>(係板帳支行)</span>開具內一十五貫文<span class='note-inline'>(回龕)</span></p>
<p style="margin-left:1em">三貫文<span class='note-inline'>(回祭)</span>　三貫文<span class='note-inline'>(設粥)</span></p>
<p style="margin-left:1em">一貫文<span class='note-inline'>(龕前燈油)</span>　十貫文<span class='note-inline'>(筆紙造單幡花雪柳)</span></p>
<p style="margin-left:1em">一貫文<span class='note-inline'>(淨髮)</span>　二貫伍伯文<span class='note-inline'>(移龕擡亡)</span></p>
<p style="margin-left:1em">伍伯文<span class='note-inline'>(燒浴湯)</span>　二貫文<span class='note-inline'>(浴亡)</span></p>
<p style="margin-left:1em">一貫文<span class='note-inline'>(直靈上粥飯)</span>　伍伯文<span class='note-inline'>(庫司客頭報造祭)</span></p>
<p style="margin-left:1em">伍伯文<span class='note-inline'>(釘掛祭筵)</span>　伍伯文<span class='note-inline'>(管計出椀楪)</span></p>
<p style="margin-left:1em">伍伯文<span class='note-inline'>(庫子出給造祭)</span>　伍伯文<span class='note-inline'>(監厨造食)</span></p>
<p style="margin-left:1em">伍伯文<span class='note-inline'>(庫司茶頭上茶湯)</span>　伍伯文<span class='note-inline'>(參頭差撥行者)</span></p>
<p style="margin-left:1em">二貫文<span class='note-inline'>(堂司行者報眾)</span>　伍伯文<span class='note-inline'>(監作差撥又力)</span></p>
<p style="margin-left:1em">伍伯文<span class='note-inline'>(方丈聽叫捧香合)</span>　十貫文<span class='note-inline'>(行堂諷經)</span></p>
<p style="margin-left:1em">一貫文<span class='note-inline'>(貼堂司行者鳴廊板)</span>　二貫文<span class='note-inline'>(四寮茶頭供應)</span></p>
<p style="margin-left:1em">一十伍貫文<span class='note-inline'>(舁龕)</span>　一貫文<span class='note-inline'>(打鈸)</span></p>
<p style="margin-left:1em">三貫文<span class='note-inline'>(鼓樂)</span>　三貫文<span class='note-inline'>(扛香卓挑幡燈六人)</span></p>
<p style="margin-left:1em">伍伯文<span class='note-inline'>(俵雪柳柴枝)</span>　一貫文<span class='note-inline'>(化亡)</span></p>
<p style="margin-left:1em">三貫文<span class='note-inline'>(方丈一行人僕送喪)</span>　一貫文<span class='note-inline'>(四寮人力扛橙卓)</span></p>
<p style="margin-left:1em">伍伯文<span class='note-inline'>(貼堂司行者呈衣)</span>　伍伯文<span class='note-inline'>(堂司行者唱衣)</span></p>
<p style="margin-left:1em">伍伯文<span class='note-inline'>(貼供頭遞唱衣標)</span>　伍伯文<span class='note-inline'>(供頭收衣)</span></p>
<p style="margin-left:1em">伍伯文<span class='note-inline'>(唱食行者撮鬮)</span>　伍伯文<span class='note-inline'>(收骨)</span></p>
<p style="margin-left:1em">一貫文<span class='note-inline'>(擡灰函)</span>　一貫文<span class='note-inline'>(直塔)</span>共支行</p>
<p>支鈔二伯七十貫文<span class='note-inline'>(係板帳支行外三七抽分歸常住。計上件支行)</span></p>
<p>支鈔一伯三十伍貫文<span class='note-inline'>(佛事錢)</span></p>
<p>開具內二十貫<span class='note-inline'>(秉炬)</span></p>
<p style="margin-left:1em">一十貫<span class='note-inline'>(貼秉炬佛事)</span>　四十貫<span class='note-inline'>(鎖龕起龕起骨入塔)</span></p>
<p style="margin-left:1em">二十貫<span class='note-inline'>(貼上四項佛事)</span>　三十貫<span class='note-inline'>(維那山頭佛事知客侍者把帳)</span></p>
<p style="margin-left:1em">一十伍貫<span class='note-inline'>(貼上三項佛事)</span>　共支行</p>
<p>支鈔一十伍貫文<span class='note-inline'>(首座主喪。都寺押喪。維那主磬。各伍貫文。計上件支行)</span></p>
<p>支鈔九貫文<span class='note-inline'>(知客舉經侍者捧香。合各三貫。聖僧侍者收唱衣錢二貫。直歲度火把一貫計上件支行)</span></p>
<p>支鈔一十伍貫文<span class='note-inline'>(方丈兩序堂司行者。抄剳估衣造單三次次點心方丈雙分。計上件支行)</span></p>
<p>支鈔二十貫文<span class='note-inline'>(方丈兩序僉單。方丈雙分。計上件支行)</span></p>
<p>支鈔四伯四十四貫伍伯文<span class='note-inline'>(係俵眾經錢觀音大士聖僧方丈雙分。僧眾約四百員。各一貫文。堂司行者隨僧䞋在假并暫到。約七十九人半分。各伍伯文。共支行)</span></p>
<p>除支外見管鈔伍伯文<span class='note-inline'>(收堂司公用)</span></p>
<p>右具如前</p>
<p style="margin-left:2em">年　月　日堂司行者　某　具</p>
<p style="margin-left:2em">把帳　侍者　某押　知客　某押</p>
<p style="margin-left:3em">直歲　　　知殿</p>
<p style="margin-left:3em">典座　　　知浴</p>
<p style="margin-left:3em">副寺　　　藏主</p>
<p style="margin-left:3em">維那　　　藏主</p>
<p style="margin-left:3em">副寺　　　書記</p>
<p style="margin-left:3em">監寺　　　首座</p>
<p style="margin-left:3em">都寺　　　首座　某押<span class='note-inline'>(兩序並同)</span></p>
<p style="margin-left:3em">住持　　　　　　押</p>
<p style="margin-left:1em">板帳之設。蓋古者凡立成式必書諸板。示不可移易也。故叢林亡僧有板帳焉。凡僧亡以其所有衣物。對眾估唱懲貪積也。估唱得錢必照板帳。支用外其錢作三七。抽分歸常住<span class='note-inline'>(百貫抽三十貫。不滿百貫則不抽分)</span>餘則均俵僧眾。經資一伯則佛事一貫。方丈倍之。以一千貫為率條列于前。約其成式多則增而上之。少則降而殺之。臨時又量眾。隨宜以斟酌之<span class='note-inline'>(或勤舊有田地米穀房舍床榻卓橙當盡歸常住。仍量唱衣錢寡多。則排日俵䞋諷經看經添奠茶湯轉龕骨等佛事)</span>。</p>
</div><p>大眾章終</p>
</div>
<div class='div-other'><a id='mulu195' />
<p class='h1'>節臘章第八</p><p>僧不序齒而序臘以別俗也。西域三時以一時為安居。出入有禁止。凡禪誦行坐依受戒先後為次。而制以九旬策勳于道。以三旬營資身之具。使內外均養身心俱安也。剋期進修不捨寸陰。護惜生命行兼慈忍。旨哉聖訓萬世永遵。而五竺地廣暑寒霖潦氣候之弗齊。故結制有以四月五月十二月。然皆始以十六日。所謂雨安居者。因地隨時惟適之安。或曰坐夏或曰坐臘。戒臘之義始此。如言驗蠟人氷以坐臘之人。驗其行猶氷潔。或謂埋蠟人於地。以驗所修之成虧者。類淫巫俚語庸非相傳之訛耶。且吾所修證聖不能窺。豈外物可測其進退哉。今禪林結制以四月望。解以七月望者　若先一日講行禮儀而期內得專志於道故略繁文。亦隨方毘尼。或議不如法而不知其得法外意也。中土以冬為一陽之始。歲為四序之端。物時維新人情胥慶。禮貴同俗化在隨宜故。以結解冬年為四大節。周旋規矩。聳觀龍象之筵。主賓唱酬。兼聞獅子之吼。禮文秩猗歟盛哉。</p>

<div class='div-other'><a id='mulu196' />
<p class='h2'>夏前出草單</p><p>叢林以三月初一日。出草單。見後方丈止掛搭。堂司依戒臘牌寫僧數。令行者先呈首座。次呈住持。兩序掛僧堂前。備卓子列筆硯于下。凡三日皆齋後出。或有差誤請自改正。蓋防初上床曆。一時恐有錯亂。又眾多或致漏落。將寫圖帳故先具草單。各當自看本名戒次高下。近來好爭作閙者。往往恃強挾私。爭較名字。是非互相塗抹。喧譁撓眾犯者合擯。果有冐名越戒者。惟當詳稟。維那首座。覆住持處置。</p>
<p style="margin-left:1em">草單式<span class='note-inline'>(戒次朱書名字墨書)</span></p>
<p style="margin-left:2em">清眾戒臘　威音王戒　陳如尊者</p>
<p style="margin-left:2em">堂頭和尚　至元幾戒　元貞幾戒</p>
<p style="margin-left:2em">某甲上座　某甲上座　大德幾戒</p>
<p style="margin-left:2em">至大幾戒　某甲上座　某甲上座</p>
<p style="margin-left:1em">右具如前。恐有差誤請自改正。伏幸眾悉。</p>
<p style="margin-left:2em">今月　日　堂司　某　具</p>
</div>
<div class='div-other'><a id='mulu197' />
<p class='h2'>新掛搭人點入寮茶</p><p>新掛搭人入寮後。照列納陪寮錢若干。候寮元輪排。當在何日。掛點茶牌報眾。書云<span class='note-inline'>(今晨齋退某甲上座某甲上座列寫或三人六人九人為度)</span>須各備小香合具威儀。預列眾寮前右邊立候眾下堂。茶頭即鳴寮前板。眾至揖迎歸位立定。點茶人列一行問訊。揖坐坐畢。分進中爐上下間爐前。燒香人多不過九人。則三三進前退步。轉身須相照顧詳緩。列一行問訊仍分進爐前問訊退。仍一行列問訊而立。謂之揖香。鳴寮內小板二下。行茶遍。瓶須從穿堂入。仍如前進前問訊復退作一行。問訊謂之揖茶。鳴小板一下收盞眾起立定。寮元出爐前對點茶人代眾謝茶。眾人就位同時合掌謝畢。寮元復位。點茶人復一行列問訊。再各分進鑪前問訊。謂之謝眾臨。仍退作一行問訊。鳴寮前板三下。大眾和南而散。寮元隨令茶頭請點茶人獻茶。候點入寮茶畢寮<span class='note-inline'>(元逐日衣戒具名點戒臘茶。行體並同前)</span>。</p>
</div>
<div class='div-other'><a id='mulu198' />
<p class='h2'>出圖帳</p><p>草單已定。堂司依戒臘寫楞嚴圖念誦巡堂圖被位圖鉢位圖<span class='note-inline'>(式前後互見)</span>戒臘牌。惟鉢位圖當分十六板<span class='note-inline'>(餘隨僧堂大小不拘)</span>除單寮西堂首座勤舊。排板頭外。其餘並依戒臘。舊以送蒙堂者排副鉢。後因爭兢不排。悉依戒次具草本。呈首座。次呈住持看定方寫諸圖。正本再呈。惟鉢位圖<span class='note-inline'>(遍呈單。寮浴佛日並鋪大殿前。被鉢位圖叉當預出。書小榜報眾云。粥罷排被鉢位)</span><span class='note-inline'>(伏幸　悉眾今月日堂司某白)</span>貼僧堂前後門。</p>
</div>
<div class='div-other'><a id='mulu199' />
<p class='h2'>眾寮結解特為眾湯<span class='note-inline'>(附建散楞嚴)</span></p><div>四月初待眾詣方丈謝掛搭罷。堂司圖帳已定。寮元依戒排經櫃圖。茶湯問訊圖。清眾戒臘牌。入寮資次牌淨髮牌。夏中行茶湯瓶盞圖<span class='note-inline'>(兄弟結緣隨意書名)</span>圖成大眾和南時俱出於穿堂。十二日午後堂司行者覆住持兩序。諸寮掛諷經牌報眾寮元洒掃眾寮預具狀見後。貼寮前下間。請合寮尊眾。特為湯鋪設照牌。觀音前設供養。上下間排香爐燭臺。預煎湯寮元親送方丈。令茶頭分送諸寮。俱畢鳴寮內小<img src='../images/T48p1151_01.gif' alt='T48p1151_01.gif' />板。先講小座湯亦設照牌。特為寮主副寮楞嚴頭行瓶盞人。請寮長光伴揖坐。燒香揖香歸位坐行湯畢。方鳴寮前板。寮長大眾入座。請維那侍者。光伴與寮元分手位。寮長對面位。大眾依戒四案位。寮主副寮分案行禮。皆巡問訊。入座揖坐燒香揖香。鳴寮內板二下。行湯遍揖湯。又鳴板一下收盞畢寮長進爐前謝湯畢。鳴寮前板三下退座。兩序入寮首座都寺各燒香歸班位立。寮元於門外右立。伺迎住持入燒香立定。寮元於西序班末後立。出燒香禮拜楞嚴頭舉呪。回向畢。寮元送住持出。七月十二日禮同。</div>
<p style="margin-left:3em">守寮比丘　某　右某啟取今晚就寮煎湯</p>
<p style="margin-left:1em">狀　一中特為　合寮尊眾聊旌　某制之儀伏</p>
<p style="margin-left:3em">望　眾慈同垂</p>
<p style="margin-left:3em">光降謹狀　今月　日守寮比丘　某　狀</p>
<p style="margin-left:1em">式　可漏子狀請　合寮尊眾禪師　守寮比丘</p>
<p style="margin-left:3em">某謹狀</p>
</div>
<div class='div-other'><a id='mulu200' />
<p class='h2'>楞嚴會</p><p>四月十三日啟建。堂司預照大眾戒臘寫圖見後。浴佛日諸圖帳俱同出鋪殿前。請書記製疏語。維那先期擇有音聲者為楞嚴頭。引詣方丈庫司問訊。皆請點心。維那光伴至期寫普回向偈<span class='note-inline'>(偈見後乃真歇了禪師製)</span>貼殿內左右柱上。有處見成刻碑則掛牌。堂司行者隔宿報眾云<span class='note-inline'>(來晨粥罷各俱威儀詣大殿啟建楞嚴會諷經)</span>就掛諸寮諷經牌。次日粥罷。候殿上排辦畢。覆兩序次覆住持。自眾寮前鳴板。起巡廊鳴遍。鳴方丈板。住持出。鳴庫堂前大板三下。鳴大鍾僧堂鍾殿鍾。住持至佛前燒香上茶湯畢歸位行者鳴鈸。維那揖住持兩序出班燒香<span class='note-inline'>(大眾無拜此舊規所載近時有。謂大眾同展三拜。住持跪爐。並與聖節佛誕禮同。不知何所祖述。原夫大眾拜與住持跪爐。宣疏者以祝聖壽報佛恩。當嚴其禮以示特重。楞嚴會乃祈保安居。於禮可殺。不若從舊為允)</span>白佛宣疏畢。楞嚴頭唱。楞嚴眾和畢。仍作梵音。唱念經首序引畢。方舉呪。呪畢唱摩訶。眾和畢。維那回向云<span class='note-inline'>(上來諷經功德。回向真如實際莊嚴無上佛果菩提。四恩總報三有齊資。法界有清同圓種智。十方三世一切云云)</span>每日粥罷少歇。伺眾更衣。堂司行者覆兩序。次覆住持。然後巡廊鳴板各三下遍。住持出則鳴大板三下。不出則不鳴。鳴僧堂鐘殿鐘不鳴大鐘。集眾諷呪畢。楞嚴頭舉普回向偈。大眾同聲念。如遇旦望則祝聖壽。係維那回向至七月<span class='note-inline'>(十三日。滿散禮同。但楞嚴頭唱念呪尾之末章維那回向而散)</span>。</p>
<div><img src='../images/T48p1151_02.gif' alt='T48p1151_02.gif' /></div>
<p style="margin-left:3em">上來現前比丘眾　諷誦楞嚴祕密呪</p>
<p style="margin-left:3em">回向護法眾龍天　土地伽藍諸聖造</p>
<p style="margin-left:1em">普　三塗八難俱離苦　四恩三有盡沾恩</p>
<p style="margin-left:1em">回　國界安寧兵革銷　風調雨順民康樂</p>
<p style="margin-left:1em">向　一眾熏修希勝進　十地頓超無難事</p>
<p style="margin-left:1em">偈　山門鎮靜絕非虞　檀信歸依僧福慧</p>
<p style="margin-left:3em">十方三世一切佛　一切菩薩摩訶薩</p>
<p style="margin-left:3em">摩訶般若波羅密</p>
<p>疏語<span class='note-inline'>(啟建)</span>金由淬礪之精其鋒莫挫。鏡假鍊磨之瑩則照不昏。故　先聖顯抑揚之機　為眾生破微細之惑。摩登慶喜　妙協冥權　世尊文殊特彰化軌　闡一代教觀則有觀有教　示密因修證而無證無修　明真見而息諸塵。空花無蒂　居正定以制群動。止水不波。顧末裔之何知。誦　遺言而自警。伏願促恒河沙劫為一念。無間長期。會十方剎土以同居。咸成　正覺　<span class='note-inline'>(滿散)</span>睠此林園宛爾　祇桓精舍　現前海眾儼然　一會靈山　括大千於微塵　融三際於當念。屬休夏之自恣。無犯無持。總萬象以交參。孰凡孰聖。人人妙覺。剎剎毘盧　示現千百億身　超越五十七位。以指喻指之非指。指亦俱亡。似空藏空而合空。空寧可餉　為憐幼穉　特獎愚蒙。遵　遺教以受持。賴　安居之無障。伏願奢摩寂靜具足諸塵勞門　大用繁興等入首楞嚴定。</p>
</div>
<div class='div-other'><a id='mulu201' />
<p class='h2'>戒臘牌</p><p>堂司侍司眾寮預依戒臘寫造。至十四日午後。堂司牌列僧堂前上間。侍司牌列法堂下間。眾寮牌列寮內。各備香<span class='corr'>几</span>爐燭供養。大眾各炷香展拜畢。仍各收牌掛起。</p>
</div>
<div class='div-other'><a id='mulu202' />
<p class='h2'>方丈小座湯</p><p>四節講行按古有三座湯。第一座分二出。特為東堂西堂請首座。光伴第二座分四出。頭首一出。知事二出西序勤舊三出。東序勤舊四出。西堂光伴第三座位。多分六出。本山辦事。諸方辦事。隨職高下分坐。職同者次之。首座光伴侍司預備草圖。呈方丈議定。至日依名書照牌。午後備卓袱。作一二三座。陳列寢堂下間。東西堂前堂首座都寺係請客侍者。各詣寮觸禮拜請云。堂頭和尚請今晚就寢堂。特為獻湯。餘頭首辦事名勝方丈客頭行者請云。方丈和尚參前請就寢堂。特為獻湯。寢堂釘掛排位。秉燭裝香畢。客頭行者覆侍者。次覆方丈鳴鼓。初座客集侍者揖引。至住持前問訊依照牌入位立定。燒香侍者請客侍者分往特為人前。巡問訊揖坐已。復位並立。燒香侍者進前燒香。仍歸位。與請客侍者同時轉身分巡問訊揖香。候鳴板二下行湯遍。仍巡揖湯畢。燒香侍者進燒光伴香。鳴板一下收盞鳴鼓五下退座。三座行禮並同。叢林以茶湯為盛禮。近來多因爭位次高下。遂寢不講。住持當力行之。江湖老成當力從臾之。庶將來知所矜式云。</p>
<div><img src='../images/T48p1152_01.gif' alt='T48p1152_01.gif' /></div>
</div>
<div class='div-other'><a id='mulu203' />
<p class='h2'>四節土地堂念誦</p><p>凡遇節。先一日午後土地堂嚴設供養。排香燭臺凡爐瓶。堂司行者報眾掛念誦牌。巡廊鳴板與三八同。眾集相對雁立。住持先祖堂。次大殿炷香三拜。鳴大板三下。鳴大鍾。住持至<span class='note-inline'>(大眾俛首合掌為迎住持。侍者隨後。只當叉手而過)</span>燒香歸位。行者鳴鈸維那出揖班上香畢。念誦回向<span class='note-inline'>(見後)</span>。</p>
<p style="margin-left:3em">切以。薰風扇野。炎帝司方。當法王禁足之辰</p>
<p style="margin-left:3em">乃釋子護生之日。恭裒大眾肅詣靈祠。誦持</p>
<p style="margin-left:3em">萬德洪名。回向合堂真宰。所祈加護得遂安</p>
<p style="margin-left:1em">四　居。仰憑大眾念云云。</p>
<p style="margin-left:3em">切以。金風扇野白帝司方。當覺皇解制之辰</p>
<p style="margin-left:1em">節　是法歲周圓之日。九旬無難一眾咸安。誦持</p>
<p style="margin-left:3em">萬德洪名。仰答合堂真宰。仰憑大眾念云云。</p>
<p style="margin-left:1em">念　切以。時臨亞歲節屆書雲。當一陽來復之辰</p>
<p style="margin-left:3em">乃萬彙發生之始。恭裒大眾肅詣靈祠。誦持</p>
<p style="margin-left:1em">誦　萬德洪名。回向合堂真宰。仰憑大眾念云云。</p>
<p style="margin-left:3em">切以。化工密運歲曆云周。咸忻四序之安。將</p>
<p style="margin-left:1em">回　啟三陽之慶。恭裒大眾肅詣靈祠。誦持萬</p>
<p style="margin-left:3em">德洪名。回向合堂真宰。仰憑大眾念云云。</p>
<p style="margin-left:1em">向　上來念誦功德回。向當山土地列位護伽藍神</p>
<p style="margin-left:3em">合堂真宰。所冀。神功叶贊。發揮有利之勛。</p>
<p style="margin-left:3em">梵苑超隆。永錫無私之慶。再勞尊眾念十方</p>
<p style="margin-left:3em">三世一切云云四節並同。</p>
</div>
<div class='div-other'><a id='mulu204' />
<p class='h2'>庫司四節特為首座大眾湯</p><p>念誦罷。就僧堂講禮。都寺預於齋退具湯榜見後。即令客頭行者備柈袱爐燭。詣前堂首座前。插香觸禮一拜。稟云<span class='note-inline'>(今晚就雲堂。特為首座大眾點湯。伏望慈悲特垂光降)</span>以榜呈納首座。隨令本寮茶頭遞付供頭。貼僧堂前下間。庫司客頭隨覆云<span class='note-inline'>(拜請湯罷就座藥石)</span>都寺懷香詣方丈。觸禮一拜請云<span class='note-inline'>(今晚就雲堂特為首座大眾點湯。伏望和尚慈悲特垂降重)</span>仍分付客頭。請勤舊蒙堂諸寮。各掛點湯牌。逐一請已。僧堂前列照牌。設首座與住持對面位。上下間安大眾位。差行者專直特為人。念誦畢。即鳴齋鼓一通。大眾歸鉢位。頭首一班齊歸前板。都寺隨入揖首座離位。却揖以次頭首進板首。隨送首座歸位。從聖僧後。右出堂外。迎住持入堂。供頭緩鳴堂前鍾七下。送住持入位。仍往首座前揖坐。仍如前出從首座板。起巡堂一匝。外堂上下間。歸堂中立問訊眾坐。進前燒香次上下間外堂歸香合安元處。即往特為人前問訊。右出住持前問訊。仍巡問訊一匝。及外堂歸堂中問訊側立。鳴堂前鍾二下。先進特為人與住持湯。次行大眾湯遍瓶出。往特為人前問訊。右出聖僧前。大展三拜。仍巡堂一匝。出外堂巡畢。引全班入住持前行禮。初展云<span class='note-inline'>(此日粗湯特沐慈悲降重。下情不勝感激之至)</span>再展云<span class='note-inline'>(即日時令謹時恭惟。堂頭和尚尊候起居多福)</span>退觸禮三拜畢。轉身引從聖僧後轉。右出堂前排立。首座隨出對觸禮一拜謝湯。復從上間入特為位。都寺復歸中燒香<span class='note-inline'>(為藥石故)</span>而退。堂司行者喝云<span class='note-inline'>(請大眾下鉢)</span>行者進住持特為人卓。大眾展鉢<span class='note-inline'>(頭首不下鉢庫司備碗楪)</span>行藥石食畢鳴鼓三下退座。方丈預出免人事榜云<span class='note-inline'>(某節並就來日法堂上人事例免到方丈伏希眾悉　住山某　咨白)</span>貼僧堂上間。不鳴放參鍾<span class='note-inline'>(各鄉曲依所出榜詣各處團拜)</span>四節並同。惟冬節湯罷行糍果。方行藥石。</p>
<p style="margin-left:1em">湯　庫司今晚就雲堂點湯一中。特為首座大眾。</p>
<p style="margin-left:3em">聊旌某節之儀。伏望眾慈同垂光降。</p>
<p style="margin-left:1em">榜　今月　日庫司比丘某等敬白</p>
</div>
<div class='div-other'><a id='mulu205' />
<p class='h2'>結制禮儀</p><p>至日五更兩序大小勤舊。江湖辦事鄉曲法眷小師。皆當詣方丈插香展禮。若見僧堂前出免人事榜。則不必往。侍者覆方丈令行者報眾掛上堂牌。粥罷。住持說法畢。詳白行禮始末云<span class='note-inline'>(下座先與西堂人事觸禮一拜。次與知事人事兩展三禮。次與首座大眾人事兩展三禮。次與首座大眾人事兩展三禮。知事先歸庫司。首座領大眾詣庫司。人事觸禮三拜。首座歸僧堂前上間。後堂領大眾歸僧堂下間。與首座人事觸禮三拜畢。依念誦圖立。首座領眾巡入堂內立定。首座離位聖僧前燒香大展三拜。巡堂一匝歸位。行者喝云。首座禮謝大眾觸禮三拜。次知事入堂燒香大展三拜。巡堂一匝。至聖僧板頭排立。行者喝云。知事禮觸大眾觸禮三拜不出堂。住持入堂燒香大展三拜。巡堂一匝歸位。行者喝云。堂頭和尚與大眾人事普觸禮三拜。又喝云。大眾普同作禮觸禮三拜。次第巡寮)</span>下座行者即進香燭臺几爐瓶。作一字排列畢。西堂進前人事。次知事進插香。初展云<span class='note-inline'>(此際安居獲奉巾瓶。惟仗法力資持願無難事)</span>再展云<span class='note-inline'>(即日孟夏謹時恭。惟堂頭和尚尊候起居多福)</span>退觸禮三拜。住持答一拜。次首座領眾插香。勤舊諸寮皆隨後。次第插香。展禮致詞並與前同。眾退住持趺座侍者小師插香展拜。次參頭領眾行者插香禮。拜。次作頭領老郎諸直廳轎番人僕等參拜。首座領眾。詣庫司。人事觸禮三拜。後堂首座領眾。歸僧堂前下間。立定。前堂首座居上間。堂司行者喝云<span class='note-inline'>(大眾與首座人事)</span>對觸禮三拜畢。依念誦圖立。首座領眾。巡入堂內歸位立。侍者暫到巡半堂。侍者於聖僧龕後立。暫到向侍者立定。首座離位進聖僧前燒香。大展三拜。巡堂一匝。復位喝云。首座禮謝大眾。對觸禮三拜畢。知事入燒香展拜巡堂畢排立聖僧板頭。喝云<span class='note-inline'>(知事禮謝大眾)</span>對觸禮三拜畢不出堂。住持入堂燒香展拜巡堂歸位<span class='note-inline'>(小師輩必當迴避從後門出。侯講禮畢復位喫茶)</span>喝云<span class='note-inline'>(堂頭和尚與大眾人事)</span>普觸禮三拜。喝云<span class='note-inline'>(大眾普同作禮)</span>觸禮三拜<span class='note-inline'>(舊規載。知事出堂後往持入堂。則不曾答得知事禮。蓋禮無不答者。近希叟和尚一山和尚皆如此講行。識者是之)</span>知事退身出堂外。侍者暫到隨後出。大眾就坐。侍者歸中問訊揖坐。進中鑪上下間至外堂燒香。香合安元處。退身當中問訊。上下間外堂問訊了歸中立。鳴鐘二下。行茶遍瓶出復如前問訊中立。鳴鐘一下收盞。鳴鐘三下。出堂眾散。住持次第巡寮。各寮嚴設坐椅香几。於門外候住持。從東廊第一寮巡。起至各寮香几前。寮主同眾。插香云<span class='note-inline'>(此日禮當拜賀返沐降重)</span>畣香云<span class='note-inline'>(適辱禮賀專此致謝)</span>送住持數步。復側立香几之右。合掌問訊待眾行盡。就隨其末次第巡過。各寮人隨後接巡。至法堂上。住持於香几內中立。大眾三人一引問訊而過。巡至本寮香几之側。各各依次合掌立定。一一巡遍而散。四節並同。</p>
</div>
<div class='div-other'><a id='mulu206' />
<p class='h2'>四節秉拂</p><p>住持小參時白云<span class='note-inline'>(來晨齋退。煩都寺維那侍者。齎牌拂詣首座。各處拜請。來晚為眾秉拂)</span>次日齋退燒香。侍者即令客頭行者携主杖牌拂人僕捧柈袱爐燭約都寺維那。同詣各頭首寮。炷香觸禮一拜。稟云<span class='note-inline'>(方丈和尚慈旨。令某等謹齎牌拂。專此拜請。今晚為眾秉佛)</span>一一請已。首座約同受請頭首。帶行者將牌拂主丈。隨詣方丈稟辭。住持當力勸勉送出。首座轉身就稟云<span class='note-inline'>(尊命既嚴不容辭却。敢借法座。伏望慈。悲。古來秉拂多別設座。今習為常。後昆無聞)</span>次就燒香侍者處。借法鼓。秉拂人令茶頭行者。請聖僧侍者禪客。燒香獻茶畢云<span class='note-inline'>(今晚秉拂。輙煩侍者燒香禪客問話)</span>復令行者僧堂前掛秉拂牌。方丈請秉拂人藥石。免赴當送往。堂司行者排辦法座左手敷罘罳。設住持位。昏鍾鳴時。行者覆秉拂人。次覆住持鳴鼓一通眾集。小參禮同。住持出徑歸位立定。都寺維那侍者同往秉拂人前問訊。秉拂人往住持前問訊。次知事前問訊。巡至班末。次至同班前問訊。亦巡至班末即舉手與大眾普同問訊。登座坐定。秉拂侍者同方丈侍者出座下問訊。兩序西堂次第問訊。住持問訊秉拂人當起身仍就座云<span class='note-inline'>(侍者請堂頭和尚趺坐)</span>秉拂侍者至住持前問訊。轉身登座燒香。提坐具問訊。叉手側立。秉拂人索語問答了。提綱敘謝方丈及兩序勤舊諸寮大眾畢。舉方丈小參公案。或拈或頌畢下座。住持前問訊復元位。以次秉拂人並如前禮。秉拂罷。方丈客頭唱請湯果。如小參時。秉拂人即懷香。同詣方丈拜謝。就坐湯果。次日方丈請茶。如都寺辦齋併請茶。半齋點心。別日上堂敘謝管待。或請立班西堂在第二夜秉拂。住持小參時小委曲勸請舉揚。隨意拈頌公案。遞相激揚此道。近時敘謝循襲繁贅。使人厭聽取誚識者。蓋秉拂以法為施。苟徇時儀但總標名。或略提過足矣。</p>
</div>
<div class='div-other'><a id='mulu207' />
<p class='h2'>方丈四節特為首座大眾茶</p><p>至日粥罷請客侍者寫茶榜見後。備柈袱鑪燭詣寮炷香。觸禮請云<span class='note-inline'>(堂頭和尚今晨齋退。就雲堂點茶。特為伏望降重)</span>以榜呈納貼僧堂前上間。客頭行者請以次頭首諸寮。及請知事。光伴掛點茶牌。長板鳴。請客侍者入堂聖僧前燒香一炷。大展三拜。巡堂一匝。至中問訊而退。謂之巡堂請茶。堂前排特為照牌。首座與住持對面。上首知事與住持分手位。維那次之。以次知事與受特為人分手位。鳴鼓集眾。燒香侍者行禮<span class='note-inline'>(並與庫司特為湯禮同)</span>首座至住持前謝茶。兩展三禮。初展云。<span class='note-inline'>(茲者特蒙煎點。下情不勝感激之至)</span>再展云<span class='note-inline'>(即日時令謹時恭惟。堂頭和尚尊候起居多福)</span>退觸禮三拜住持每一展。則約止之。至觸禮則答一拜。首座轉身從聖僧後右出。住持略送復位。侍者燒光伴香。鳴鍾收盞鳴鼓退座。亦同前。首座先往法堂。候住持拜謝。免則問訊。</p>
<p style="margin-left:1em">榜　堂頭和尚今晨齋退就雲堂點茶一中特為</p>
<p style="margin-left:3em">首座大眾聊旌某節之儀仍請</p>
<p style="margin-left:3em">諸知事同垂　光降</p>
<p style="margin-left:1em">式　今月　日侍司　某敬白</p>
</div>
<div class='div-other'><a id='mulu208' />
<p class='h2'>庫司四節特為首座大眾茶</p><p>遇節之次日粥罷。庫司具茶榜<span class='note-inline'>(與湯同)</span>請茶報眾掛牌。長板鳴入常請茶。與侍者同。齋退排照牌。設位鳴鼓集眾。揖坐揖香揖茶巡堂問訊。住持前行禮致詞。並同湯禮。</p>
</div>
<div class='div-other'><a id='mulu209' />
<p class='h2'>前堂四節特為後堂大眾茶</p><p>遇節之第三日。首座具茶狀見後詣後堂首座寮及詣方丈。請茶講行禮儀。次第並與庫司。特為茶同。但添設知事位次。</p>
<p style="margin-left:3em">前堂首座比丘某　右某啟取今晨齋退就</p>
<p style="margin-left:1em">茶　雲堂點茶一中特為　後堂首座大眾聊旌</p>
<p style="margin-left:4em">某節之儀仍請　諸知事同垂　光伴</p>
<p style="margin-left:3em">今月　日具位某狀</p>
<p style="margin-left:1em">狀　可漏子　狀請　後堂首座大眾　具位</p>
<p style="margin-left:3em">謹封</p>
</div>
<div class='div-other'><a id='mulu210' />
<p class='h2'>旦望巡堂茶</p><p>住持上堂說法竟。白云<span class='note-inline'>(下座巡堂喫茶)</span>大眾至僧堂前依念誦圖立。次第巡入堂內。暫到與侍者隨眾巡。至聖僧龕後。暫到向龕與侍者對面而立。大眾巡遍立定鳴堂前鍾七下。住持入堂燒香巡堂一匝歸位。知事堂排列聖僧前問訊。轉身住持前問訊。從首座板起巡堂一匝。暫到及侍者隨知事後出。燒香侍者就居中問訊揖坐。俟眾坐定。進前燒香及上下堂外堂。先下間。次上間香合安元處爐前逐一問訊揖香畢。歸元位。鳴鐘二下。行茶瓶出復如前問訊。揖茶而退。鳴鐘一下收盞。鳴鍾三下。住持出堂。首座大眾次第而出。或迫他緣。或住持暫不赴眾則粥罷。就座喫茶。侍者行禮同前。</p>
</div>
<div class='div-other'><a id='mulu211' />
<p class='h2'>方丈點行堂茶</p><p>節臘僧堂茶罷。侍者同客頭至行堂點茶。客頭預報參頭掛點茶牌報眾。燒湯出盞請典座光伴。方丈預送茶。侍者至庫司。典座接入。參頭堂主領眾行者門迎。侍者居主位代住持也。典座右位侍者出中燒香一炷。復位以手揖眾坐。喫茶畢典座送出。參頭堂主門送。即詣方丈謝茶。</p>
</div>
<div class='div-other'><a id='mulu212' />
<p class='h2'>庫司頭首典行堂茶</p><p>庫司候方丈點茶罷。知事詣行堂。點茶知事居主位。典座分手行禮與方丈侍者同。送出門喝云<span class='note-inline'>(參頭大眾詣庫司謝茶)</span>庫司客頭報云<span class='note-inline'>(知事傳語免謝茶)</span>頭首候點僧堂茶<span class='note-inline'>(見兩序章)</span>罷。令堂司行者報參頭掛牌報眾。請典座光伴行禮<span class='note-inline'>(與庫司同出門喝謝喝免亦同)</span>。</p>
</div>
<div class='div-other'><a id='mulu213' />
<p class='h2'>月分須知</p><p>正月　初一日有處。四孟月大眾行道諷經祈保。次具門狀。官員檀越諸山賀歲。十七日　百丈忌。</p>
<p>二月　初一日僧堂內閉爐。或山寺高寒母拘。十五日　佛涅槃。</p>
<p>三月　初一日堂司出草單。清明日祖堂諸祖塔諸檀越祠庫司。預報洒掃嚴備供養。集眾諷經。此月出榜禁約山林茶笋。</p>
<p>四月　初一日<span class='note-inline'>(鎖旦過。初四五間告香普說初八日)</span>佛誕浴佛。庫司預造黑飯。方丈請大眾。夏前點心。十三日建楞嚴會。十五日結制<span class='note-inline'>(候天氣僧堂內下暖簾上涼簾)</span>。</p>
<p>五月　端午日早晨知事僧堂內燒香點菖蒲茶。住持上堂次第建青苗會。堂司預出諸寮看經誦經單。直歲點檢諸處整漏。疏浚溝渠。方丈詣諸寮諸庵塔。各作一日點茶溫存。僧堂內掛帳。</p>
<p>六月　初一日隆暑首座免鳴坐禪板。入伏堂司提調晒薦。炭頭或庫司打炭團。</p>
<p>七月　初旬堂司預出盂蘭盆會諸寮看誦經單。預率眾財。辦斛食供養。十三日散楞嚴會。十五日解制。當晚設盂蘭盆會。諷經施食。</p>
<p>八月　初一日開旦過。知客預晒寮內薦席。此月修補本色衲子未遽起單。僧堂收帳。</p>
<p>九月　初一日首座復鳴坐禪板。堂司提調糊僧堂窓。下涼簾上暖簾。重陽日早晨知事燒香點茱萸茶。住持上堂許方來相看。</p>
<p>十月　初一日開爐方丈<span class='note-inline'>(大相看初五日)</span>達磨忌。</p>
<p>十一月　二十二日　帝師忌。冬至庫司預辦糍果。此月或進退職事。或在歲節。方丈請大眾冬前點心。</p>
<p>十二月　初八日　佛成道庫司預造紅糟。歲終結呈諸色簿書。</p>
</div><p>節臘章<span class='note-inline'>(終)</span>◎</p>
</div>
<p class='juan'>勅修百丈清規卷第七</p>
</div><!-- end of div[@id='body'] -->
</body></html>