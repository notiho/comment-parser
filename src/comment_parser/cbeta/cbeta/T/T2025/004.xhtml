<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>勅修百丈清規</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu91' />勅修百丈清規卷第四</p><p class="byline">大智壽聖禪寺住持臣僧德煇奉　勅重編</p><p class="byline">大龍翔集慶寺住持臣僧大訴奉　勅校正</p>
<div class='div-other'><a id='mulu92' />
<p class='h1'>兩序章第六</p><p>兩序之設為眾辦事。而因以提綱唱道。黼黻宗猷。至若司帑庾歷庶務。世出世法無不閑習。然後據位稱師臨眾馭物。則全體備用所謂成己而成人者也。古猶東西易位而交職之。不以班資崇卑為謙。今岐而二之非也。甚而黨鬪。強弱異勢至不相容者有矣。惟主者申祖訓以戒之。欲其無爭。必慎擇所任。使各當其職人無間言可也。</p>

<div class='div-other'><a id='mulu93' />
<p class='h2'>西序頭首</p>
<div class='div-other'><a id='mulu94' />
<p class='h3'>前堂首座</p><p>表率叢林人天眼目。分座說法開鑿後昆。坐禪領眾謹守條章。齋粥精粗勉諭執事。僧行失儀依規示罰。老病亡歿垂恤送終。凡眾之事皆得舉行。如衣有領如網有綱也。雖大方尊宿。若住持能以禮致之。亦請充此職。謂之退位為人。如文殊為七佛師。猶助釋迦揚化為眾上首。吾宗睦州於黃檗。雲門於靈樹。光昭前烈詒訓後來。名位之重可輕任耶。</p>
<p style="margin-left:1em">祖庭事苑云。首座即古之上座。梵語悉替那。此云上座。一耆年。二貴族。三先受戒。及證道果　今禪門所謂首座者。必擇其己事已辦眾所服從德業兼修者。充之。</p>
</div>
<div class='div-other'><a id='mulu95' />
<p class='h3'>後堂首座</p><p>位居後板輔贊宗風。軌則莊端為眾模範。蓋以眾多故分前後。齋粥二時過堂及坐禪。則後門出入。如缺前堂。住持別日上堂白眾請轉前板。插單唱食。其坐禪坐參。只眾寮前第三下板即入堂。不必鳴首座寮前板。餘行事悉與前堂同。</p>
</div>
<div class='div-other'><a id='mulu96' />
<p class='h3'>書記</p><p>即古規之書狀也。職掌文翰。凡山門榜疏書問祈禱詞語悉屬之。蓋古之名宿多奉朝廷徵召。及名山大剎凡奉。</p>
<p>聖旨勅黃。住持者即具謝表。示寂有遺表。或所賜所問俱奉表進。而住持專柄大法無事文字。取元戎幕府署記室參軍之名。於禪林特請書紀以職之。猶存書狀。列於侍者使司方文私下書問。曰內記云。而名之著者。自黃龍南公始。又東山演祖以是職命佛眼遠公。欲以名激之使兼通外典助其法海波瀾。而先大慧亦嘗充之。凡居斯職者。宜以三大老為則可也。</p>
</div>
<div class='div-other'><a id='mulu97' />
<p class='h3'>知藏</p><p>職掌經藏兼通義學。凡看經者初入經堂。先白堂主同到藏司相看。送歸按位對觸禮一拜。此古規也。今各僧看經多就眾寮。而藏殿無設几案者。然充其名當盡其職。函帙目錄常加點對缺者補完。蒸潤者焙拭。殘斷者粘綴。若大眾披閱則藏主置簿。照堂司所排經單列名。逐函交付。看畢照簿交收入藏。庶無散失。推原吾宗既曰教外別傳。猶命僧專司其藏者何也。以佛之所言所行為教律。而僧有不遵佛之言行乎。特吾之所證所得不溺於文字。而超乎言行之表。以見夫自性之妙焉。又祖之意。欲吾徒遍探諸部與外之百氏。期以折衝外侮應變無窮。所謂不即不離者是也。後以眾多列東西藏。</p>
</div>
<div class='div-other'><a id='mulu98' />
<p class='h3'>知客</p><p>職典賓客。凡官員檀越尊宿諸方名德之士相過者。香茶迎待隨令行者通報方丈。然後引上。相見仍照管安下去處。如以次人客。只就客司相款。或欲詣方丈庫司諸寮相訪。令行者引往。其旦過寮床帳什物燈油柴炭。常令齊整。新到須加溫存。維那在假。則攝其行事。僧堂前檢點行益客僧粥飯。遇亡僧同侍者把帳。暫到死主其喪。雪竇在大陽。禪月在石霜。皆典此職毋忽。</p>
</div>
<div class='div-other'><a id='mulu99' />
<p class='h3'>知浴</p><p>凡遇開浴。齋前掛開浴牌。寒月五日一浴。暑天每日淋汗。鋪設浴室。掛手巾。出面盆拖鞋脚布。參頭差行者直浴。齋罷浴頭覆維那首座住持畢。鳴鼓三下。浴聖桶內皆著少湯。燒香禮拜想請聖浴。次第巡廓鳴板三下。遍鳴鼓第一通僧眾入浴。第二通末頭首入浴。第三通行者入浴。此時住持方入。以屏風遮隔而浴。第四通人力入浴。監作行者知事居末浴。就彈壓之。併點視。令息竈中火及炭煤。水洒乾淨有餘柴搬於遠處。其入浴資次當刊揭浴室外<span class='note-inline'>(今時謂住持殿頭首後浴。知事殿行者後浴。非也。如往持有故欲同頭首先浴。則不用設屏障。不入小閣內。只頭首板頭解衣)</span>室內掛小板旁釘小牌。書云<span class='note-inline'>(鳴板一聲添湯。二聲添水。三聲則止。以此為節)</span>如施主設浴。則課經回向能妙觸宣明。成佛子住則功不浪施矣。</p>
</div>
<div class='div-other'><a id='mulu100' />
<p class='h3'>知殿</p><p>掌諸殿堂香燈時時拂拭塵埃。嚴潔几案。或遇風起。須息爐內香火。及結起幡脚防顧使勿近燈燭。施主香錢不得互用。佛誕日浴佛煎湯供大眾。四齋日開殿門。以便往來瞻禮。</p>
</div>
<div class='div-other'><a id='mulu101' />
<p class='h3'>侍者<span class='note-inline'>(燒香書狀請客)</span></p><p>侍者之職最為近密。觀道德於前後。聽教誨於朝夕。親炙參扣。期法道底于大成。而禮節常宜恭謹。慶喜之侍瞿曇。香林之侍雲門。佛祖重寄其可忽諸。</p>
<p>凡住持上堂小參。普說開室。念誦放參。節臘特為。通覆相看。掛塔燒香行禮記錄法語。燒香侍者職之　凡住持往復書問製作文字。先具草呈。如闕書記。山門一應文翰。書狀侍者職之　凡住持應接賓客管待尊宿。節臘特為具狀行禮。請客侍者職之。或維那知客俱不赴眾。或在假。其行事三侍者皆當攝之<span class='note-inline'>(或云書狀不當干涉餘事。無據)</span>若住持久出則歸眾行立。暫出則不離班位。</p>
</div>
<div class='div-other'><a id='mulu102' />
<p class='h3'>衣鉢侍者<span class='note-inline'>(不立班)</span></p><p>先輩多以叢林老成之士為之。蓋能納忠救過羅致人才。內外庶事通變圓融。庶幾上下雍肅。如密菴有如侍者。而得松源世其家。東叟得昇首座。而家法益嚴。今諸方往往任後生晚輩。甚致敗德誤事。可不慎歟。</p>
</div>
<div class='div-other'><a id='mulu103' />
<p class='h3'>湯藥侍者<span class='note-inline'>(立班)</span></p><p>朝暮供奉方丈湯藥。左右應接。佐助衣鉢侍者。撫恤近事行僕。或暫缺侍者。客至通覆燒香。或缺人回向。皆宜攝行。須擇年壯謹愿者充之。</p>
</div>
<div class='div-other'><a id='mulu104' />
<p class='h3'>聖僧侍者<span class='note-inline'>(不立班在眾後行道堂外粥飯)</span></p><p>貴有道心。齋粥二時上供鳴下堂椎。朝夕交點被位。中夜剔燈。同維那交收亡僧唱衣錢。住持遷化把帳。頭首秉拂則為燒香。或代鳴椎。念佛職滿。在本山當預侍者名。退耕斷橋二老在眾時常充此職。以能結眾緣而勵志于道也。</p>
</div></div>
<div class='div-other'><a id='mulu105' />
<p class='h2'>東序知事</p>
<div class='div-other'><a id='mulu106' />
<p class='h3'>都監寺</p><p>古規惟設監院。後因寺廣眾多。添都寺以總庶務。早暮勤事香火。應接官員施主。會計簿書出納錢穀。常令歲計有餘。尊主愛眾。凡事必會議。稟住持方行。訓誨行僕不妄鞭捶。設當懲戒擯罰。亦須稟議量情示警。母縱威暴激變起訟。差設莊庫職務必須公平。母用私黨致怨上下。昔叢林盛時。多請西堂首座書記。以充此職。而都監寺亦充首座書記。否則必臘高歷事廉能公謹。素為眾服者充之。既無取於公。而道福殊勝上下美留。雖連年不易。或數請再充。又何傷焉。故所在單寮勤舊不滿五六人。副寺以下非歷三次。不歸前資。監寺非三次。不歸蒙堂。都寺非三次不得居單寮。再請出充者。公界封鑰元房。以避嫌疑。齋粥二時必赴堂。則行僕行益自然整肅。如楊岐之輔慈明。石窓之輔宏智。可為法則。</p>
<p style="margin-left:1em">僧史曰。知事三綱者。若網罟之巨繩提之則百目正矣。梵語摩摩帝。此云寺主。即今之監寺也。又大集經云。僧物難掌。我聽二種人掌三寶物。一阿羅漢。二須陀洹。更復二種。一能持淨戒識知業報者。二畏後世罪有諸慚愧者。</p>
</div>
<div class='div-other'><a id='mulu107' />
<p class='h3'>維那</p><p>綱維眾僧曲盡調攝。堂僧掛搭辨度牒真偽。眾有爭競遺失。為辨析和會。戒臘資次床曆圖帳。凡僧事內外無不掌之。舉唱回向以聲音為佛事。病僧亡僧尤當究心。每日二時赴堂。堂前鍾鳴離位。入堂聖僧前左手上香。退兩步半。問訊合掌而入椎邊立。先看逐日回看神示名位。鍾鼓絕鳴椎一下。眾展鉢已再鳴椎一下。合掌默回向當日神示。左手按砧。舉云<span class='note-inline'>(仰憑大眾念。清淨法身毘盧遮那佛。圓滿報身十號云云)</span>右手鳴椎。高不過五寸。聲絕方下椎。急緩合度。俟首座唱食至第三句將畢。轉身退至立僧板頭立。俟行食遍。進前鳴椎一下。合掌至聖僧前問訊。出堂歸鉢位。若施主齋僧行䞋遍食。椎後從聖僧後轉。左邊朝首座問訊。復鳴椎一下而出。為請施財也。或有他緣。或暫假出入。將戒臘簿假簿堂司須知簿。親送過客司令攝之。</p>
<p style="margin-left:1em">寄歸傳云。維那。華梵兼舉也。維是綱維。華言也。那是梵語。羯磨陀那刪去三字從略。此云悅眾也。又十誦律云。以僧房中無人知時。打揵<span class='note-inline'>(巨寒切)</span>椎<span class='note-inline'>(音地)</span>又無人塗治掃洒講堂食處。無人相續鋪床。眾亂時無人彈壓等。佛令立維那。又聲論翻為次第。謂知僧事之次第也。</p>
</div>
<div class='div-other'><a id='mulu108' />
<p class='h3'>副寺</p><p>古規曰庫頭。今諸寺稱櫃頭。北方稱財帛。其實皆此一職。蓋副貳都監寺分勞也。掌常住金穀錢帛米麥出入。隨時上曆收管支用。令庫子每日具收支若干僉定飛單呈方丈。謂之日單。或十日一次結算。謂之旬單。一月一結一年通結有無見管。謂之日黃總簿。外有米麫五味各簿皆當考算。凡常住財物雖毫木。並是十方眾僧有分。如非寺門外護官員檀越賓客迎送慶吊合行人事。並不可假名支破侵漁。其上下庫子須擇有心力能書算。守己廉謹者為之。病僧合用供給之物。即時應付。如倉庫疎漏雀鼠侵耗米麥。蒸潤一切物色。頓放守護有不如法者。並須及時照管處置。</p>
</div>
<div class='div-other'><a id='mulu109' />
<p class='h3'>典座</p><p>職掌大眾齋粥。一切供養務在精潔。物料調和檢束局務。護惜常住不得暴殄。訓眾行者循守規矩。行益普請不得怠慢。撫恤園夫。栽種及時。均俵同利。二時就厨下。粥飯食不異眾。粥飯上桶。先望僧堂焚香。設拜然後發過堂。</p>
</div>
<div class='div-other'><a id='mulu110' />
<p class='h3'>直歲</p><p>職掌一切作務。凡殿堂寮舍之損漏者。常加整葺。動用什物常閱其數。役作人力稽其工程黜其游墮。母縱浮食蠧財害公。田園莊舍碾磨碓坊。頭匹舟車。火燭盜賊。巡護防警。差撥使令賞罰惟當。並宜公勤勞逸必均。如大修造則添人同掌之。</p>
</div></div>
<div class='div-other'><a id='mulu111' />
<p class='h2'>列職雜務</p>
<div class='div-other'><a id='mulu112' />
<p class='h3'>寮元</p><p>掌眾寮之經文什物。茶湯柴炭。請給供需。洒掃浣濯。淨髮椸巾之類每日粥罷。令茶頭行者門外候眾至。鳴板三下。大眾歸寮。寮長分手。寮主副寮對面左右位。副寮出燒香歸位。茶頭喝云<span class='note-inline'>(不審)</span>大眾和南遇旦望點湯。鳴板集眾。燒香行湯如常禮。</p>
</div>
<div class='div-other'><a id='mulu113' />
<p class='h3'>寮主副寮</p><p>凡安眾處寮元照戒次。自下而上。請充之。寫定名字。預貼牌上。十日一替。佐寮元辦事。旦暮僧眾歸堂。巡視經案。或有遺忘什物者。眼同收拾付還。及交點本寮什物。提調香燈茶湯。母容外人止宿及寄賣物件。猶預定望寮一名。使以次挨補副寮。若寮主遇滿從維那請交代。副寮遇滿從寮元請交代。</p>
</div>
<div class='div-other'><a id='mulu114' />
<p class='h3'>延壽堂主</p><p>看視病僧。湯藥油燭炭火粥食五味常備供須。公界倘缺。若自己豐裕結緣應付。或勸化施主措辦。床席衣被狼籍穢污。為其洗浣母生憎嫌。八福田中直病為第一也。</p>
</div>
<div class='div-other'><a id='mulu115' />
<p class='h3'>淨頭</p><p>掃地裝香。換籌洗廁。燒湯添水。須是及時。稍有狼籍隨即淨治。手巾淨桶點檢添換。凡供此職皆是自發道心。將交替時。堂司預出小榜云<span class='note-inline'>(下次淨頭缺人如有結緣請留芳名)</span>願結緣者收榜白堂司。然後覆住持請充之。</p>
</div>
<div class='div-other'><a id='mulu116' />
<p class='h3'>化主</p><p>凡安眾處常住租入有限。必籍化主。勸化檀越隨力施與。添助供眾。其或恒產足用。不必多往干求取厭也。</p>
</div>
<div class='div-other'><a id='mulu117' />
<p class='h3'>園主</p><p>不憚勤苦。以身率先。栽種菜蔬及時灌溉。供給堂厨。母使缺乏。</p>
</div>
<div class='div-other'><a id='mulu118' />
<p class='h3'>磨主</p><p>兼主碓坊米麫。供眾極有關系。須擇有道心人。諳曉舂磨等事者充之。</p>
</div>
<div class='div-other'><a id='mulu119' />
<p class='h3'>水頭</p><p>五更燒湯。供大眾頮盥。手巾面盆燈燭牙藥。母令缺少。冬月烘焙手巾須早起鋪排。勿致臨時動眾念。</p>
</div>
<div class='div-other'><a id='mulu120' />
<p class='h3'>炭頭</p><p>預備柴炭以禦寒事。或化施主。或出公界。須令足用。</p>
</div>
<div class='div-other'><a id='mulu121' />
<p class='h3'>莊主</p><p>視田界至修理莊舍。提督農務撫安莊佃。些少事故隨時消弭。事關大體申寺定奪近時叢林凋弊百出。而莊中尤甚。略舉其三。諸方通害初爭莊職。安能遍及。搆怨住持上下不睦一也。一充其職離寺相遠。靡所不為。致爭起訟。供眾錢糧盡皆耗費。復積逋負以累于後。因而紀綱不振。莊佃生侮租課不還。其弊二也。縱使老成能事充之。而州縣應酬。吏胥管幹。鄉都職役。隣里富豪。皆合追陪。既啟其端。稍有不及。便生釁隙。雖不明支。而巧立除破公私無益。故莊中之費或半於寺。其弊三也。只如大家業產巨富不聞分遣子弟。遍居莊所。蓋耕種有佃。提督則有甲幹。收租之時自有監收僧行。此外縱有輸納修圩依糧等項。只臨時分委勤舊知事。限期使辦。事畢旋歸。非唯省費。有補常住而消禍未萌。公私攸濟。今諸方之廢如逃亡家。住持勤舊能恤念寺門。欲撙費救弊汰除濫冗。請自此始。其初例有當重難。而應充莊職者別議酬補之。</p>
</div>
<div class='div-other'><a id='mulu122' />
<p class='h3'>諸莊監收</p><p>古規初無莊主監收。近代方立此名。此名一立其弊百出。為住持私任匪人者有之。因利曲徇者有之。為勤舊執事人連年佔充者有之。托勢求充者有之。樹黨分充者有之。角力爭充者有之。蠧公害私不可枚舉。雖欲匡救末如之何。倘得廉正勤舊輔佐住持。公選區用。或對眾鬮拈之充。充此職者當克己為念奉眾為心。毋苛取佃戶。母虧損常住。則自他俱利矣。</p>
</div></div>
<div class='div-other'><a id='mulu123' />
<p class='h2'>請立僧首座</p><p>其事嚴重不可輕舉。如大方西堂名德首座。行解素為眾所推服者。委曲陳情。如有允意。特為上堂言。此間多眾。宜得當人相與建立法幢開大爐韛。山中幸有某人。知見高明慧命所寄。少刻下座。同兩序大眾拜請。為眾開室。伏望慈悲特垂開允。下座方丈行者以柈袱盛入室普說二牌。即於座下同大眾拜請。詞云<span class='note-inline'>(大眾傾心久思示誨。伏望慈悲特賜開允)</span>受請人隨詣方丈炷香觸禮拜謝。詞云<span class='note-inline'>(某甲幸獲依棲貴圖藏拙。既蒙見舉不敢有違)</span>答云<span class='note-inline'>(佛法寄重仰乞垂情)</span>謝已。堂司行者鳴僧堂鍾。大眾同送歸寮。住持對觸禮一拜送出。次與大眾問訊。維那詣寮。議請侍者一人。掛普說牌。預鋪設照堂禪椅拂子主丈爐燭。鳴鼓一通。眾集立定。立僧歸位。維那出班燒香。同大眾再下拜伸請。立僧趺座兩序問訊。住持問訊。立僧普說竟。維那同大眾再下拜伸謝。立僧即懷香詣方丈致謝。兩展三禮。詞云<span class='note-inline'>(既蒙使令勉顏承當。慈悲包荒不勝愧悚)</span>仍往庫司諸寮舍問訊。方丈備草飯。請特為湯藥石。至晚湯果兩序光伴。立僧侍者預席。次日住持請僧堂特為茶。請客侍者具茶榜<span class='note-inline'>(式見後)</span>詣寮插香拜請禮與特為新首座同。立僧當特為首座大眾茶。與前堂特為後堂大眾禮同。別日方丈管待請兩序光伴。</p>
</div>
<div class='div-other'><a id='mulu124' />
<p class='h2'>請名德首座</p><p>住持須預稟露。如有允意。方丈先請茶。兩序光伴即鳴鼓陞座。更不報眾。住持委曲致懇。下座與大眾同伸拜請。鳴鍾送歸寮。茶湯管待禮與前同。進退不混兩序無交代也。</p>
<p style="margin-left:1em">榜　堂頭和尚今晨齋退。就雲堂點茶。特為新命</p>
<p style="margin-left:1em">　　首座。聊旌陳　賀之儀。仍請</p>
<p style="margin-left:1em">　　諸知事　大眾同垂　光伴</p>
<p style="margin-left:1em">式　　　　　　　今月　日侍司　某敬白</p>
</div>
<div class='div-other'><a id='mulu125' />
<p class='h2'>兩序進退</p><p>頭首務擇才德相當者為之。而近之庸流責以飲食延接為事。使守貧抱道之士愈甘退藏。叢林何由歆艶。住持當革其弊可也。知事古規只列監院維那典座直歲庫頭五員而已。職滿鳴椎白眾告退歸堂隨眾。初無單寮榻位。故叢林鼎盛。近來諸方大小勤舊動至百數。僕役倍之。而僧堂閴無一人。泰定間脫歡丞相領行宣政院。分上中下三等寺院。額定歲請知事員數正為此也。宜遵行之。凡職事將滿。預詣方丈稟退。如擇進退日定。住持令行者報兩序。知當晚昏鍾鳴。舊知事一班。詣方丈插香告稟。觸禮一拜。納庫記鑰匙而退。就中或有再留者。住持隨送到庫司。侍者燒香點湯勉留。次早五更鍾鳴。頭首一班懷香詣方丈。觸禮一拜告退。或有留者。亦同前禮。點湯留之。住持以擇定人名目子。并西堂勤舊。令客頭行者請粥罷會茶。其舊知事一班候僧堂行粥遍。從後門入。上首鳴椎一下云<span class='note-inline'>(白大眾。某等昨蒙堂頭和尚慈旨。令歸庫。今來心力疲倦。告退歸堂隨眾。謹白)</span>再鳴椎一下。從聖僧左出住持前。兩展三禮。初展云<span class='note-inline'>(某等昨蒙甄錄。自愧匪才。下情無任愧懷之至)</span>再展敘寒溫畢。觸禮三拜退身。從聖僧右出聖僧前。大展三拜。轉身從首座板起。巡堂一匝。中間問訊而退。粥罷行者守請新人至寢堂。獻茶畢。住持躬起。燒香一炷。歸位白云<span class='note-inline'>(前兩序告退。此務不可缺人。拜請某人充知事。某人充頭首。逐一標名白訖)</span>住持出就爐前立。侍者揖請新人至住持前。對觸禮一拜。新知事同進前。兩展三禮。初展云<span class='note-inline'>(某等乍入叢林。諸事生疎過蒙使令。下情不勝恐懼之至)</span>再展云<span class='note-inline'>(即日時令謹時恭惟。堂頭和尚尊候起居多福)</span>觸禮三拜。住持答一拜。新頭首進前兩展三禮。致訶同前。轉位獻湯<span class='note-inline'>(咸淳規揖坐揖香揖湯。至今諸方行之。或謂當晚有特為此可免。講不講在往持意)</span>湯罷謝禮。或展或免。供頭鳴僧堂鐘。大眾歸鉢位立定。住持入堂。先送前堂首座。以次頭首隨歸鉢位。各觸禮一拜。次送後堂對。觸禮一拜。新知事一班預立於西堂板頭。住持歸位。維那往住持前問訊側立<span class='note-inline'>(如維那已退。則知容侍者代行禮)</span>住持付目子與之。當面問訊。從聖僧後轉鳴椎一下云<span class='note-inline'>(白大眾。前知事告退。此務不可缺人。適奉堂頭和尚慈旨。請某人某職。某人允某職職。謹白)</span>復鳴椎一下。侍者即揖請新知事一班。住持持前觸禮一拜。維那白云<span class='note-inline'>(請知事訖)</span>又鳴椎一下。知事一班兩展三禮<span class='note-inline'>(致詞並與前同)</span>知事轉聖僧後。右出聖僧前排立。大展三拜。維那引巡堂一匝。歸中問訊。橫退過西堂板頭立。堂司行者喝云<span class='note-inline'>(大眾禮賀新知事)</span>普同觸禮一拜畢。又喝云<span class='note-inline'>(新知事禮謝大眾)</span>普同觸禮一拜畢。又喝云<span class='note-inline'>(大眾送新知事歸庫司)</span>供頭行者鳴僧堂鍾。住持送入對觸禮一拜。送住持出。與舊人交代。互轉身對。觸禮一拜。送舊人出。侍者先賀。次頭首領眾賀畢。行者喝云<span class='note-inline'>(大眾送新首座歸寮)</span>再鳴鍾送賀畢。喝云<span class='note-inline'>(大眾送新維那歸堂司)</span>又鳴鍾送賀畢。逐一喝云<span class='note-inline'>(兩班勤舊送新後堂首座書記藏主知客歸寮)</span>送賀交代禮並同前。又各喝云<span class='note-inline'>(大眾送舊首座都寺歸寮)</span>亦鳴鍾送賀畢。各喝云<span class='note-inline'>(兩班勤舊送以次舊頭首知事歸蒙堂前資)</span>禮亦如前。送住持出。寮主先相接。交互轉身對。觸禮一拜。不送出。然後受賀俱畢新舊人各懷香。即詣方丈拜謝。新人香係庫司備謝畢。新舊人同巡寮方丈請半齋點心。齋時草飯仍請西堂勤舊。光伴列職雜務待請兩序了。別日詣堂司告退。次第擇人交替。</p>
</div>
<div class='div-other'><a id='mulu126' />
<p class='h2'>掛鉢時請知事</p><p>有處住持不先和會。默擇人定。預分付堂司行者。於僧堂。早粥罷掛鉢時。喝云<span class='note-inline'>(大眾少立請新知事)</span>維那入聖僧前燒香巡堂一匝。至住持前問訊側立。住持付所請人名目子。接訖當面問訊。從聖僧後轉。鳴椎一下云<span class='note-inline'>(白大眾。適奉堂頭和尚慈旨。請某人充某知事)</span>逐一白訖。侍者揖請新人至住持前受職。與前禮同。曰方丈會茶。請頭首禮並同前。</p>
</div>
<div class='div-other'><a id='mulu127' />
<p class='h2'>侍者進退</p><p>請兩序畢。舊侍者隨住持上方丈咨稟云<span class='note-inline'>(某等久侍和尚。今欲告退隨眾辦道。伏望慈悲)</span>插香大展三拜而退。住持批下堂司。請新侍者。維那令行者照批請。仍請寮元勸請。同就堂司茶揖入。燒香點茶畢。起身再燒香。入云<span class='note-inline'>(適奉堂頭和尚慈旨令請某甲上座充某侍者)</span>逐一白訖。揖受請人。進前普觸禮一拜轉位。維那行禮揖坐揖香歸位坐。獻湯畢。引上方丈。住持出。維那進前稟云<span class='note-inline'>(適奉慈旨。令請某人充某侍者。今引炷香禮拜)</span>住持據坐。新侍者插香大展三拜畢。維那送歸寮。對觸禮一拜。侍者送出。却與舊人交代頭首禮同<span class='note-inline'>(咸淳規載。亦有住持自送侍者歸寮。侍者當觸禮一拜送出。至大規載。若名德之士。住持躬送入寮。對觸禮一拜。維那攸賀而已。勿視為常)</span>方丈行者直廳轎番拜賀。堂司行者引新舊侍者。同巡寮畢。新侍者再上方丈炷香拜謝。舊侍者早晚伺同新侍者。方丈問訊。三日後住持批下堂司送歸眾寮。與維那交互對觸禮一拜。送維那出。次與寮元問訊畢。仍上方丈。炷香拜謝。聖僧侍者係維那。擇人和會充職。後引上方丈禮拜。隨例茶湯點心管待。</p>
</div>
<div class='div-other'><a id='mulu128' />
<p class='h2'>寮舍交割什物</p><p>寮舍什物常住置辦不易。往往職事人視為傳舍。臨進退時。鄉人各自搬移蕩然一空。使新入寮者茫無所措。未免具數。到庫司需索不至。因此上下唇吻不安。設若應副重費常住。庫司當置總簿。具寫諸寮什物。住持知事僉定。仍分置小簿付諸寮。兩相對同。新舊相沿交割。損者公界修補。缺者本寮陪償將進退。數日前副寺帶行者。賚簿到各寮。預先點對分曉。責在本寮人僕。母得走失。違者陪償。或有增添數目。隨即同附簿。庶可稽考也。</p>
</div>
<div class='div-other'><a id='mulu129' />
<p class='h2'>方丈特為新舊兩序湯</p><p>請客侍者令客頭行者備柈袱爐燭。詣新舊前堂首座處。炷香觸禮一拜。稟云<span class='note-inline'>(堂頭和尚請參前就寢堂持為獻湯)</span>次新舊都寺前炷香無拜。詞語同前。以次新舊兩序。令客頭請。并請勤舊光伴釘掛寢堂。鋪設坐位。光伴分手。新頭首一出。新知事二出。舊頭首三出。舊知事四出。餘勤舊預光伴者。列主伴兩邊。西序居左。東序居右。燒香侍者預排照牌。至時鳴鼓。客集同請客侍者行禮<span class='note-inline'>(小座湯禮同)</span>至晚湯果次日粥罷。請新舊人茶。庫司亦請茶。然不及赴。赴方丈茶罷。却往致謝。半齋庫司點心仍提調。送舊人粥飯三日。</p>
</div>
<div class='div-other'><a id='mulu130' />
<p class='h2'>堂司特為新舊侍者茶湯</p><p>草飯罷。維那令堂司行者。請新舊侍者。并聖僧侍者。參前就寮獻湯。堂司設位排照牌。請寮元。光伴鳴寮前板。接入揖坐<span class='note-inline'>(禮與庫司同)</span>當在方丈特為湯之先。庶不相妨行禮。候方丈特為新首座茶罷。則堂司亦請新舊侍者特為茶。次日當專致謝。</p>
</div>
<div class='div-other'><a id='mulu131' />
<p class='h2'>庫司特為新舊兩序湯藥石</p><p>草飯罷。令客頭行者備盤袱爐燭。上首知事詣新舊首座舊都寺處。炷香詞云<span class='note-inline'>(今晚方丈湯罷。就庫司特為獻湯。伏望降重)</span>客頭隨後請云<span class='note-inline'>(湯罷就坐藥石)</span>及請新舊大小職事。仍請西堂勤舊。光伴設位排照牌。位分四出。新頭首一出。舊頭首二出。舊知事三出。莊庫四出。新知事亦依班排位。獨維那就座。光伴勤舊如方丈排位。候方丈湯罷。庫司嗚板。各依照牌立定。都寺巡座揖坐畢。燒香揖香。依坐位出頭巡問訊。歸中燒光柈香歸位坐進湯。湯罷起身出。詣爐前謝湯畢。抽衣就坐藥石。</p>
</div>
<div class='div-other'><a id='mulu132' />
<p class='h2'>堂司送舊首座都寺鉢位</p><p>維那於兩序進退三日後。未開靜時。分付堂司行者。引人力排燈。請舊首座都寺。就堂司獻湯。維那接入。炷香喫湯畢。白云<span class='note-inline'>(清職既滿山門禮合。延送鉢位)</span>引至僧堂。從後門入。先送首座。次送都寺歸各板頭。各觸禮一拜。當日掛鉢赴堂。</p>
</div>
<div class='div-other'><a id='mulu133' />
<p class='h2'>方丈管待新舊兩序</p><p>住持特為上堂一一標名。敘謝畢。新舊人就座下拜謝。請客侍者令客頭行者。備柈袱爐燭香合。詣新舊首座都寺前。炷香陳請云<span class='note-inline'>(方丈和尚午刻請就寢堂管待)</span>客頭請以次新舊人并勤舊。光伴寢堂設位排照牌。客集報住持。出接各入座依照牌。立定燒香。侍者與請客侍者巡揖坐畢。燒香進卓。侍者一班列住持前問訊入位。行湯下食畢。至行飯時燒香。侍者離位燒香。下䞋飯畢退卓。鳴鼓講茶禮<span class='note-inline'>(與特為湯禮同)</span>鳴鼓三下退座。新舊人兩展三禮拜謝。</p>
</div>
<div class='div-other'><a id='mulu134' />
<p class='h2'>方丈特為新首座茶</p><p>管待了。次早燒香侍者覆住持。令客頭行者備柈袱爐燭香合。請客侍者寫茶榜<span class='note-inline'>(式見前名德首座同)</span>詣首座寮。炷香觸禮一拜。稟云<span class='note-inline'>(堂頭和尚齋退。就雲堂特為點茶。伏望降重)</span>客頭報眾掛點茶牌仍請知事大眾。光伴排照牌。侍者行禮<span class='note-inline'>(並與四節特為禮同。惟四板頭不安香儿。無巡堂請茶)</span>禮畢。先收首座住持盞。首座直趨住持前行禮。初展云<span class='note-inline'>(此日特蒙煎點禮意過勤。下情不勝媿感之至)</span>再展敘寒溫畢。觸禮三拜。首座從聖僧後右出堂前。住持相送復位執盞。侍者燒光伴香畢收盞。鳴鼓三下退座。首座仍於法堂下間。候住持謝茶。</p>
</div>
<div class='div-other'><a id='mulu135' />
<p class='h2'>新首座特為後堂大眾茶<span class='note-inline'>(無後堂則以次頭首)</span></p><p>方丈特為茶了。次早新首座懷香詣方丈。拜請云<span class='note-inline'>(齋退特為後堂首座大眾。就雲堂點茶。伏望慈悲降重)</span>具狀<span class='note-inline'>(式見後)</span>備盤袱爐燭。詣後堂首座寮。炷香拜請云<span class='note-inline'>(今晨齋退就雲堂點茶特為伏望降重)</span>呈納狀訖。特為人令本寮茶頭。遞付供頭貼僧堂前下間。封皮粘狀前。次令堂司行者報眾掛點茶牌。長板鳴。僧堂內巡請茶<span class='note-inline'>(鳴鼓集眾行禮並與常特為禮同)</span>。</p>
<p style="margin-left:1em">　　　前堂首座比丘　某　右某今晨齋退就</p>
<p style="margin-left:1em">狀　　雲堂點茶一鍾特為　後堂首座大眾仍請</p>
<p style="margin-left:1em">　　　諸　知事同垂光降</p>
<p style="margin-left:1em">　　　　　　今月　日具位　　某　　　狀</p>
<p style="margin-left:1em">式　　可漏子</p>
<p style="margin-left:1em">　　狀請　後堂首堂大眾　具位　某謹封</p>
</div>
<div class='div-other'><a id='mulu136' />
<p class='h2'>住持垂訪頭首點茶</p><p>茶湯禮畢。住持齋罷。往諸頭首寮點茶。從容溫存點檢缺乏。隨令庫司措辦。</p>
</div>
<div class='div-other'><a id='mulu137' />
<p class='h2'>兩序交代茶</p><p>伺方丈特為新首座茶畢。次第新職事具威儀。懷香躬詣各受代人處。插香對觸禮一拜。請云<span class='note-inline'>(齋退拜屈尊重就寮獻茶)</span>隨令茶頭請兩序各一人。東西序勤舊各一人光伴<span class='note-inline'>(西序請茶。則知事分手坐。於同列頭首中。請肩下一人光伴。如肩上人赴坐位相妨。東序請茶。則頭首分手坐。如維那位居東序。請茶時肩下副寺一人赴)</span>寮中向內設特為位。主席分手位。左右光伴人位。齋退鳴寮前板。接受特為人。次接光伴人。入位揖坐燒香揖香燒光伴香。入座下茶。茶畢。受代人起將元請香插爐中。觸禮拜謝而退。次日令堂司行者請交代點心。名勝一人。光伴前堂首座。則請西堂勤舊各一人光伴。若庫司一班。請西堂勤舊頭首光伴。庫司釘掛。向裏設特為位。左右排光伴位。頭首與主席分手。同序隨班位。次日點心坐位同前。西序止於知客。東序止於維那。凡侍者交代茶與點心。當請維那光伴<span class='note-inline'>(設位行禮皆同)</span>近時點心因而請客請鄉曲非禮也。</p>
</div>
<div class='div-other'><a id='mulu138' />
<p class='h2'>入寮出寮茶</p><p>入蒙堂者白寮主。掛點茶牌。牌左小紙貼云<span class='note-inline'>(某拜請合寮尊眾齋退就上寮)</span>齋罷備香燭普同問訊。揖寮主居主位。點茶人居賓位。略坐起身燒香問訊。復坐點茶收盞。寮主起爐前相謝　自蒙堂出充頭首者。點交代茶畢。別日令茶頭報寮主掛點茶牌。齋退鳴寮中小板。點茶人門外右立揖眾入。爐前問訊。寮主主位點茶人分手位。略坐起身燒香問訊。復坐獻茶了。寮主與眾起身爐前致謝。送點茶人出　自眾寮出充頭首者。令茶頭預報寮主掛點茶牌。齋退鳴板。先到眾寮門外右立揖眾。入位立定。問訊揖坐。進中間上下問燒香。復中間上下間問訊。仍中央問訊寮元揖點茶人。對面位坐。行茶畢。寮元出爐前致謝送出　入眾寮者點茶<span class='note-inline'>(禮與出寮茶同)</span>但寮元寮長分賓主位。自不可入位坐。</p>
</div>
<div class='div-other'><a id='mulu139' />
<p class='h2'>頭首就僧堂點茶</p><p>伺點出寮茶畢。具茶榜<span class='note-inline'>(式見後)</span>令茶頭貼僧堂前下間。具威儀請方丈請茶。諸寮掛點茶牌報請。預令供頭燒湯出盞。庫司備茶燭。齋畢就坐。點茶頭首入堂炷香行茶<span class='note-inline'>(與旦望禮同)</span>。</p>
<p style="margin-left:1em">　　某寮舍湫隘不敢坐　邀。今晨齋退就雲堂</p>
<p style="margin-left:1em">榜　點茶一中。伏望　眾慈同垂　降重</p>
<p style="margin-left:1em">　　　　　　今月　日具位　某拜請</p>
<p style="margin-left:1em">式　本山辦事禪師　江湖名勝禪師</p>
<p style="margin-left:1em">　　鄉曲道舊禪師　合堂尊眾禪師</p>
</div>
<div class='div-other'><a id='mulu140' />
<p class='h2'>兩序出班上香</p><p>凡出班上香行香鳴鈸。維那出爐前向外偏立。揖住持上香<span class='note-inline'>(侍者捧合)</span>次揖兩序。相朝而出。轉身問訊住持<span class='note-inline'>(謂之借香)</span>然後上香<span class='note-inline'>(若聖節佛祖嗣法師忌。無借香問訊。有立班西堂。當先上香。或謂首座已出世。當先上香者非。蓋必與都寺同出班故也)</span>。</p>
</div><p>西序章終</p>
</div>
<div class='div-other'><a id='mulu141' />
<p class='h1'>大眾章七</p><p>歸虛之水鄧林之木。以聚者眾也。今夫大方居眾千百。倒廩而炊赭山而爨。亦其所聚也。而四方之來如歸。若已所固有者果何為哉。蓋佛以人之流轉三界出沒生死。惟明道悟性。以超于妙覺。則群生異類咸資其善而訓其徒。以肖己為然。故人人待其徒猶待其師。雖摩肩接踵而至。惟恐奉之不及。不以其眾而少怠也。不然則有以尺地斗粟而相訟者多矣。豈其獨愚。甘委其貲以廣吾居。輟其飱以食吾徒。吾徒之食于斯居于斯。果何為哉。果何為哉。◎</p>
</div>
<p class='juan'>勅修百丈清規卷第四<span class='note-inline'>(終)</span></p>
</div><!-- end of div[@id='body'] -->
</body></html>