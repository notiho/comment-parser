<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>勅修百丈清規</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu48' />勅修百丈清規卷第三</p><p class="byline">大智壽聖禪寺住持臣僧德煇奉　勅重編</p><p class="byline">大龍翔集慶寺住持臣僧大訴奉　勅校正</p>
<div class='div-other'><a id='mulu49' />◎
<p class='h2'>請新住持</p>
<div class='div-other'><a id='mulu50' />
<p class='h3'>發專使</p><p>凡十方寺院住持虛席。必聞於所司。伺公命下。庫司會兩序勤舊茶。議發專使修書<span class='note-inline'>(頭首知事勤舊蒙堂前資僧眾)</span>製疏<span class='note-inline'>(山門諸山江湖)</span>茶湯榜<span class='note-inline'>(專使署名)</span>請書記為之。如缺書記。擇能文字者。分為之。用絹素寫榜。所請專使或上首知事。或勤舊或西堂首座。或以次頭首充之。若非知事充專使。亦須以下知事一人同去掌財議事。具須知一冊。該寫本寺應有田產物業。及迎接儀從。一切畢備。山門管待專使一行人從。至起程日。詣諸寮相別。鳴僧堂鍾集眾門送。三門下釘掛帳設。向裏設位。講茶湯禮。請兩序勤舊光伴。如上首知事去。則下首知事行禮。如頭首勤舊去。則上首知事行禮。揖坐燒香揖香歸位。相伴喫茶。再起燒香揖香歸位。相伴喫湯收盞。專使起謝上轎。</p>
</div>
<div class='div-other'><a id='mulu51' />
<p class='h3'>當代住持受請</p><p>專使到彼寺。先見知客。同到庫司接送安下。次見頭首及諸寮。詣侍司詳稟來歷。侍者通覆住持。候可否。如允請。然後令鋪設卓袱安疏帖報兩序至。入請住持出。專使問訊<span class='note-inline'>(請趺坐)</span>住持中立。專使插香大展三拜進前云<span class='note-inline'>(某蒙山門使令。攀屈尊嚴得奉慈顏。下情不勝感激之至)</span>又三拜。詞云<span class='note-inline'>(即日時令謹時共惟。新命堂頭大和尚。尊候起居萬福)</span>復三拜收坐具。住持各答一拜。詞云<span class='note-inline'>(叨膺請命有玷宗風。且厪遠來不勝多感)</span>專使呈疏帖書問。住持接置几上。開書疏看過。侍者揖坐<span class='note-inline'>(專使於住持對面坐。西堂權趲下一位。以讓遠客)</span>喫茶畢。同兩序送客位。堂司行者鳴僧堂鍾。大眾詣方丈作賀。庫司備香。首座知事各插香初展。詞云<span class='note-inline'>(法門多幸。伏審榮遷歡動叢林。下情不勝喜躍之至)</span>再展云<span class='note-inline'>(即日時令謹時共惟。新命某處堂上大和尚尊候起居萬福)</span>觸禮三拜。住持答一拜。詞云<span class='note-inline'>(自揆疎謬偶膺此選。過厪稱賀不勝多愧)</span>眾散知客引專使巡寮畢。次第呈納本寺須知儀從什物。當晚特為湯藥石。至夜湯果皆請兩序勤舊。光伴庫司排辦。</p>
</div>
<div class='div-other'><a id='mulu52' />
<p class='h3'>受請陞座</p><p>受請已。次日陞座。侍者分付行者。預於法座下右邊。排列疏帖設位。專使預稟維那請宣疏帖人。侍者覆住持鳴鼓。如常上堂式。住持出至位立。進香卓。專使燒香呈疏帖。每呈一疏。則專使燒香遞上。住持逐一拈各有法語。宣畢專使仍炷香兩展三拜。或觸禮或免在住持意退卓。住持登座提綱敘謝結座。</p>
</div>
<div class='div-other'><a id='mulu53' />
<p class='h3'>專使特為新命煎點</p><p>專使先與新命議定齋䞋。輕重合宜。兩序勤舊鄉人法眷辦事貼䞋。齋料等費專使親送納庫司置辦。至日專使詣方丈插香拜請。初展云<span class='note-inline'>(今辰午刻。就雲堂特為煎點。伏望慈悲降重。下情不勝單污之至)</span>再展云<span class='note-inline'>(即日時令謹時共惟。新命堂頭大和當。尊候起居萬福)</span>觸禮三拜。住持答一拜。兩序單寮係方丈客頭。同專使行者。一一詣寮。稟請掛煎點牌報眾。於僧堂內鋪設主席。西堂板頭排專使位。茶湯榜張于堂外兩側。至齋時。專使僧堂前伺候住持入堂。問訊歸位揖坐。歸中問訊。揖眾坐。聖僧前燒香。次上下間。次堂外燒香。仍歸堂內。住持前上下間及外堂問訊。仍歸中問訊行食遍。燒香下住持䞋。次行大眾䞋畢歸位伴齋。俟折水出鳴鼓。專使再起。燒香行禮同前。行茶遍瓶出如前。問訊收住持盞。專使行禮。初展云<span class='note-inline'>(某聊備蔬飯。伏蒙慈悲降重。下情不勝感激之至)</span>二展敘寒溫。觸禮三拜。送住持出。再歸堂燒香大展三拜。巡堂一匝。并堂外復歸內堂中間問訊收盞。鳴鼓三下退座專使隨上方丈致謝。次詣庫司謝辦齋。再詣方丈。請住持至晚藥石。至夜湯果皆請兩序勤舊光伴。</p>
</div>
<div class='div-other'><a id='mulu54' />
<p class='h3'>山門管待新命并專使</p><p>庫司會議管待供䞋如儀。上首知事隔日詣新命前。插香拜請。次詣客位稟請專使。令庫司客頭請兩序勤舊光伴。弊䞋當如禮。不可輕蔑。詞語行禮並與特為禮同。寢堂中敷住持高座。專使附位于右。兩序如常列左右。勤舊對面位侍者知事下位。遠接僕從管待外。當支犒勞。所至住持多因還赴他山。僧行懷其宿憤。動致唇吻。傳之官員士庶。因一人無知而使一寺蒙其惡名。老成耆宿外護隣峯。當戒戢之。然為住持者。凡事留遺愛可也。</p>
</div>
<div class='div-other'><a id='mulu55' />
<p class='h3'>新命辭眾上堂茶湯</p><p>至起離日。專使詣諸寮別。新命上堂。致謝兩序勤舊大眾。下座鳴鼓三下。向法座立。普與大眾觸禮三拜。從西廊出。鳴大鍾諸法器。大眾門送。行僕門外排立。山門首預釘掛帳設。中敷高座向內。首座向外攝居主位。西堂勤舊分手光伴。東西序兩邊朝坐。上首知事行禮揖坐。揖香歸位點茶收盞。再起燒香揖香歸位點湯。湯罷起謝上轎。兩序勤舊備轎遠送。住持當力免之。鳴大鍾住持轎遠方止。</p>
</div>
<div class='div-other'><a id='mulu56' />
<p class='h3'>西堂頭首受請</p><p>專使到寺先見知客。同到侍司。引見方丈。插香展拜。相看茶罷送客位。次詣諸寮人事畢。稟侍者同詣方丈。咨稟云<span class='note-inline'>(某寺今請某人住持)</span>住持報兩序勤舊。同往受請人寮中。敷陳疏帖書問。專使插香行禮與請當代同。如不允。眾為勸請。受請後住持請新命及兩序勤舊茶。送新命歸客位。次第受賀。巡寮人事晚請新命專使。特為湯藥石湯果兩序光伴。</p>
</div>
<div class='div-other'><a id='mulu57' />
<p class='h3'>受請人陞座<span class='note-inline'>(名德西堂前堂首座方舉行此)</span></p><p>專使當隔宿懷香詣方丈。觸禮三拜。詞云<span class='note-inline'>(拜請和尚來日為新命和尚引座)</span>次日粥罷。法座右邊排列椅卓。卓上安疏帖。座左亦設住持椅子。鳴鼓集眾。住持出陞座。與五參禮同。令請客侍者請新命趺坐。褒美新命為法而出。勸請舉揚慰眾渴仰。舉話有無不拘<span class='note-inline'>(松源為掩室引座。笑庵為松源引座。皆不舉話。石橋為簡常引座。息庵為復庵引座。皆舉話)</span>下座住持歸座。左向外而立。專使同知客侍者。往新命前問訊畢。新命出住持前問訊。次與兩序大眾問訊。若新命是嗣法弟子。住持付法衣有法語。披衣了進前。請住持趺坐。大展三拜。不收坐具。進詞云<span class='note-inline'>(早蒙陶鑄仰媿先宗。來請既勤難逃公命。下情無任惶懼之至)</span>又三拜。進詞云<span class='note-inline'>(即日時令謹時共惟。堂上本師大和尚。尊候起居多福)</span>又三拜收坐具進前問訊。住持答云<span class='note-inline'>(斯道所寄一綵九鼎。不忝當仁惟冀保任)</span>却歸座右立。專使度疏帖各有法語。若非法嗣。即出座前與住持問訊。次與兩序大眾問訊。徑歸座右拈衣拈疏帖。有法語。專使先稟維那請宣疏帖人。宣畢指座有法語。登座垂語問答提綱敘謝結座下座。到住持前兩展三禮。初展詞云<span class='note-inline'>(叨膺請命有玷宗風。仰蒙玉成。下情不勝感激之至)</span>住持答云<span class='note-inline'>(喜慶人天之請。榮增佛日之光。下情不勝欣抃之至)</span>再展云<span class='note-inline'>(即日時令謹時共惟。堂頭和尚尊候起居多福)</span>觸禮三拜。或講或免。隨住持意次與兩序。大眾問訊知客侍者引。巡寮致謝。如嗣法者下座先至住持前。大展三拜。退與大眾問訊。然後巡謝同前。如以次頭首西堂。臨時又在住持斟酌講行。</p>
</div>
<div class='div-other'><a id='mulu58' />
<p class='h3'>專使特為受請人煎點</p><p>專使詣親命前。議定方丈引座䞋資眾䞋宣疏帖人。及兩序勤舊江湖鄉人法眷等貼䞋。至日粥罷。專使懷香詣方丈觸禮拜請云<span class='note-inline'>(今晨午刻就雲堂備蔬飯。特為新命和尚。伏望慈悲俯垂降重)</span>復詣新命前拜請。同前禮。方丈客頭同專使行者。請諸寮各掛煎點牌。於僧堂內住持對面設新命位。堂外知客板頭設專使位。其茶湯榜張于堂外兩傍。至齋時覆新命。到僧堂前。俟住持同入堂問訊。專使隨入堂先揖住持歸位。次揖新命歸位。燒香行禮並同前。下食行䞋茶畢。先收新命盞。專使進前兩展三禮。送新命出後門。專使入住持前兩展三禮。送住持出前門。復歸堂炷香大展三拜。巡堂一匝。并外堂歸中問訊。收盞鳴鼓三下退座。當晚湯果藥石光伴同前。</p>
</div>
<div class='div-other'><a id='mulu59' />
<p class='h3'>山門管待受請人并專使</p><p>就寢堂敷設住持主位。新命對面中位左設專使位。兩序勤舊光伴左右位。下䞋行禮同前。</p>
</div>
<div class='div-other'><a id='mulu60' />
<p class='h3'>受請人辭眾陞座茶湯</p><p>受請人令侍者同專使。預詣方丈稟借法座。上堂辭眾。座不敷設。左設住持位鳴鼓集眾。住持出歸位。受請人徑往住持前問訊。次與大眾和南陞座舉揚畢下座。先辭住持觸禮三拜。次向法座立。辭眾普同觸禮三拜。門首向裏中設特位講茶湯。兩序勤舊光伴。上首知事行禮與當代同。鳴大鍾送。以次西堂頭首。則無辭眾上堂。臨行先同專使上方丈。插香觸禮三拜稟辭。次巡寮辭別。山門首茶湯禮同前。</p>
</div></div>
<div class='div-other'><a id='mulu61' />
<p class='h2'>入院</p><p>古人腰包頂笠到山門首下笠。入門炷香。有法語。就僧堂前解包。屏處濯足取衣披搭。入堂炷香。聖僧前大展三拜。參隨人同拜。掛搭已到佛殿。拈香有法語。大展三拜。次土地堂祖堂炷香各有法語。入方丈據室有法語。次第開堂祝。</p>
<p>聖今時新命到來。當看安下處近遠。近則首座領眾往迎。遠則兩序勤舊而已。專使預當計稟住持。必先發批免眾遠迎。若安下處近當辦湯果。兩序勤舊光伴擇日入院。庫司一一排辦。隔宿掛接住持牌報眾。至時鳴大鍾諸法器。大眾門迎由遠至近。兩行排立。行僕立大眾外。新命到門炷香舉法語。至佛殿炷香舉法語。大展三拜鳴僧堂鍾。大眾先歸鉢位立定。新命入堂炷香。參隨人同展三拜。維那當面問訊引。巡堂一匝。參隨人先出。兩序送新命歸鉢位。觸禮三拜。次至土地堂祖堂炷香。各有法語。入方丈據室。侍者進前炷香問訊側立候舉法語畢。行者進卓筆硯知事具狀<span class='note-inline'>(式見後)</span>備柈袱捧呈寺印。新命看封付知事開封。新命視篆。訖就狀上先僉押。次題日子。使印於上。知事收狀。衣鉢侍者收印退卓。住持起身。知事全班進列上首插香兩展三禮。初展詞云<span class='note-inline'>(慈蒙和尚光據法筵。下情不勝喜躍之至)</span>再展詞云<span class='note-inline'>(即日時令謹時共惟。新命堂頭大和尚尊候起居多福)</span>觸禮三拜。諸山及頭首勤舊進前插香<span class='note-inline'>(香不受)</span>草賀畢。客頭行者喝云<span class='note-inline'>(請諸山兩班勤舊。就座獻湯)</span>湯罷。請官客諸山點心。若前代住持別遷未赴。或退居東堂。未據室前講交代禮。新命受草賀了。鳴僧堂鐘領眾。躬送前代。歸寮對觸禮一拜。次首座大眾作賀。行僕皆當參拜。</p>
<p style="margin-left:2em">呈寺　當寺庫司比丘某甲寺印一顆</p>
<p style="margin-left:2em">印狀　右謹申納　新命堂頭大和當伏候慈旨　年月日具位狀</p>

<div class='div-other'><a id='mulu62' />
<p class='h3'>山門請新命齋</p><p>上首知事候據室後人事稍畢備柈袱爐燭具狀<span class='note-inline'>(式見後)</span>懷香詣方丈請齋兩。展三禮。初展云<span class='note-inline'>(午刻就雲堂備蔬飯祇迎。伏望尊慈特垂降重。下情不勝戰汗之至)</span>再展敘寒溫。觸禮三拜。住持答一拜。知事呈狀。方丈客頭收。庫司客頭鋪設僧堂內住持位。行禮與特為管待同。</p>
<p style="margin-left:2em">　　當寺庫司比丘　某甲　右某甲取午刻就</p>
<p style="margin-left:2em">齋　雲堂備蔬飯祇　迎伏望　尊慈特垂降重</p>
<p style="margin-left:2em">　　　　　　　年　月　日具位　某甲狀</p>
<p style="margin-left:2em">狀　可漏子狀請　新命云云尊座前　具位　謹</p>
<p style="margin-left:2em">　　封</p>
</div>
<div class='div-other'><a id='mulu63' />
<p class='h3'>開堂祝壽</p><p>古之開堂朝命下。或差官敦請。或部使者。或郡縣遣幣禮請就某寺。或本寺官給錢料設齋開堂。各官自有請疏及茶湯等榜。見諸名公文集。近來開堂多是各寺自備。至時入院侍者分付行者。鋪設法座。報眾掛上堂牌。具寫官員諸山名目。預呈住持於座左設位。鋪卓袱爐燭。排列疏帖。預先和會維那宣公文。首座宣山門疏。以次頭首。或諸山江湖名勝宣其餘疏。及預請諸山一人白椎。座前對面排官員位。侍者覆方丈鳴鼓眾集。侍者同專使。入請住持。出鐃鈸幡花挑燈迎引。至法堂位前立。如受請時未拈衣。當舉法語。披衣畢。專使進前插香行禮。初展云<span class='note-inline'>(即日伏蒙和尚先據法筵。下情不勝感激之至)</span>再展敘寒溫畢。觸禮三拜。住持答一拜。先呈公文舉法語畢。接付維那宣白。次山門諸山江湖疏。一一遞上有法語分送宣讀。若見任官請開堂有疏。親自捧遞有法語宣畢。指法座有法語。登座拈香祝聖。次拈帝師省院臺憲郡縣文武官僚香。侍者逐一度香。惟法嗣香住持懷中拈出。自插爐中。斂衣趺坐。侍者燒香下座問訊。兩序出班問訊畢。侍者再登座燒香問訊。禮與旦望上堂同。諸山住持送入院者亦出問訊。住持當令侍者請官員坐。諸山上首出白椎鳴。椎一下云<span class='note-inline'>(法筵龍象眾。當觀第一義)</span>住持垂語問答提綱。敘謝官員諸山云<span class='note-inline'>(此日開堂。端為祝聖。不敢多詞敘陳)</span>專使兩序勤舊略提過。詳在小參時敘陳。結座白椎人復鳴椎一下白云<span class='note-inline'>(諦觀法王法。法王法如是)</span>下座先受官員作賀畢。知事接送客位。客頭行者即進爐燭。一字排列座前。專使插香兩展三禮畢。堂司行者喝云<span class='note-inline'>(諸山人事)</span>次喝云<span class='note-inline'>(西堂人事)</span>展禮喝云<span class='note-inline'>(知事人事)</span>兩展三禮。又喝云<span class='note-inline'>(首座大眾人事)</span>勤舊蒙堂前資諸寮齊插香。同大眾兩展三禮畢。莊庫菴塔法眷鄉人。暫到展賀畢據座。侍者小師插香大展三拜。次執局行者插香禮拜。次參頭領眾行者。插香禮拜。次直廳轎番莊甲作頭老郎人僕參拜畢。住持即往客位。致謝官員諸山。次第巡寮。諸寮當陳香几爐燭坐位。各具威儀。於寮外伺住持至。寮主先於門前下首立。迎入請趺坐插香。住持答香。略敘寒溫致謝送出。蒙堂前資眾寮皆列門外下首。同迎同送。</p>
</div>
<div class='div-other'><a id='mulu64' />
<p class='h3'>山門特為新命茶湯</p><p>茶湯榜預張僧堂前上下間。庫司仍具請狀<span class='note-inline'>(式見後)</span>備柈袱爐燭。詣方丈插香拜請。免則觸禮稟云<span class='note-inline'>(齋退就雲堂點茶特為。伏望慈悲降重)</span>稟訖呈狀。隨令客頭請兩序勤舊大眾。光伴掛點<span class='note-inline'>(茶湯)</span>牌報眾。僧堂內鋪設住持位<span class='note-inline'>(近時有齋時。聞長板鳴。知事入堂炷香展拜。巡堂一匝請茶。然特為住持陳賀。古規亦無巡堂請大眾之禮。免之為當)</span>齋退鳴鼓集眾。知事揖住持入堂。歸位揖坐燒香一炷。住持前揖香。從聖僧後轉歸中問訊立。行茶遍瓶出。往住持前揖茶退身。聖僧後右出炷香展三拜。起引全班。至住持前兩展三禮送出。復歸堂燒香。上下間問訊收盞退座。湯與茶禮同。但無送住持出堂。湯罷就座藥石。</p>
<p style="margin-left:2em">　　當寺庫司比丘　某　右某啟。取今晨齋退</p>
<p style="margin-left:2em">狀　晚刻就雲堂點茶湯用伸陳　賀之儀。伏望</p>
<p style="margin-left:2em">　　尊慈特垂　降重</p>
<p style="margin-left:2em">式　　　　　　年　月　日具　位狀</p>
<p style="margin-left:2em">　　可漏子同齋狀式</p>
</div>
<div class='div-other'><a id='mulu65' />
<p class='h3'>當晚小參</p><p>齋罷侍者覆住持云<span class='note-inline'>(今晚小參)</span>令客頭報眾掛小參牌。具寫專使兩序。勤舊蒙堂。前資諸寮。莊庫菴塔。暫到入院侍者。禪客參隨。或有相送官客諸山留宿者。逐一條列預用呈稟。昏鍾鳴侍者覆方丈鳴板後鳴鼓一通。眾集兩序歸位立定。住持出登座。垂語問答提綱畢敘謝。行者秉燭侍者呈目子。庶得詳盡。下座客頭行者喝云<span class='note-inline'>(方丈和當請諸山和尚兩班西堂勤舊蒙堂侍者禪客。即今就請堂獻湯)</span>知事送官客。歸客位湯果。</p>
</div>
<div class='div-other'><a id='mulu66' />
<p class='h3'>為建寺檀越陞座</p><p>知事須隔宿覆住持。次早侍者令客頭掛上堂牌報眾。庫司差人嚴設祠堂。供養粥罷。特為上堂陳白事意畢。說法下座。集眾詣祠堂。炷香點茶湯上供。維那舉經回向。</p>
</div>
<div class='div-other'><a id='mulu67' />
<p class='h3'>管待專使</p><p>知事預稟住持。議專使宣疏帖人䞋資輕重。方丈備貼䞋。須令合節。至日寢堂釘掛鋪設位次。請兩序勤舊光伴。設特為位。請客侍者躬請。其餘人則方丈客頭稟請。禮與常特為同。</p>
</div>
<div class='div-other'><a id='mulu68' />
<p class='h3'>留請兩序</p><p>兩序伺管待專使畢。約詣方丈咨稟告退住持未可遽從。侍者令客頭行者備湯具柈袱爐燭。住持帶侍者詣庫司諸寮。勉留客額先報迎住持。入分手坐。侍者燒香點湯。盡禮勸留。若職過滿亦須寬耐。候住持稍暇。再稟辭退。</p>
</div>
<div class='div-other'><a id='mulu69' />
<p class='h3'>報謝出入</p><p>凡官員檀越諸山相送入院者。禮應報謝。郡縣官府亦合參見。如居山林遠出。令行者傳語庫司首座維那知會。出久則知事探伺歸期。令堂司掛接呼尚牌報眾。鳴鍾門迎。住持先令傳語免之。即往佛殿土地堂燒香。首座領眾至方丈問訊。眾退留兩序勤舊。獻湯而散。侍者方丈執局行者插香禮拜。次參頭領眾行者禮拜畢。住持須巡寮報禮。若在城附郭朝莫出入無時。不必講行。或蜜回方丈。兩序勤舊皆當詣方丈問起居。無準和尚住徑山日。化緣多出入。每闞齋粥時。徑歸僧堂。伴眾食畢。方丈客頭候聖僧侍者鳴下堂椎。大眾將下地。喝云<span class='note-inline'>(大眾少立方丈和尚巡堂)</span>住持燒香巡堂一匝出堂。又喝云<span class='note-inline'>(和尚傳語大眾不煩訪及)</span>兩序勤舊亦當詣方丈問訊。</p>
</div>
<div class='div-other'><a id='mulu70' />
<p class='h3'>交割砧基什物</p><p>入院後須會兩序勤舊茶。詳細詢問山門事務砧基契書什物。逐一點對交割。計算財穀。簿書分明關防作幣。務在詳審。</p>
</div>
<div class='div-other'><a id='mulu71' />
<p class='h3'>受兩序勤舊煎點</p><p>至日首座知事勤舊詣方丈。插香拜請住持。次請侍者小師。鋪設住持寢堂中位。兩序勤舊位如常坐。侍者帶行小師問訊住持畢。兩序勤舊末坐。至時首座請住持出。揖坐行禮若免。只燒香進前問訊下䞋。首座知事勤舊為首。三人問訊歸位坐。食畢首座起身燒香。如免禮則就坐喫茶。諸山道舊及辦事法眷小師等。請寢堂煎點禮同。但煎點人設位高下。臨時斟酌。</p>
</div></div>
<div class='div-other'><a id='mulu72' />
<p class='h2'>退院</p><p>住持如年老有疾。或心力疲倦。或緣不順自宜知退常住錢物。須要簿書分明。方丈什物點對交割具單目一樣兩本。住持兩序勤舊僉押。用寺記印。住持庫司各收一本為照。公請一人看守方丈。至退日上堂敘謝辭眾下座。撾鼓三下而退。若留本寺居東堂。相斷住持者。須當盡禮溫存。宋理宗以靈隱寺菜園。為閻妃建寺。住山癡絕冲公即日退院。躬荷包笠往遊廬山。遣使留之不回。高風千古孰能繼之。</p>
</div>
<div class='div-other'><a id='mulu73' />
<p class='h2'>遷化</p><p>示疾覺沈重。預請兩序勤舊點對。封收衣鉢行李。就留方丈。差公謹行僕看守。以俟估唱。或有標撥俵散物件。須要平允。母令恩怨不均致後爭競。若衣鉢微薄。務從儉簡。遺戒小師不得披麻慟哭。請首座主喪。一切佛事並免。但舉無常偈云亡僧津送。母費常住。母勞大眾。若住持有功山門。寺眾念其遺愛。或衣鉢稍豐。當如儀講行喪禮。有官員檀越諸山法眷遺書。即當遣送。</p>
<p style="margin-left:2em">　　某寺住持某。世緣報謝風燭不停。所有隨</p>
<p style="margin-left:2em">遺　身衣鉢檀信施利。非常住物。煩兩序抄劄。</p>
<p style="margin-left:2em">　　端請某人主行喪事。餘俵眾僧看經每喪。</p>
<p style="margin-left:2em">囑　母致繁多侵用常住。幸察此。</p>
<p style="margin-left:2em">　　意。伏希　悉及　年　月　日住山某押</p>
<p>遺書之式</p>
<p style="margin-left:2em">尊宿　　旱忝　遊從。柰合離之有數。繼承推挽遂黽勉於微緣。電露我空　雲山益渺。</p>
<p style="margin-left:2em">　　　　敢祈　保護以　壽斯文拜禱不歸。</p>
<p style="margin-left:2em">鄰封　　住山無補。每依　鄰璧之光。夢境元空。幸謝世緣之幻。莫諧　面別惟切心馳。</p>
<p style="margin-left:2em">　　　　冀　佛日以流輝。俾宗風而益振。伏惟。</p>
<p style="margin-left:2em">　　　　珍重。</p>
<p style="margin-left:2em">法眷　　叨濫住山。有媿　同門之有。因循抱疾。將為畢世之人。敬奉手書聊伸　面別。</p>
<p style="margin-left:2em">　　　　光昭</p>
<p style="margin-left:2em">　　　　先師之令德。道在　吾屬之力行。無任</p>
<p style="margin-left:2em">　　　　傾勤。伏惟　珍重。</p>
<p style="margin-left:2em">可漏子　書拜</p>
<p style="margin-left:2em">　　　　某人稱呼某寺比丘某謹封</p>

<div class='div-other'><a id='mulu74' />
<p class='h3'>入龕</p><p>初示寂。侍者即令客頭行者下僧堂報眾。鳴椎一下。白云<span class='note-inline'>(堂頭和尚傳語大眾。風火相逼不及面達)</span>又鳴椎一下。次報諸寮。堂司行者鳴僧堂鍾集眾。上方丈吊慰罷。首座同兩序勤舊商議。發訃狀<span class='note-inline'>(式見後)</span>報諸山發書請人主喪。須諸山名德隣封老成。或法眷尊長。或只本寺首座。如有遺命遵行舉請。小師侍者親隨人安排洗浴。著衣淨髮入龕。遺偈貼龕左。維那領小師炷香請首座入龕佛事。安排寢堂。置龕爐燭几筵供養。至時鳴僧堂鐘集眾。舉佛事已。維那出。念誦云<span class='note-inline'>(切以。冥權妙密。示化迹於人天。至性圓明。契玄機於佛祖。恭惟。堂頭和尚皦然智月。光收萬頃之波。允矣悲心。式副十方之感。瞻顏無地披志有歸。是集真徒讚揚聖號。為如上緣。念清淨法身毘盧遮那佛。云云)</span>舉大悲呪。回向云<span class='note-inline'>(上來念誦諷經功德。奉為堂頭和尚無生報地妙極莊嚴。十方三世云云)</span>再舉楞嚴呪。回向云<span class='note-inline'>(諷經功德。奉為堂頭和尚增崇品位。十方三世云云)</span>當夜集眾。念誦云<span class='note-inline'>(白大眾。堂頭和尚已歸真寂。眾失所依。但念無常慎勿放逸。為如上緣。念清淨法身毘盧遮那。云云)</span>回向同前。二時上粥飯。三時上茶湯。大眾諷經見職維那回向同前。近時風俗薄惡。僧輩求充莊庫執事不得。或盜竊常住。住持依公擯罰。惡徒不責己過。惟懷憤恨。一聞遷化。若快其志。惡言罵詈甚至。椎擊棺龕槍奪衣物逞其凶橫。主喪耆宿諸山檀越官貴士庶參學交遊。當為外護。人誰無死。況是座下參徒犯者必擯逐懲治。主喪執事若能預甲戒飾。早令悛格化惡於未萌。尤全外觀之美。</p>
<p style="margin-left:2em">　　某寺喪司比丘　某　右某山門不幸　堂頭</p>
<p style="margin-left:2em">狀　和尚今月某日遽爾歸真謹以計聞謹狀</p>
<p style="margin-left:2em">　　　　　年　月　日某寺喪司比丘　某狀</p>
<p style="margin-left:2em">　　可漏子</p>
<p style="margin-left:2em">式　　　訃告</p>
<p style="margin-left:2em">　　　　某處堂頭和尚禪師　具位　謹封</p>
</div>
<div class='div-other'><a id='mulu75' />
<p class='h3'>請主喪</p><p>主喪人至鳴大鍾。集眾門迎。至龕前炷香首座大眾問訊。眾散兩序勤舊送客位。插香展禮。主喪人居主位。首座分手座定躬起燒香。復位獻茶。小師即列前插香。大展三拜。方丈執局及參頭領眾行者。相次插香禮拜。後方丈僕從參拜罷獻湯。送兩序出。庫司備點心。兩序光伴次第巡寮。凡主喪者須老成名德。如圓悟為開福寧和尚主喪。接月菴果公以嗣其法。可為標格。</p>
</div>
<div class='div-other'><a id='mulu76' />
<p class='h3'>請喪司職事</p><p>主喪人巡寮罷。兩序勤舊小師隨到客位。呈衣鉢簿遺墨等物。會茶議請喪司職事<span class='note-inline'>(書記維那知客侍真侍者)</span>并一切佛事<span class='note-inline'>(資次見後)</span>以次議請。除舉哀小參二佛事。係主喪人為之。分孝服<span class='note-inline'>(輕重見後)</span>如無布絹。隨宜折錢俵之。主喪人須與首座計會所遺衣鉢多少。默作三分。一分准喪司孝服諷經燈燭之費。一分歸常住。陪貼供養。一分俵大眾。看經并佛事板帳等用。主喪人須存公正。不可徇私。帶行僧行不得干預執役。每日諷經俵䞋奠茶湯。不拘兩序勤舊。各請一人掌財。庶絕浮議。聖僧侍者把帳喪司公。差庫子客頭茶頭一行人。管辦事。請見職維那同議。見職知客接外客。喪司合千人僕。排單揭示。</p>
</div>
<div class='div-other'><a id='mulu77' />
<p class='h3'>孝服</p><p>侍者小師<span class='note-inline'>(麻布裰)</span>兩序<span class='note-inline'>(苧布裰)</span>主喪及法眷尊長<span class='note-inline'>(生布裰)</span>勤舊辦事鄉人法眷諸山<span class='note-inline'>(生絹腰帛)</span>檀越<span class='note-inline'>(生絹巾腰帛)</span>方丈行者<span class='note-inline'>(麻布巾裰)</span>眾行者<span class='note-inline'>(苧布巾)</span>方丈人僕作頭<span class='note-inline'>(麻布巾衫)</span>甲幹莊客諸僕<span class='note-inline'>(麻布巾)</span>。</p>
</div>
<div class='div-other'><a id='mulu78' />
<p class='h3'>佛事</p><p>入龕　移龕　鎖龕　法堂掛真　舉哀　奠茶湯　對靈小參　奠茶湯　起龕　山門首真亭掛真　奠茶湯　起龕　提衣　起骨入塔　入祖堂　全身入塔　撒土<span class='note-inline'>(如衣鉢<span class='corr'>豐</span>厚。每日奠茶湯。添轉龕轉骨等佛事)</span>。</p>
</div>
<div class='div-other'><a id='mulu79' />
<p class='h3'>移龕</p><p>入龕三日揜龕。鋪設法堂上間。掛幃幕設床座椸架。動用器具陳列。如事生之禮。中間法座上掛真。安位牌。廣列祭筵。用生絹幃幕。以備上祭。下間置龕。用麻布幃幕。前列几案爐瓶素花。香燭不絕。二時上茶湯粥飯。供養諷經仍備桃燈鐃鈸花幡。鳴僧堂鍾。集眾請移龕佛事。罷移龕。下法堂請鎖龕佛事。</p>
</div>
<div class='div-other'><a id='mulu80' />
<p class='h3'>掛真舉哀奠茶湯</p><p>移龕就法堂鎖龕已。請掛真佛事畢。如有親書遺言。侍者捧呈主喪人及首座大眾云<span class='note-inline'>(堂頭和尚臨終遺言。呈似首座大眾)</span>主喪人躬接遞與首座。以所書香爐上熏。授維那讀過。喪司行者貼法堂中間上手幕上。主喪白云<span class='note-inline'>(堂頭和尚歸寂理合舉哀)</span>舉佛事罷。舉哀三聲。大眾同哭。小師列幕下哀泣。舉奠茶湯佛事。小師列真前禮拜歸幕下。主喪炷香禮真。兩序勤舊大眾以次炷香禮真。小師真左答拜。主喪人幕下吊慰。小師隨禮主喪人三拜。次慰兩序大眾云<span class='note-inline'>(法門不幸堂頭和當遽戢化權。敢冀大眾力為維持後事)</span>首座答云<span class='note-inline'>(尚賴和尚力賜主張)</span>兩序大眾慰小師云<span class='note-inline'>(山門不幸和尚歸真。旦望節哀以終大事)</span>小師夜守龕幃。喪司列排祭次<span class='note-inline'>(見後)</span>貼法堂下間幕上。凡祭文皆喪司書記為之。每日或兩次三次。上祭無拘。蓋檀越諸山來有先後隨時。若法眷門人上祭到門。知客接已即報喪司。隨送孝服。然後上祭所有賻儀用餘。當歸常住。補犒諸山人從支費。喪司集兩序勤舊。將抄剳衣鉢議。從遺囑留送外。估定新舊短長價直高下。庶免唱衣臨時紛紜。</p>
</div>
<div class='div-other'><a id='mulu81' />
<p class='h3'>對靈小參奠茶湯念誦致祭</p><p>喪司維那同小師懷香詣客位請主喪人。大夜對靈。小參預設座。候昏鍾　鳴鼓集眾。兩序座下問訊<span class='note-inline'>(如常式)</span>主喪人用帶行侍者燒香。無則聖僧侍者代之。小參下座。小師羅拜致謝。首座領眾。龕前上香立定。請奠茶湯佛事畢山門維那念誦云<span class='note-inline'>(白大眾。堂頭和尚入般涅槃。是日已過命亦隨減。如少水魚斯有何樂。眾等當勤精進如救頭然。但念無常慎勿放逸。恭裏大眾肅詣龕幃。誦持萬德洪名。奉為增崇品位。仰憑大眾念清淨法身毘盧遮那佛。云云)</span>舉大悲呪畢。回向云<span class='note-inline'>(上來念誦諷經功德。奉為新示寂堂頭和尚。伏願不忘願力再現曇花。棹慈航於生死逝波。接群迷於菩提彼岸。再勞大眾。念十方三世一切諸佛。云云)</span>畢山門知客舉楞嚴呪<span class='note-inline'>(上來諷經功德。奉為新示寂堂頭和尚大夜之次增崇品位。十方三世一切云云)</span>次第一一上祭末舉大悲呪<span class='note-inline'>(回向同前)</span>行僕參拜諷經畢。喪司行者喝云<span class='note-inline'>(請首坐大眾就座湯果)</span>眾散。小師方丈行僕終夜守靈。</p>
</div>
<div class='div-other'><a id='mulu82' />
<p class='h3'>祭次</p><p>知事　頭首　主喪　西堂　勤舊　蒙堂　江湖　前資　老宿　眾寮　辦事　舊侍者　鄉人　法眷　諸菴塔　小師　師孫　方丈　行者　六局行者　行堂　方丈人僕　轎番　老郎　莊甲　火客　修造局　諸色作頭。</p>
</div>
<div class='div-other'><a id='mulu83' />
<p class='h3'>出喪掛真奠茶湯</p><p>庫司喪司相關。提調喪儀香亭。真亭幢幡唄樂。龕前傘椅。湯爐挑燈。竹篦主丈拂子。香盒法衣等物。小師隨龕後。鳴大鍾諸法器送喪。起龕念誦云<span class='note-inline'>(金棺自舉。遶拘尸之大城。幢旆搖空。赴茶毘之盛禮。仰憑大眾。稱念洪名。用表攀違。上資覺路。念清淨法身毘盧遮那佛云云。若全身入塔。則云卦難提之盛禮)</span>喪司維那進燒香。引小師拜請。起龕佛事。龕至山門首。請奠亭掛真奠茶湯。俱有佛事。兩序大眾門列俟龕出已。山門維那向內合掌中立。舉往生呪。或四聖號。大眾齊念。主喪領眾。兩兩分出。左右俵散雪柳。齊步並行。毋得挨肩交語。各懷悲感。都寺押喪喪司維那知客聖僧侍者俵行喪䞋。</p>
</div>
<div class='div-other'><a id='mulu84' />
<p class='h3'>茶毘</p><p>喪至涅槃臺。喪司維那俟都寺上香茶了。進前燒香。引小師拜請秉炬佛事。山門維那念誦云<span class='note-inline'>(是日則有新示寂。堂頭和尚化緣既畢遽返真常。靈棺遍遶於拘尸。性火自焚於此日。仰憑大眾。資助覺靈。南無西方極樂世界大慈大悲阿彌陀佛。十念眾和畢。上來稱揚聖號恭贊化儀。體格先宗。峻機不容於佛祖。用開後學。悲心仍攝於人天。收幻化之百骸。入火光之三昧。茶傾三奠。香爇一爐。頂戴奉行和南聖眾)</span>舉大悲呪。回向云<span class='note-inline'>(上來念誦諷經功德。奉為堂頭和尚茶毘之增崇品位。十方三世一切云云)</span>山門知客舉楞嚴呪。回向同前。次鄉人舉經。大眾同諷畢。首座領眾。歸寺赴齋。小師鄉人法眷守化收骨。齋罷鳴僧堂鍾集眾。仍備儀從。迎骨回寢堂安奉。請安骨佛事。掛真供養諷經。二時上粥飯。三時上茶湯。或十日半月。大眾諷經靈骨入塔則止。</p>
</div>
<div class='div-other'><a id='mulu85' />
<p class='h3'>全身入塔</p><p>龕至塔所。都寺上香茶畢。喪司維那進燒香。引小師拜請入塔佛事畢。山門維那念誦云<span class='note-inline'>(切以。雙趺示相。紹靈鷲之遺規。隻履顯宗。表少林之垂範。全機隱顯盛法始終。仰憑大眾資助覺靈。南無西方極樂世界大慈大悲阿彌陀佛。十念畢。上來稱揚十念資助往生。惟願。慧鏡無邊慈雲廣布。四生界內。示不生不滅之因。六趣道中。說無我無人之法。茶傾三奠。香爇一爐。頂戴奉行和南聖眾)</span>其舉經諷誦次第。並與涅槃臺同。但回向則云<span class='note-inline'>(入塔之次)</span>候掩壙一切畢備。然後請撒土佛事。迎真回寢堂供養。主喪炷香禮真。次諸山兩序大眾小師禮真畢。小師插香大展三拜。謝主喪。次兩序大眾謝主喪詞云<span class='note-inline'>(山門不幸先堂頭和尚示寂。極荷主盟後事)</span>主喪答云<span class='note-inline'>(仰荷匡扶得無曠敗)</span>主喪同喪司一行人。巡寮致謝。次小師巡寮拜謝。山門維那送見職侍者侍真侍者。歸眾寮。每日三時上茶湯集眾諷經。俟迎牌位入祖堂則止。或待新住持至。方入祖堂有佛事。</p>
</div>
<div class='div-other'><a id='mulu86' />
<p class='h3'>唱衣</p><p>至期僧堂前。或法堂上下間設大眾坐位。中間向裏裏安長卓。置筆硯大磬其上。鳴僧堂鍾集眾。首座與主喪分手。兩序大眾次第而坐。喪司維那知客聖僧侍者向主喪位坐。維那念誦云<span class='note-inline'>(留衣表信。乃列祖之垂規。以法破慳。稟先達之遺範。今茲估唱用表無常。仰憑大眾念。清淨法身毘盧遮那佛。云云)</span>畢開籠出衣鉢。依號排席上。請提衣佛事畢。維那鳴磬一下。白云<span class='note-inline'>(扶唱衣之法蓋稟常規。新舊短長自宜照顧。磬聲斷後不得翻悔。謹白)</span>若法衣多添留遺囑。次第呈衣。維那拈唱喪司合干人貴在公心主行。維那定價打磬。行者瞻顧前後。唱定名字。知客寫名上單。侍者依名發標。唱衣畢。結定鈔數主喪僉單。交鈔取衣不得徇私減價。主喪力主其事。今多作鬮拈甚息喧爭。其法用小片紙。以千字文次第書字號。每一號作三段。寫於上仍用印記關防。量眾多少。與喪司合干人封定。至期呈過主喪。兩序首座開封知客分俵堂司行者捧盤隨侍者。侍者剪取其半。置盤內畢。以盤置首座側。安水盆於下抖勺。維那拈衣唱價訖。首座臨時呼一童行。信手拈盤中半鬮。遞與首座。開看字號分曉。說與堂司行者。喝某字號。眾人各開所執半鬮。字號同者即應。如不願唱此號衣物則不應。三唱不應。首座以半鬮投水盆中。再令撮起半鬮。復唱起。應者堂司行者往收半號。到首座處對同。報與維那稱云。某物唱與某人。鳴磬一下。知客上單。侍者發標。供頭行者遞與唱得人。衣物仍舊入籠次第唱畢。維那鳴磬一下。回向云<span class='note-inline'>(上來唱衣念誦功德。奉為示寂堂頭和尚增崇品位。十方三世云云)</span>眾散各自照價持標取衣。三日後不取者依價出賣。造單帳。唱衣古法<span class='note-inline'>(見大眾章)</span>。</p>
<p>單式　尚頭和尚示寂謹具衣物。估唱鈔數。收支于後。</p>
<p style="margin-left:1em">一收鈔若干<span class='note-inline'>(係某件唱到)</span></p>
<p style="margin-left:1em">一收鈔若干<span class='note-inline'>(係某項收到)</span></p>
<p style="margin-left:1em">一支鈔若干<span class='note-inline'>(係某項用度)</span></p>
<p style="margin-left:1em">一支鈔若干<span class='note-inline'>(係某項支使　逐一列寫)</span></p>
<p>已上共收鈔若干</p>
<p style="margin-left:1em">共支鈔若干</p>
<p>除支外見管鈔若干<span class='note-inline'>(准齋七追修僧行經資用)</span></p>
<p style="margin-left:1em">右具如前</p>
<p style="margin-left:1em">年　月　日喪司行者　某　　具</p>
<p style="margin-left:1em">呈　把帳執事人兩序典喪各書名僉押</p>
</div>
<div class='div-other'><a id='mulu87' />
<p class='h3'>靈骨入塔</p><p>至期隔宿准備儀從。正日鳴鍾眾集。都寺上香畢。請起骨佛事。送至塔所。請入塔佛事。其舉經諷誦回向並與全身入塔語同。迎真歸寢堂供養及謝主喪人等禮並同。</p>
</div>
<div class='div-other'><a id='mulu88' />
<p class='h3'>下遺書</p><p>喪事畢。主喪請侍者辦事人。充專使。分路馳送諸山法眷檀越官員遺書。唯尊宿相見下語。須擇能事人充專使。至彼寺首到客司相見。知客引見侍司。預備袢袱盛書物。侍者詣方丈通覆。住持當即相接令請兩序同開書專使進前問訊云<span class='note-inline'>(請和尚趺坐)</span>若住持垂語。須下語插香展禮。住持免則觸禮如常相看。燒香喫茶罷。待兩序至。專使起爐前謝茶。再插大香一片。展禮稟云<span class='note-inline'>(某處和尚某月某日歸寂。遺書遺物令某馳送)</span>即呈書物住持云<span class='note-inline'>(法門衰落不勝哀感)</span>兩序進問訊。首座分手就坐。專使住持對面退一位坐。茶罷起身。住持白云<span class='note-inline'>(法門不幸某處和尚歸寂不勝哀感)</span>侍者備書剪托書物。侍者度書與住持。接就爐上熏付侍者。送與維那。行者度剪開緘宣讀已。侍者揖專使上住持對面位坐<span class='note-inline'>(西堂權趲向下位坐讓客)</span>侍者燒香點湯送專使歸安下處。先住持問訊。次侍者兩序問訊。知客引巡寮。先庫司次頭首寮蒙堂四寮侍者稟請特為湯湯。罷藥石。至晚湯果大方遺書至。兩序光伴以次。兩序上首維那侍者光伴。請書記作祭文。方丈祭文或住持自作江湖法眷辦事皆當備香致祭。侍者一一提點。次早方丈請茶。法堂下間設靈<span class='corr'>几</span>排祭。侍者覆上堂。行者報眾掛上堂牌。座下備卓袱盛書物。座左排住持位。鳴鼓眾集。住持出法座下位前立。鼓絕進香卓。知客引專使。住持前行禮插香。初展云<span class='note-inline'>(輒持遺墨仰萬尊慈下情不勝惶恐之至)</span>再展云<span class='note-inline'>(即日時令謹時恭惟。堂頭和尚尊候起居多福)</span>觸禮三拜呈遺書。住持接書爐上熏付侍者。遞維那宣讀。專使問訊住持畢。歸知客班後立。住持陞座下座詣靈<span class='corr'>几</span>前。住香點湯上祭點茶展拜。專使座右還拜。維那出班揖住持。燒香侍者捧香盒。兩序上香畢。住持兩序展拜維那宣祭文。住持復展拜專使答拜。舉楞嚴呪。回向云<span class='note-inline'>(上來謹經功德。奉為某處和尚僧崇品位。十方三世云云)</span>兩序四寮江湖辦事鄉人皆致祭。專使答拜。以下法眷小師辦事專使不答拜畢。舉大悲呪回向。專使出靈前兩展三禮謝住持。免則觸禮次巡寮致謝。然後山門管待專使。請兩序光伴。若前住持本寺。一併入祖堂。諷經了。就便迎牌。到祖堂住持拈香安牌有法語安已。專使即拜謝住持。若當代入祖堂。寢堂安骨諷經三日。待新住持入祖堂。或無遺書遺物與當代住持。其徒自為入祖堂者。初到寺見侍者。引見住持。插香展拜相看燒香喫茶起身稟意畢。送安下處。次到頭首庫司單寮蒙堂諸處。相看擬日。辦供俵䞋。法堂致祭。諷經牌入祖堂住持有法語禮與前同。</p>
</div>
<div class='div-other'><a id='mulu89' />
<p class='h3'>管待主喪。及喪司執事人</p><p>山門當備供䞋高下一一如儀。仍請兩序勤舊。光伴首座攝居主席。就方丈坐。排照牌。都寺行禮與常特為同。茶畢鳴鍾集眾。門送主喪人。</p>
</div></div>
<div class='div-other'><a id='mulu90' />
<p class='h2'>議舉住持</p><p>兩序勤舊就庫司會茶。議請補處住持。仍請江湖名勝。大眾公同選舉。須擇宗眼明白德劭年高。行止廉潔堪服眾望者。又當合諸山輿論。然後列名僉狀。保申所司請之。若住持得人。法道尊重寺門有光。為勤舊知事者。不可以鄉人法眷阿黨傳會。不擇才德。惟從賄賂致有樹黨徇私。互相攙奪寺院廢蕩。職此之由。切宜慎之。切宜慎之。</p>
<p style="margin-left:1em">明教大師曰。教謂住持者。何謂也。住持也者。謂藉人持其法。使之永住而不泯也。夫戒定慧者。持法之具也。僧園物務者。持法之資也。法也者。大聖之道也。資與具待其人而後舉善其具。不善其資不可也。善其資而不善其具不可也。皆善則可以持而住之也。昔靈山住持大迦葉統之。竹林住持以身子尸之。故聖人之教盛。聖人之法長存。聖人既隱其世數相失。茫然久乎。吾人儌倖乃以住持名之。勢之利之。天下相習沓焉紛然。幾乎成風成俗也。聖人不復出。其孰為之正。外衛者不視不擇。欲吾聖人之風不衰。聖人之法益昌。不可得也。悲夫。吾何望也。</p>
</div><p>往持章終</p>
</div>
<p class='juan'>勅修百丈清規卷第三終</p>
</div><!-- end of div[@id='body'] -->
</body></html>