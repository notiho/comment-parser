<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>自在王菩薩經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />自在王菩薩經卷下</p><p class="byline">姚秦三藏鳩摩羅什譯</p><p>「自在王！何謂菩薩摩訶薩諦智？求聲聞者，以諦法證聲聞解脫，菩薩得此諦而不證解脫，是名自在。求辟支佛者，以諦法證辟支佛解脫，菩薩得此諦而不證解脫，是名自在。諦智者，苦諦虛妄知見。云何知見？苦虛妄不實，得時故為苦，以倒故有，若菩薩知苦無生無起，是名知見苦諦。云何斷集？諸法隨集斷。云何為集？集平等故，斷亦如是。無所從來故集，無所去故斷，是名諸法性。是中無有實法，生已當斷，隨所愛使故有集，若斷愛使是名斷集。云何苦滅諦？畢竟滅苦集而無法可壞故，是名苦滅。一切諸緣相滅故，一切法如是滅相，於此中不生不滅名為滅諦。云何道諦？隨以何道求一切法不得，若善若不善、若有漏若無漏、若有為若無為，是名道諦。是道平等，不分別一切法故；是道寂滅，離諸結熱故；是道安樂，離一切憂惱故；是道無漏，一切漏盡故；是道一切有所得者所不能行，正行禪定者易修行故；是道諸佛所不捨；是道無相，斷一切相故；以如是道不墮於二，是名道諦。若菩薩以如是門知四諦者，是名諦智。若菩薩先以四諦，為求聲聞、辟支佛者說，於此乘中亦無所貪，是名諦智自在。又自在王！菩薩知聲聞乘不於中住，知辟支佛乘不於中住，知佛乘不於中住，是名諦智自在。</p>
<p>「又自在王！若以一心知一切眾生心，以一心性知一切心性，而於心智不作二行，是名智自在。又有智自在，知見過去世無礙，心不至過去世；知見未來世無礙，心不至未來世；知見現在世無礙，心不至現在世；不於過去未來現在世而生戲論。又有智自在，知一切有為法盡滅，而不盡諸善根；知法無生，而以攝法攝集眾生，是名智自在。又不從他知一切法畢竟滅相，以是智力而自不滅教化眾生，是名智自在。</p>
<p>「自在王！菩薩於此，若欲得智自在力而自在者，應隨智行不隨意行。云何意行？所有意業皆是意行；所有識業皆是意行；所有心業皆是意行；所有著心起諸善根皆是意行；墮見行施，墮相持戒，依我行忍皆是意行；我是菩薩則是意行；我發菩提亦是意行；我不斷佛種、不斷法種、不斷僧種亦是意行；我為利眾生故發心亦是意行；我當度未度者、解未解者、安未安者、滅未滅者，皆是意行；我是施主、我是持戒、我是行忍、我是行進、我是行定、我是行智，皆是意行；我是行慈者、行悲者、行喜者、行捨者，皆是意行；我是少欲知足離行者、不雜行者、頭陀行者、阿蘭若者、細行者，如是分別皆是意行；我是空行者、我是無相行者、我是無作行者，如是分別皆是意行；我是諦語者、實語者、如說行者，皆是意行；我是過諸魔業離四魔者，我斷一切見得忍，如是分別皆是意行；我當得阿耨多羅三藐三菩提，轉法輪度眾生，當於無餘涅槃而般涅槃，如是分別皆是意行。</p>
<p>「自在王！云何菩薩智業？隨無心意識行處，是名智業。菩薩常作智業不起意業。云何菩薩智業？菩薩智業有二種。何等二？一者成眾生，二者受持正法。云何成眾生？菩薩隨以所知能成眾生。云何受持正法？若不受一切法，是名受持正法。若受持色，非受持正法；受持受想行識，非受持正法；若受諸入諸性，非受持正法；若受善不善法，非受持正法；若受罪不罪、有漏無漏、有為無為、世法出世法，非受持正法；若受施相，非受持正法；若受戒忍進定智，非受持正法。何以故？所可取緣皆是非法非善，非受持正法。何以故？如來所得法，是法無相無礙，若取緣相非受持正法。如是菩薩業中智，是名智業。以如是智而作智業，不盡於智，是名智自在。</p>
<p>「自在王！何謂菩薩摩訶薩慧自在？菩薩得慧自在，能知諸法解釋章句，得四無礙智力故，謂義無礙智、法無礙智、辭無礙智、樂說無礙智。云何義無礙智？若菩薩於諸語中，依義不依語。義者於一切法正智。云何正智？謂不可說義是。此義在語中更無異聲，從本已來離諸相故，是名為義。不應離語依於義，語中等相即是義；能如是知，名義無礙智。又達一切法義，亦名義無礙智。云何法無礙智？菩薩依於法不依非法。依於法者不見非法。何以故？知一切法離相但有名故。又法無礙者，雖說三乘不壞法性。何以故？法性是一性，謂無相是。菩薩以語說法，即知語同響相，有所說法信解皆同法性，於智於語而無所礙，是名法無礙智。云何辭無礙智？知諸天言辭，知龍、夜叉、乾闥婆、阿修羅、迦樓羅、緊那羅、摩睺羅伽、人非人言辭；知帝釋、梵天王、護世者言辭；知一言二言多言、略言廣言、男言女言、非男言非女言、過去言未來言現在言，隨以方便言辭令其得解。自以淨妙言辭，亦不輕毀他語。何以故？知一切法無有言辭。菩薩作是念：『以言辭說法令其得解，是法於言辭中不可得，言辭於法中亦不可得，從本已來無有言辭。若有言辭，不應以善言辭說不善法。是故當知，言辭能示善惡。』又辭無礙者，即以眾生言辭而使行法。何以故？法不行法，能如是行一切法，以言辭說此行使彼得解，是名辭無礙智。云何樂說無礙智？若菩薩於一切文字皆能樂說，於一切音聲亦能樂說，一切名字亦能樂說，是名樂說。云何為樂？菩薩若說法時，樂法樂實樂諦，若信樂修多羅者，為說修多羅，信樂岐夜、伽陀、弊迦蘭奈、謳陀那、禰陀那、阿波陀那、伊提郁多伽、闍陀伽、裴佛略、阿浮陀達摩者，皆為說之，信樂過去者為說本事。一切眾生所樂諸根，皆隨所樂而為說法。樂信根者因信根為說法，樂進根者因進根為說法，樂念根者因念根為說法，樂定根者因定根為說法，樂慧根者因慧根為說法，如是諸根皆因而為說法。婬欲多者分別有二萬一千，佛知有八萬四千根，如來因此諸根皆能樂說，菩薩次能樂說；瞋恚多者分別有二萬一千，佛知有八萬四千根，如來因此諸根皆能樂說，菩薩次能樂說；愚癡多者分別有二萬一千，佛知有八萬四千根，如來因此諸根皆能樂說，菩薩次能樂說；雜分者分別有二萬一千，佛知有八萬四千根，如來因此諸根皆能樂說，菩薩次能樂說，自在王！是名樂說無礙智。於此義無閡、法無礙、辭無礙、樂說無礙，皆以慧為本，慧所住處，慧之所攝，菩薩以慧力故用四自在及餘自在皆得自在。</p>
<p>「世尊！慧以何為本？為住何處？何處所攝？」</p>
<p>「自在王！慧以多聞為本，住多聞處，多聞所攝。」</p>
<p>「世尊！多聞以何為本？為住何處？何處所攝？」</p>
<p>「自在王！多聞以善知識為本，住善知識處，善知識所攝。」</p>
<p>「世尊！善知識以何為本？為住何處？何處所攝？」</p>
<p>「自在王！善知識以敬心為本，住於敬心，敬心所攝。」</p>
<p>「世尊！敬心以何為本？為住何處？何處所攝？」</p>
<p>「自在王！敬心以深心為本，住於深心，深心所攝。」</p>
<p>「世尊！深心以何為本？為住何處？何處所攝？」</p>
<p>「自在王！深心以質直為本，住於質直，質直所攝。」</p>
<p>「世尊！質直以何為本？為住何處？何處所攝？」</p>
<p>「自在王！質直以大悲為本，住於大悲，大悲所攝。」</p>
<p>「世尊！大悲以何為本，為住何處，何處所攝。」</p>
<p>「自在王！大悲以眾生為本，住於眾生，眾生所攝。何以故？自在王！菩薩為度一切眾生，生大悲心，生一切智心，是名菩薩慧自在。又慧自在菩薩，以慧自在故，因一法門，若一劫若減一劫，種種異辭廣說諸法，於實相中無所違失。菩薩或欲不現其身為眾生說法，或從身毛孔演出法音，隨眾生所行而為說法。菩薩或欲現其身為眾生說法，一切外道論師不能窮盡。又外道仙人所作，若曼哆邏呪術經、韋陀，若語論、若鉢追、若諸神通、若諸智門，若日月五星經、若夢經、若地動經、若陀魔陀咒術、若烏語經、若鳥獸經、若龍乾闥婆夜叉入身經、若王相經、若豐樂飢饉相經、若諸遑遊戲經，如是世界經書智慧、伎藝、文章、算數、色相、音樂、歌舞、箜篌、箏笛，如音曲折，菩薩轉身自然在心皆能通了，以慧力故皆能得知、皆能示現、皆能達知；菩薩雖知如是方術，不惱眾生，亦不以是為淨妙道。</p>
<p>「自在王！慧自在菩薩，與百千萬諸梵王共住共坐，自現其身與共語論，亦不著梵王光明德相，而諸梵王迎送菩薩生尊敬心，如是皆於一切天宮，現自在力而亦不著，但生無常苦空無我想，依無生法，依度一切眾生之心，自在王！是名菩薩慧自在。又自在王，慧自在菩薩，如魔所有天宮，復令殊勝；自現其身，勝魔所有百千萬倍；令諸魔等生渴愛心生貪著心，以此自嚴破魔慢心，令住阿耨多羅三藐三菩提，然後說法。</p>
<p>「自在王！慧是菩薩遍行法，若施若受若以施迴向，而於此處必應用慧；若自持戒教他持戒，以持戒迴向，而於此處亦應用慧；若修行忍若教他忍，以忍迴向，而於此處亦應用慧；若自行進教他行進，以進迴向，而於此處亦應用慧；若自行禪若教他禪，以禪迴向，而於此處亦應用慧；若讀諸經若為他說法，若如所聞以慧正念，一切行立坐臥，一切儀法，一切捨心，皆應用慧。慧力菩薩則是一切善法力者，慧增上菩薩，於一切法得增上自在。慧自在菩薩，於一切法能自在行。執慧力菩薩，知佛能拒魔軍。有慧菩薩自在隨行諸法而不用力，如人仰射其箭還時不須弓力，菩薩亦如是，以慧力故遣自在智入諸善法。坐道場時得是智力，以是力故以右手動十方世界，破大魔軍得佛十力，以是十力一切天人無能伏者。</p>
<p>「自在王！是戒自在、神通自在、智自在、慧自在，若人不種善根，不能得聞如斯經典。自在王！若人得聞是經心歡悅者，當知是人得四自在，以是自在現自在力。何以故？自在王！是諸自在，一切聲聞辟支佛之所無有。」</p>
<p>爾時自在王菩薩，聞佛所說心大喜悅，合掌禮敬，瞻仰尊<span class='corr'>顏</span>目不暫捨。作如是言：「世尊！佛今以是四自在力，一切眾生亦當得是四自在力。」</p>
<p>佛以神力，使自在王菩薩以種種好色香華滿其衣裓，以散佛上及諸菩薩，蒙華散者皆成金色，三十二相以嚴其身。空中百千萬億諸天，同聲嘆言：「若有眾生信受如是四自在力，發阿耨多羅三藐三菩提心者，是諸眾生以佛莊嚴而以自嚴。何以故？是四自在皆隨一切智心。世尊！若佛本不發阿耨多羅三藐三菩提心者，是諸眾生，云何得聞如是不可思議諸自在經？」</p>
<p>諸天子歎已，佛告自在王菩薩：「我念過世，於燃燈佛前第七十佛，號普淨光王如來，亦廣說此四自在法。時有菩薩名智行足，亦以此法問佛。佛說此法時，八千菩薩得此四自在及無生法忍，三萬二千人發阿耨多羅三藐三菩提心。自在王！我於爾時，初聞此四自在，聞已受持，至燃燈佛時乃得具足。是故自在王！若於今世若我滅後，有人一心求佛道者，受持是經，當知是人疾得無生法忍。」</p>
<p>說此自在王經時，三萬二千天人發阿耨多羅三藐三菩提心。諸天子供奉佛故，作百千伎樂雨於天華，以佛神力從眾伎樂出如是音：「若有眾生聞此自在王經，信解受持，當知是人諸根明利，樂於佛法，其智廣博，為善知識所護，深種善根，於諸眾生行大悲道。」</p>
<p>爾時自在王菩薩白佛言：「世尊！佛有十力、四無所畏、十八不共法，菩薩亦有十力、四無所畏、十八不共法不？」</p>
<p>佛告自在王：「有阿鞞跋致菩薩，已久習行得無生法忍，住第八地欲入九地，為般若波羅蜜方便所護，如是菩薩則能具成菩薩十力、四無所畏、十八不共法。自在王！云何菩薩十力？為薩婆若故，發深堅心力；具慈心故，不捨一切眾生力；不求一切利養故，捨一切世界飾好故，具大悲力；信一切佛法故，能成是法故，心不退沒故，具大進力；行念安慧故，不壞儀法故，住不動定力離二邊故，順緣生法故，斷一切見不別戲論故，具般若波羅蜜力成眾生故，受無量生死故，習善德無厭足故，信解有為法如夢故，於生死中無疲倦力，觀諸法相故，無我無人無眾生故，信解不生不起法故，信樂無生法論故，無生法忍力入空無相無作法故，觀諸脫門故，得聲聞、辟支佛乘解知見故，得脫門力；於深法中不隨他智故，觀一切眾生心所行故，具無礙智力。自在王！是名菩薩十力。</p>
<p>「自在王！何謂菩薩四無所畏？得陀羅尼故，一切所聞能持故，常不忘念故，於大眾中說法無所畏；隨一切眾生所信解而為說法，如隨病合藥，知見一切眾生諸根，隨應說法，於大眾中而無所畏；是菩薩眾中說法無所疑難，無有東方南方西方北方，有來問我我不能答，乃至無有微畏之相，恣於眾生之所問難，隨問為答而無所畏；善能斷疑故，於大眾中說法而無所畏。自在王！是名菩薩四無所畏。</p>
<p>「自在王！何謂菩薩十八不共法？菩薩從生已來，自能行施，無有教言：『汝當行施樂行捨心。』若魔作佛形來語之言：『汝行於施當墮地獄。』菩薩若生慳悔之心無有是處。樂捨一切分布施與，以是行施為阿耨多羅三藐三菩提，不求果報，利益眾生故，是為菩薩初不共法。</p>
<p>「自在王！菩薩自能持戒無有教者，雖不值佛而亦不從他人受戒，善能護持一切諸戒，常樂持戒，謂雖在家如戒所說盡能奉持，若其出家戒經所說，不須教導皆能履行，乃至不為壽命諸緣而捨於戒，所持諸戒皆順菩提，為斷眾生破戒法故，是為菩薩二不共法。</p>
<p>「自在王！若貧窮下賤及旃陀羅工巧之人，瞋恚加惡，苦言罵辱，節節支解，菩薩爾時其心不動，於此眾生慈心普潤，有力能報而不加害，但依於法，我以佛法緣故忍受此苦，亦願是人心得善淨發大莊嚴，是為菩薩三不共法。</p>
<p>「自在王！菩薩雖遭急難，猶故進行，不懈不息而終不生退沒之心，若見聲聞入於涅槃，見世苦惱而於聲聞滅度法中心不貪樂；若見辟支佛滅度，又見生死苦惱，於辟支佛涅槃法中心不貪樂；若見諸佛已成大利，佛法具足入於涅槃，自見其身未得具足六波羅蜜及諸佛法，於此法中心亦不沒而勤行進，我當於此大乘涅槃而取滅度，是為菩薩四不共法。</p>
<p>「自在王！菩薩若作轉輪王，若作帝釋，若作魔王，百千侍女作天伎樂，具受欲樂，而於禪定及無量心，皆現在前，常樂捨離憒閙之處，於生死中生大恐畏想，於五欲中生大不淨想，於五陰中生怨讐想，於四大中生毒蛇想，於諸入中生空聚想，於己眷屬生怨賊想，於宮宅侍女中如在死尸間想，但求行法，但求見佛，但念欲度一切眾生。於伎樂之聲出禪定法音，或時魔障其聲，先世善根力故，而於空中得聞佛音法音僧音，聞此音已棄捨世界自在之樂，出家入林，是為菩薩五不共法。</p>
<p>「自在王！菩薩於世禪定之中不生堅想，以智分別離於諸見，依法依義，此不共法乃至夢中不生我見不生法見。菩薩不為諸結見纏所使，離諸疑悔，乃至惡魔不能障蔽令其疑悔離於正法。菩薩為成眾生故，或破儀法而於其中無有疑悔。自在王！是為菩薩六不共法。</p>
<p>「自在王！菩薩從生已來自得身淨，離於殺生，不以手足刀杖瓦石有所惱害，常捨刀杖，資生豐足無所乏少，一把之草不與不取，珍寶滿地不生貪心，飢窮死困不以邪命而自活也。常修梵行至於心想，不念五欲離諸欲惱，不以五欲之緣而行非法，以智為首成善身業，是為菩薩七不共法。</p>
<p>「自在王！菩薩淨於口業，真語實語言行相應，不自欺身，不誑諸佛、諸天、龍神、夜叉、乾闥婆、阿修羅、迦樓羅、緊那羅、摩睺羅伽、人非人等。菩薩不行兩舌，眷屬親愛終始不離。菩薩不行惡口，常行愛語、軟語、和柔語，不惡語、不麁語，有理語、安樂語、先意語、和悅語。菩薩於諸惡口麁言侵剋苦語，人不喜聞，自惱惱他，如是諸語終不出口。菩薩不為無義語，有則言有，無則言無，深心淨故口業皆淨。自在王！菩薩得此不共法故，世世所生，常得如是隨法語口，能以是語，不淨之人令其得淨，已淨人者令起禮敬供奉之心，以是深心不共法故，得實語口，諸有所說皆實無虛，是為菩薩八不共法。</p>
<p>「自在王！菩薩己心自在，得自在行，不貪他物，不恚惱眾生，行於正見，於菩薩心無等等心終不忘失。菩薩常離一切諂曲不直之心，晝夜常行善淨慈心，是為菩薩九不共法。</p>
<p>「自在王！菩薩所生之處，一切經書呪術醫方算數，為最為上，不須師教自能知之，皆悉了達，亦於世法出世法中，得不隨他慧，又不承望聽採他語，常為諸天世人之所瞻仰，有所言說皆悉隨學，是為菩薩十不共法。</p>
<p>「自在王！菩薩或為眾生療治諸病，不求利養，以大悲為首，療治病時發心願言：『當令眾生得出世法，滅諸苦惱令至涅槃。』是為菩薩十一不共法。</p>
<p>「自在王！菩薩不求不願轉輪王位、釋梵天王之處，而自得之。何以故？菩薩不為身色端嚴故行道，不為世界眷屬榮位名聞稱讚故行道，如是之福不求而得，是為菩薩十二不共法。</p>
<p>「自在王！菩薩住尊貴處，長壽諸天曾見佛者常來擁護，如是勸發：應作是行，行是業者能至菩提，是則退法是則進法，如是行者諸根隨順阿耨多羅三藐三菩提。是諸天神常以如是隨宜勸發，令不違失阿耨多羅三藐三菩提，是為菩薩十三不共法。</p>
<p>「自在王！若有凶暴瞋恚惡人，見此菩薩身口心業，不能加惡，心得善淨。若或有人惱此菩薩，忍受不報，令其心淨得住於法。若有眾生侵害菩薩，不令以此墮於惡道。何以故？菩薩本來已得具足不共善淨之願：『若有眾生以身口意侵害惱我，令不以此墮於惡道。』菩薩淨持戒故隨願皆得，是為菩薩十四不共法。</p>
<p>「自在王！或有眾生慳貪不信，不見業行，不依果報，不識佛法僧，於諸沙門婆羅門，心不善淨不能敬禮，聽受其語心不尊重，不生希有之想；是諸眾生，見此菩薩身口意行，儀法語論，心即得淨，禮敬隨順，便生尊重希有之心。何以故？菩薩得不共法故，是為菩薩十五不共法。</p>
<p>「自在王！若一切諸天、龍神、夜叉、乾闥婆、諸仙、大人、婆羅門等世之大師，見此菩薩生師尊想，於此諸人名稱最勝。又諸天、龍神、夜叉、乾闥婆、仙人、婆羅門等世界之師，詣此菩薩，曲躬禮敬，供給使令，諸師弟子亦皆禮敬尊重迎送心念知勝，得是信心，是為菩薩十六不共法。</p>
<p>「自在王！菩薩所在國界聚落城邑，能修善法離不善法，能化眾生護正法者，而生其中得正見，父母所生之處，常為師長禮敬尊重，國界之中眾生命終無墮惡道。何以故？菩薩以善法攝眾生令行福故，命終之後皆生人天，是為菩薩十七不共法。</p>
<p>「自在王！菩薩隨順一切助道之法，諸明神通皆具足故，一切諸魔不能得便，是為菩薩十八不共法。</p>
<p>「自在王！何故名為不共法，菩薩隨順一切佛法故，諸聲聞辟支佛初發意者之所無有，而況凡夫！」</p>
<p>爾時自在王菩薩白佛言：「希有世尊！世尊今者與諸菩薩大智法明無量法光。如我解佛所說義者，若有菩薩得聞此經不樂餘經，若人聞此經受持讀誦，已為受持一切佛法；若人受持此經已為他人說，則為能以佛之正法以成眾生；若人正習此經，則為正習一切佛法；若人於此經中得忍，名為順忍；若人於此經中如所說行，則為隨順一切法行。世尊！若有菩薩不離此經，當知是人已得諸明神通為坐道場。」</p>
<p>佛告自在王：「如汝所說，若人不離此經，當知是人得諸明神通為坐道場。自在王！過去然燈佛前，威德佛、提沙佛、弗沙佛、光明佛前，有佛號天王如來、應、正遍知、明行足、善逝、世間解、無上士、調御丈夫、天人師、佛、世尊。其佛世界嚴淨豐樂，天人充滿，其土平正，琉璃為地，閻浮檀金以為蓮華遍覆其土，柔軟細滑譬如天衣。是時世人身色長短、資生所有、園林池觀，皆如兜率天上，所須飲食應念即至，與天無異，唯有名別。其三千世界佛為法王，是故其佛號為天王。如轉輪王坐於正座，以法化民無不承順。天王如來亦復如是，坐師子法座，為一切天人演說於法。大眾坐處，東西八萬四千由旬，南北亦爾八萬四千由旬。天王如來說法之時，音聲遍滿三千大千世界，其諸天人盡敬尊重讚歎，行無上法以為法供。其土眾生——無有樂下法者，唯樂佛法；無有聲聞辟支佛名，況發心行者；唯有菩薩以為眷屬；無有女人亦不聞有婬欲之名——皆於蓮華結加趺坐自然化生，唯樂三法。何等為三？一者樂憙見佛；二者樂憙聞法；三者樂觀於法，好喜離行。其諸人眾修習經法常不放逸，福慧具足壽命無量阿僧祇劫，命終生天，謂到他佛土。若有菩薩命欲終時，上昇於空高七多羅樹，唱大音言：『我於此土今當退沒。』時眾坐菩薩聞此聲已，皆共集會試其法忍，作如是言：『何等法退？何等法生？』時，是菩薩於大眾中而作是言：『此中無法若退若生，如來得阿耨多羅三藐三菩提時，知一切法無退無生。何以故？色不退不生，受想行識不退不生，更無異法必定可得，若我若眾生若壽命，退者生者。如來得阿耨多羅三藐三菩提時，知一切法皆空無相，空無相法不退不生，諸法離際、不作際、不起際、無生際，佛以為證，如是諸際亦不退不生。退名眾緣離，生名眾緣合，而是諸緣亦不退不生。』是菩薩於大眾中說是法已，然後乃退，其身滅已無灰無烟，即生他方現在佛前。是天王佛及諸菩薩，不著袈裟，皆著自生淨妙天衣，亦無結惑。世人調順皆得無生法忍，不為眾生廣說諸法，而諸眾生其根明利，小發即悟。若天王佛為諸菩薩演說法時，其諸天人普皆能知，或得法忍，或得陀羅尼，或得樂說無礙，或得諸三昧。</p>
<p>「自在王！是天王佛其大名聞普流十方，於一切天人之中，廣說此四自在經，七萬二千菩薩得受阿耨多羅三藐三菩提記。時有菩薩名曰淨光，不得受記，作如是念：『今諸菩薩得受記者，持戒儀式，行道念慧，方便神力，陀羅尼三昧，不勝於我，以何緣故，今得受記，而我不得。』時天王佛，知其心念，告淨光言；『善男子！於未來世當有佛出，號曰然燈，彼佛當與汝受記。』時淨光菩薩，聞佛語已，心大喜悅，上昇於空作如是言：『若然燈佛，過恒沙劫而後乃出，當知我已得受阿耨多羅三藐三菩提記。何以故？諸佛所言皆無虛妄，諸佛皆是真實語者。』</p>
<p>「自在王！於意云何，彼時淨光菩薩豈異人乎？則我身是。我從是來得值光明佛，我從彼佛得聞是法，聞已受持得光印三昧。從是已後復值弗沙佛，我從彼佛得聞是法，聞已受持得眾明三昧。從是已後復值提沙佛，得聞是法，聞已受持得照明三昧。從是已後復值威德佛，我從彼佛得聞是法，聞已受持得順法忍。從是已後復值然燈佛，我從彼佛得無生法忍，證此四自在，謂戒自在、神通自在、智自在、慧自在。</p>
<p>「自在王！以是緣故，若於今世，若我滅後，善男子善女人求菩薩乘者，得聞是經，聞已受持，當知是等皆疾得為菩提真智，得此四自在，能轉法輪，於佛無上正法之中當得慧光。」</p>
<p>說是經時，萬六千菩薩得無生法忍，萬二千人皆發阿耨多羅三藐三菩提心，三千大千世界六種震動，百千萬諸天喜而唱言：「在在處處有說是經，當知此中則為是佛，若有眾生得聞此經，當知此人善根深厚。」</p>
<p>爾時慧命阿難白佛言：「世尊！當何名此經？云何受持？」</p>
<p>佛告阿難：「此經名為『四自在神力』，當奉持之。」</p>
<p>佛說此已，自在王菩薩及阿難、一切天人，聞佛所說，歡喜受持。</p>

<p class='juan'>自在王菩薩經卷下</p></div>
</div><!-- end of div[@id='body'] -->
</body></html>