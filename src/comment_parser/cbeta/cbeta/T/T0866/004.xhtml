<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金剛頂瑜伽中略出念誦經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu4' />金剛頂瑜伽中略出念誦經卷第四</p><p class="byline">大唐南印度三藏金剛智譯</p><p>「結薩埵金剛契已，作是思惟：『如諸劫樹<span class='note-inline'>(西方國王長者以種種花香、瓔珞裝掛樹上，布施一切，此名劫樹)</span>能與種種衣服、嚴身資具，彼等皆為供養一切如來作事業故，我今奉獻。』密語曰：</p>
<p class="dharani">「唵　薩婆怛他揭多　阿努怛囉<span class='note-inline'>(無上)</span>婆曰嚕<span class='note-inline'>(二合)</span>跛摩三摩地婆鉢那跛那部折那網<span class='note-inline'>(無可反)</span>薩那布穰暝伽三慕達羅窣發囉拏三末曳吽</p>
<p>「論曰：以一切如來無上金剛喻三摩地修習，上妙飲食、衣服、雲海普皆供養。</p>
<p>「結羯磨金剛契已，作是思惟：『虛空藏中一切如來為承事故，即想一一佛前皆有己身親近侍奉。』誦密語曰：</p>
<p class="dharani">「唵　薩婆怛他揭多迦<span class='note-inline'>(去)</span>耶禰<span class='note-inline'>(泥底反)</span>耶怛那布穰暝伽　三慕達囉窣發囉拏三末曳[合*牛]</p>
<p>「論曰：以自身奉獻一切如來雲海，普皆供養。</p>
<p>「結達摩金剛契已，作是思惟：『我今此身與一切菩薩身等同無異。』復應觀察諸法實性平等無異。作是觀已，誦密語曰：</p>
<p class="dharani">「唵　薩婆怛他揭多質多禰耶怛那布穰暝伽　三慕達囉窣發囉拏　三末曳[合*牛]</p>
<p>「論曰：以一切如來心奉獻雲海，普皆供養。</p>
<p>「結寶幢契已，復應觀察：『盡生死中一切眾生苦惱所纏，深生哀愍，我今為救護故，發阿耨多羅三藐三菩提心。是故，若未度者，我當令度；未安慰者，當令安慰；未涅槃者，令得涅槃；及雨種種寶，隨彼所求皆令滿足。』作是思惟已，誦此密語：</p>
<p class="dharani">「唵　薩婆怛他揭多摩訶跋折嚕嗢婆摩但那波羅蜜多布穰暝伽　三慕達囉窣發囉拏　三末曳[合*牛]</p>
<p>「論曰：以一切如來大金剛所生檀波羅蜜雲海普皆供養。</p>
<p>「結香身契已，作是思惟：『願一切眾生身、口、意業、一切不善願皆遠離，一切善法願皆成就。』作是念已，誦此密語：</p>
<p class="dharani">「唵　薩婆怛他揭多　阿耨多囉摩訶部馱<span class='note-inline'>(田夜反)</span>賀囉俱舍囉波羅蜜多　布穰暝伽　三慕達囉　窣發囉拏　三末曳[合*牛]</p>
<p>「論曰：以一切如來無上菩提所生善戒波羅蜜多雲海普皆供養。</p>
<p>「結觸地契已，復作是念：『願一切眾生成就慈心，無相惱害，離諸怖畏，彼此相視心生歡喜，以諸相好莊嚴其身，成就一切甚深法藏。』作是思惟已，誦此密語：</p>
<p class="dharani">「唵　薩婆怛他揭多阿耨多羅摩訶達磨網<span class='note-inline'>(無可反)</span>報陀　乞叉地波羅蜜多　布穰暝伽三慕達囉　窣發囉拏　三末曳[合*牛]</p>
<p>「論曰：以一切如來無上法大覺悟忍辱波羅蜜多雲海普皆供養。</p>
<p>「結金剛鬪勝精進契已，作是思惟：『願一切眾生修菩薩行，被精進堅固甲冑。』作是念已，誦此密語：</p>
<p class="dharani">「唵　薩婆怛他揭多僧<span class='note-inline'>(去)</span>娑囉訶鉢哩哆<span class='note-inline'>(當迦反去)</span>伽摩訶毘離耶波羅蜜多布穰暝伽三慕達囉窣發囉拏三末曳[合*牛]</p>
<p>「論曰：以一切如來不捨生死大精進波羅蜜多雲海普皆供養。</p>
<p>「結三摩地勝上契，作是思惟：『願一切眾生盡能調伏煩惱、隨煩惱怨讎，獲得一切深禪定相。』作是念已，誦此密語：</p>
<p class="dharani">「唵　薩婆怛他揭多阿耨多囉摩訶掃溪<span class='note-inline'>(企伽反)</span>毘賀囉馱<span class='note-inline'>(田夜反)</span>那婆囉蜜多　布穰暝伽三慕達囉窣發囉拏三末曳[合*牛]</p>
<p>「論曰：以一切如來無上大安樂住禪定波羅蜜多雲海普皆供養。</p>
<p>「結一切如來能授與一切眾生願者寶生契已，作是思惟：『願一切眾生成就五種明處智，一切世間、出世間智慧普皆成就，得真實見，獲得盡除煩惱所知障智，以辯才、無畏等一切佛法嚴飾其心。』作是念已，誦此密語：</p>
<p class="dharani">「唵　薩婆怛他揭多　阿耨多羅。戞<span class='note-inline'>(更鎋反)</span>囇<span class='note-inline'>(力揩反)</span>沙<span class='note-inline'>(煩惱也)</span>寧耶<span class='note-inline'>(所知也)</span>嚩囉拏<span class='note-inline'>(障)</span>婆薩那<span class='note-inline'>(習氣也)</span>弭奈耶那<span class='note-inline'>(能調伏也)</span>摩訶鉢㗚<span class='note-inline'>(二合)</span>穰<span class='note-inline'>(大慧也)</span>波羅蜜多布穰暝伽　三慕達囉　窣發囉拏　三末曳[合*牛]</p>
<p>「論曰：以一切如來無上調伏淨煩惱習氣大慧波羅蜜多雲海普皆供養。</p>
<p>「結勝上三摩地契已，應當思惟：『諸法真實性相皆空、無相、無作，一切諸法悉皆如是。』作是觀已，誦此密語：</p>
<p class="dharani">「唵　薩婆怛他揭多　悟呬耶<span class='note-inline'>(密)</span>摩訶鉢哩鉢底<span class='note-inline'>(修行)</span>布穰暝伽　三慕達囉　窣發囉拏三末曳[合*牛]</p>
<p>「論曰：以一切祕密修行雲海普皆供養。</p>
<p>「復應思惟：『我今所出語言音聲令一切眾生悉皆得聞。』作是念已，誦此密語：</p>
<p class="dharani">「唵　薩婆怛他揭多婆袪<span class='note-inline'>(語言也)</span>禰耶但那　布穰暝伽　三慕達囉　窣發囉拏三末曳[合*牛]</p>
<p>「然後以金剛言詞應作歌詠，頌曰：</p>

<div class="lg regular" style="margin-left:2em;"><div class='lg-row'>「『金剛薩埵攝受故，　得為無上金剛寶；</div>
<div class='lg-row'>金剛言詞歌詠故，　願成金剛勝事業。』</div>
</div><p>「復以金剛語言應以清美音讚之，頌曰：</p>

<div class="lg regular" style="margin-left:2em;"><div class='lg-row'>「『於諸世界種類中，　能作塵數諸佛事，</div>
<div class='lg-row'>如來示現大神變，　隨應顯現種種身。</div>
<div class='lg-row'>無比不動常堅法，　悲體能除世間苦，</div>
<div class='lg-row'>能授悉地諸功德，　無比等力勝上法。</div>
<div class='lg-row'>無有譬喻等虛空，　少分功德尚無際，</div>
<div class='lg-row'>遍眾生界勝悉地，　無比無量盡能成。</div>
<div class='lg-row'>常法清淨由悲起，　願力成就住世間，</div>
<div class='lg-row'>能為利樂無邊際，　大悲為體常遍照。</div>
<div class='lg-row'>悲行不動、不取滅，　遊化三界授悉地，</div>
<div class='lg-row'>諸不可量盡通達，　雖已善逝現希奇。</div>
<div class='lg-row'>常住三世力無礙，　最上依怙無能超，</div>
<div class='lg-row'>能授一切三摩耶，　願我速成勝悉地。』</div>
</div><p>「如是讚已，若更有餘勝妙讚頌，隨意讚之。其讚詠法，晨朝當以灑臘音韻、午時以中音、昏黃以破音、中夜以第五音韻讚之。如不解者，隨以清好音聲讚歎，常應每日四時念誦——謂晨朝、日午、黃昏、夜半也。應持四種數珠作四種念誦——作四種者，所謂：音聲念誦，二、金剛念誦<span class='note-inline'>(合口動舌默誦是也)</span>，三、三摩地念誦，心念是也，四、真實念誦，如字義修行是也——由此四種念誦力故，能滅一切罪障苦厄，成就一切功德。四種數珠者，如來部用菩提子、金剛部用金剛子、寶部用寶珠、蓮花部用蓮子、羯磨部用雜寶間錯為之。行者若能隨順瑜伽修行三摩地念誦者，則無有時分限數，於一切時無間作之。</p>
<p>「次明供養飲食法，應以香潔種種飲食供養。若不能辦，隨力作已，復當心念：『世間所有一一上妙飲食、種種珍果、蒲桃、石榴、諸非時漿而作供養。』若己身不獲，修供養者即令明解此法弟子如上作之。</p>
<p>「又以塗香、燒香、種種妙花、燈鬘、末利等<span class='note-inline'>(末利者，以諸食飲、果子等和水置瓶盆中，是以施鬼神也)</span>而作供養。復以幢幡、繒蓋、上妙天衣、及餘殊勝諸供養具，各以本密語加之、或加本部尊密語已<span class='note-inline'>(五部佛語是也)</span>，隨其力能而供養之。</p>
<p>「行者欲求如來功德者，於壇場中至心如上作供養時，當得親見金剛薩埵。若不見者，更當至誠祈請。隨行者為業力所感，或見諸佛或薩埵等已，即以其鬘而奉獻之。爾時，行者應自慶幸，以所獻鬘置己頂上，加本部密語已，繫其頭上，當知是人便能獲得殊勝福報。</p>
<p>「行者修供養訖，即從壇出，取豆、果、餅、飯、胡麻屑、諸花等和水安瓶盆中，以歡喜心四方散之，施諸天、鬼神、眷屬等，各以本密語施之。</p>
<p>「自在天密語曰：</p>
<p class="dharani">「唵遏哩賒<span class='note-inline'>(始俄反)</span>儞曳<span class='note-inline'>(平)</span>薩婆訶</p>
<p>「天帝釋密語曰：</p>
<p class="dharani">「唵遏移達囉耶薩婆訶</p>
<p>「火神密語曰：</p>
<p class="dharani">「唵遏姑娜曳<span class='note-inline'>(平)</span>薩婆訶</p>
<p>「琰魔王密語曰：</p>
<p class="dharani">「唵琰摩曳<span class='note-inline'>(平)</span>薩婆訶</p>
<p>「邏剎娑密語曰：</p>
<p class="dharani">「唵邏差<span class='note-inline'>(上)</span>娑地婆哆曳<span class='note-inline'>(平)</span>薩婆訶</p>
<p>「諸龍及水神密語曰：</p>
<p class="dharani">「唵婆囉那<span class='note-inline'>(平)</span>薩婆訶</p>
<p>「諸風神密語曰：</p>
<p class="dharani">「唵縛夜微<span class='note-inline'>(亡子反)</span>薩婆訶</p>
<p>「諸夜叉密語曰：</p>
<p class="dharani">「唵藥乞叉苾陀<span class='note-inline'>(田迦反上)</span>達犁薩婆訶</p>
<p>「又於此方施諸類鬼神密語曰：</p>
<p class="dharani">「密止密止毘舍遮南　薩婆訶　蛩蛩<span class='note-inline'>(愚勇反)</span>部馱南　薩婆訶</p>
<p>「如上作法施已，當淨洗手漱口，還入壇中，禮一切佛及諸菩薩，如常念誦。</p>
<p>「次明與金剛弟子入壇場灌頂法。</p>
<p>「其阿闍梨先已從師如法具足受灌頂法，明解三摩耶軌則<span class='note-inline'>(其阿闍梨法度如則也)</span>有是得者，應如是請，當具修威儀。於其師所生如來想，合掌恭敬，頭面頂禮，手按師足，作是白言：『尊者即是如來，即是執金剛。我今歸依尊者，求學正等菩提，為金剛性淨故，求學淨戒律儀。惟願尊者哀愍攝受，如諸最勝子見有菩提種子眾生皆不捨置。我今已發菩提心，為欲建立不退轉位故，求入曼茶羅，惟願尊者慈悲教示，令我盡見。受一切諸佛所共灌頂、被金剛寶蓮花羯磨、及大部所有諸勝妙事願皆攝取，悉授與我，令我身心清淨，智慧明了，於大小乘有所深義自然開解。於諸梵天、帝釋、毘紐路陀等天，及彼部屬鬼神茶吉尼等，我今為欲利益成熟一切眾生、施安樂故，願我盡能摧伏彼等勢力。願我及一切眾生得離生死至涅槃處，如諸聖者相好具足入如來位者。云何當得？願阿闍梨哀愍示誨。』</p>
<p>「其阿闍梨知弟子堪與勝法，應當告言：『如汝所請，我今依佛所教能授與汝，應當一心諦聽，心莫散亂。若散亂者，一切如來及金剛薩埵所不加持。』</p>
<p>「次教發露懺悔，令自稱己名：『我某甲從無始劫來，以身、語、意廣作眾罪，無量無邊。我今於諸佛前悉皆至心發露懺悔，不敢覆藏。我今懺悔，誓不更作，願罪消滅<span class='note-inline'>(具如廣文)</span>。彼一切如來及諸佛子甚深難入二種資糧、無量功德、利樂一切世間者，我皆隨喜。』</p>
<p>「次令歸依三寶：</p>

<div class="lg regular" style="margin-left:2em;"><div class='lg-row'>「『諸部蓮座天人師，　得大解脫超三界，</div>
<div class='lg-row'>功德圓滿大悲者，　我皆至心盡歸依。</div>
<div class='lg-row'>最勝慧者所住處，　劣乘怖之比稠林，</div>
<div class='lg-row'>能速滅除生死有，　我今歸依最勝法。</div>
<div class='lg-row'>能除貪、恚、癡蛇毒，　以慧得出生死宅，</div>
<div class='lg-row'>起大悲心覺悟者，　敬禮歸命眾中尊。』</div>
</div><p>「次教發菩提心：『汝一心聽：菩提心者，從大悲起，為成佛正因、智慧根本，能破無明業報、能摧破魔怨。汝既能發大菩提心，應以心口相應發大誓願。隨我語說：「我某甲為救度一切眾生故，發無上菩提心，於三十七品助道法門乃至六波羅蜜，誓願具足，無間修行。我所積集善根悉皆迴施一切眾生，願我及一切眾生皆得證悟甚深法門，心淨廣大猶如虛空，以無功用自在能辦無量佛事，以平等大悲種種方便調伏利樂一切眾生，皆令得入無餘涅槃。於佛十力、無畏、不共法等，願我與一切眾生悉皆同得。」』</p>
<p>「如是教已，令諸弟子各隨尊卑依次而坐，以清淨恭敬不亂散心合掌而住。</p>
<p>「其師或以密語加其線索繫其左臂，或以塗香、或以心念，以此密語而護持之。密語曰：</p>
<p class="dharani">「唵　摩訶跋折囉迦<span class='note-inline'>(上)</span>嚩遮<span class='note-inline'>(日也)</span>跋折哩句嚧<span class='note-inline'>(金剛作也)</span>跋折囉跋折囉含<span class='note-inline'>(重引)</span></p>
<p>「次以此密語加塗香已，塗諸弟子掌中。密語曰：</p>
<p class="dharani">「唵　跋折囉　健提<span class='note-inline'>(塗香也)</span>虐<span class='note-inline'>(魚伽反上)</span></p>
<p>「塗香之時，告弟子言：『願汝等具得一切如來戒、定、慧、解脫、解脫知見之香。』</p>
<p>「次以密語加香白花，持以，授密語曰：</p>
<p class="dharani">「唵　跋折囉　補澁篦<span class='note-inline'>(花也)</span>唵</p>
<p>「如是告言：『願汝得一切如來三十二大丈夫相。』</p>
<p>「次持香爐，以此密語加之，熏弟子雙手。密語曰：</p>
<p class="dharani">「唵　跋折囉　杜鞞<span class='note-inline'>(燒香)</span>　婀</p>
<p>「如是告言：『願汝獲得一切如來大悲滋潤妙色。』</p>
<p>「次以此密語加燈已，令弟子視之。密語曰：</p>
<p class="dharani">「唵　跋折囉嚕伽儞<span class='note-inline'>(光明也)</span></p>
<p>「如是告言：『願汝等獲得一切如來智慧光明。』</p>
<p>「次以如上笑儀式密語，加烏曇阿說他等樹枝以為齒木，復以摧破一切眾生煩惱、隨煩惱諸佛甚深智慧金剛劍密語加其齒木。</p>
<p>「復令弟子以掌中所受得花令供養一切如來部中尊上首者，次授齒木，師自私記，勿令差錯，令面向東嚼之。</p>
<p>「淨洗漱已，所嚼齒木當面擲之，師應觀其齒木頭所向處。以所嚼處為頭，隨所向方多是其部——若向四隅，多是毘盧遮那部；若有立者，當知是最吉祥相。</p>
<p>「師既觀已，施諸弟子，各隨所安應告之言：『汝各端心而念，禮諸佛已，繫心睡眠，求境界相。汝所見者，晨來具說。』</p>
<p>「作是教已，令隨意去。彼所見夢，晨於師所如實說之。若境界顛倒、多妄想者，是不清淨相，應取牛五種味——所謂乳、酪、酥、糞、尿等——相和淨濾漉已，加金剛密語二十一遍，與之令服。若身心淨者，取白檀水，同用金剛密語二十一遍令服。密語曰：</p>
<p class="dharani">「唵　跋折囉　鄔陀迦　咤</p>
<p>「如法服已，至其夜分引至壇室門外，教令發露懺悔一切罪障，隨喜迴向一切功德。</p>
<p>「教作如上四種禮拜法已，取赤色衣與被，如著袈裟法，若出家人合著乾陀色衣，以赤色帛掩抹其眼，教與結金剛薩埵契，口授此心密語三遍。密語曰：</p>
<p class="dharani">「三摩耶　薩怛鑁</p>
<p>「即教竪忍願二度為針，以諸白花鬘或種種香花鬘掛其針上，次當引入壇場門中，三遍授此密語：</p>
<p class="dharani">「三摩耶　吽</p>
<p>「應告之言：『汝今已入一切如來眷屬部中，我今令汝生金剛智。汝等應知：由此智故，當得一切如來悉地事業。然汝亦不應與未入此等壇場人說此法事；汝儻說者，非但違失汝三摩耶，自招殃咎耳。』</p>
<p>「師應竪結薩埵金剛契，置弟子頂上，告言：『此是三摩耶金剛契，汝若輒向未入壇人說者，令汝頭破裂。汝於我所莫生疑慢，應當深生敬信；汝於我身當如執金剛菩薩，我所教誨當盡奉行。若不爾者，自招其禍，或令中夭，死墮地獄，汝應慎之。作是教已，汝今求請一切如來覆護，令金剛薩埵入其身心。』</p>
<p>「其師又結金剛薩埵契，告言：『此是三摩耶金剛，名為金剛薩埵，願入汝身，以為無上金剛智。』誦此密語：</p>
<p class="dharani">「跋折囉　薜舍　跋折囉　薜舍婀</p>
<p>「次結瞋金剛拳，以忍願二度相鉤，誦上大乘三摩耶百字密語。以金剛語言唱已，掣開上契，由此密語功能力故，令弟子入金剛智，證殊勝慧。</p>
<p>「由此智故，悉能獲得覺了一切眾生若干種心，能知世間三世事業、能堅固菩提心、能滅一切苦惱、離一切怖畏、一切眾惡不能為害、一切如來同共加持、一切悉地皆得現前、諸未曾有安樂勝事不求自得。</p>
<p>「『汝當深自慶幸，我今為汝略說功德勝事，於一切地位、三摩地、陀羅尼、神通、三昧、諸波羅蜜、力、無畏等，由此法故悉皆當得，所有未曾見聞百千契經甚深義理自然能解。汝今不久自當證得諸佛真實智慧，何況下劣諸餘悉地？』說是語已，問言：『汝見何等境界？』若彼見白相者，應教最上悉地智；見黃相者，教義理所生悉地智；見赤相者，教奉事供養悉地智；見黑相者，教阿鞞遮盧伽悉地智；見雜色者，教一切羯磨悉地智；若不見好色相者，即是罪障，應以鉤罪障契鉤彼諸罪，復以摧破諸罪契而摧破之。</p>
<p>「鉤罪契經云：結金剛縛已，申忍願為針，曲力進度於忍願背作跋折囉股形，勿相柱著，又於進力度端各想有穰<span class='note-inline'>(而伽反)</span><span class='corr'>字</span>，以鉤曳彼身中所有罪障。誦此密語：</p>
<p class="dharani">「唵　薩婆婆波迦<span class='note-inline'>(去)</span>利灑儜　毘輸馱那　三摩耶　跋折囉　[合*牛]穰　<span class='note-inline'>(而伽反上)</span></p>
<p>「誦此密語時，想彼罪形如鬼形狀，黑色髮竪，即以二羽諸度各各相鉤，頭入掌內，想以進力二度鉤夾彼罪，令入掌中，餘度面各相捻，即申忍願二度為針，於願度端想怛囉字、忍度端想卓<span class='note-inline'>(知可反)</span>字，又於字上想生火焰夾取彼罪。誦此密語：</p>
<p class="dharani">「唵　跋折囉　跛寧<span class='note-inline'>(執也)</span>蜜薩普吒耶<span class='note-inline'>(摧破)</span>薩婆婀播耶<span class='note-inline'>(一切惡趣也)</span>漫陀那寧<span class='note-inline'>(繫縛也)</span>鉢囉<span class='note-inline'>(二合)</span>慕乞沙耶<span class='note-inline'>(解脫)</span>薩婆播波<span class='note-inline'>(一切罪障也)</span>揭底弊<span class='note-inline'>(毘耶反，趣中)</span>薩婆薩埵縛<span class='note-inline'>(無可反)</span>南<span class='note-inline'>(一切眾生)</span>薩婆怛他揭多跋折囉三摩曳<span class='note-inline'>(平)</span>吽怛囉<span class='note-inline'>(二合)</span>吒</p>
<p>「誦此密語已，用力撚之，如彈指法，右上左下。</p>
<p>「論曰：一切如來三摩耶能解脫諸惡趣中一切眾生，執金剛應摧破一切惡趣繫縛。</p>
<p>「如是次第摧破彼諸罪已，復想以諸佛光明淨彼身心，四方阿閦鞞等、上方毘盧遮那皆放清淨光明，下方想金剛雄<span class='note-inline'>(上)</span>字，放瞋怒光明而摧滅之。如是作法時，能令彼等必定得見善境界相，當知彼等罪障皆得消滅。</p>
<p>「若彼罪障極重，不見好相，師應為說真實伽他，令其覺悟。頌曰：</p>

<div class="lg regular" style="margin-left:2em;"><div class='lg-row'>「『普賢法身遍一切，　能為世間自在主，</div>
<div class='lg-row'>無始無終無生滅，　性相常住等虛空。</div>
<div class='lg-row'>一切眾生所有心，　堅固菩提名薩埵，</div>
<div class='lg-row'>心住不動三摩地，　精勤決定名金剛。</div>
<div class='lg-row'>我今說此誠實言，　惟願世尊扶本願，</div>
<div class='lg-row'>利眾生事諸悉地，　慈悲哀愍為加持。』</div>
</div><p>「說此偈已，復結金剛入契，誦婀字密語一百八遍契。經云：結金剛縛，以智定度捻檀慧度本間，以進力度少曲相拄是也。</p>
<p>「如是作法已，又應問之，如無好相者，但可引入受三摩耶，不應與其灌頂。次當授此密語三遍：</p>
<p class="dharani">「唵　鉢囉　底車<span class='note-inline'>(授也)</span>跋折囉護<span class='note-inline'>(引)</span></p>
<p>「誦此，教擲所掛鬘於壇中，隨彼因業，鬘所著處，即令念誦其部密語，當知速得成就。</p>
<p>「次又授此密語三遍，令弟子所結三摩耶契於其心上解之。密語曰：</p>
<p class="dharani">「唵　底瑟咤<span class='note-inline'>(願住也)</span>跋折囉涅哩掉<span class='note-inline'>(茶路反，堅固)</span>暝婆摩<span class='note-inline'>(為我常也)</span>舍<span class='note-inline'>(式餓反)</span>濕伐覩暝婆摩<span class='note-inline'>(為我恒常也)</span>纈哩馱耶冥<span class='note-inline'>(為我心也)</span>遏地底瑟咤<span class='note-inline'>(願為加持也)</span>薩婆悉地<span class='note-inline'>(一切成就也)</span>者鉢哩野車<span class='note-inline'>(及願授與也)</span>戶含<span class='note-inline'>(二合)</span>呵呵呵呵護<span class='note-inline'>(引)</span></p>
<p>「論曰：願金剛常住堅固，加持我心，願授與我一切悉地。</p>
<p>「即取彼所擲花鬘，加此密語：</p>
<p class="dharani">「唵　鉢囉底釳哩恨拏<span class='note-inline'>(攝授)</span>怛嚩<span class='note-inline'>(無可反)</span>縊摩含<span class='note-inline'>(二合)</span>薩埵摩訶婆囉</p>
<p>「論曰：願大力菩薩攝授汝。</p>
<p>「誦此密語時，即以其鬘繫彼頭上，由繫鬘故，得摩訶薩埵攝授，速疾成就諸勝悉地。</p>
<p>「次誦此密語，解所掩眼物。密語曰：</p>
<p class="dharani">「唵　跋折囉薩埵　薩嚩<span class='note-inline'>(無可切)</span>焰帝提<span class='note-inline'>(為汝親開目)</span>斫具數<span class='note-inline'>(平眼也)</span>伽咤那<span class='note-inline'>(開也)</span>怛鉢囉<span class='note-inline'>(專也)</span>嗢伽咤野<span class='note-inline'>(令開)</span>薩婆婀具毺<span class='note-inline'>(一切眼即)</span>跋折囉斫具毺<span class='note-inline'>(金剛眼也)</span>阿耨怛囉<span class='note-inline'>(無上也)</span>係跋折囉吠捨<span class='note-inline'>(呼彼令觀壇場也)</span></p>
<p>「論曰：金剛薩埵親自專為汝開五眼及無上金剛眼。</p>
<p>「次呼弟子，遍示壇中諸部事相。由此法故，為一切如來之所護念，金剛薩埵常住其心，隨彼所求，乃至執金剛身無不獲得，漸當得入一切如來體性法中。</p>
<p>「次弟子灌頂。其灌頂壇應在大壇天方門外，下至二肘，畫粉作四方正等，面開一門，於四隅內畫執跋折囉像——自在天方，名住無戲論；火天方角，名虛空無垢；羅剎方，名清淨眼；風天方，名持種種綺麗衣。</p>
<p>「中央畫大蓮花，其花八葉，臺蘂具足，花外周圍畫月輪相，光芒外出。</p>
<p>「正方四葉畫四菩薩，各乘昔願殊勝力者——帝釋方葉，名陀羅尼自在王；琰羅方，名發正念；龍方，名樂利眾生；夜叉方，名大悲者。</p>
<p>「四隅葉上畫四使者——自在天方，名修轉勝行；火天方，名能滿願者；羅剎方，名無染著；風天方，名勝解脫。</p>
<p>「於花臺上想有婀字<span class='note-inline'>(義如前列)</span>，於婀字上想一圓點<span class='note-inline'>(真如圓寂法身涅槃義也)</span>，餘供養旛花莊嚴，一如大壇法式。</p>
<p>「應作是念：『我今為某甲善男子灌頂，惟願諸佛菩薩降臨道場，受我供養。』諦想所請佛菩薩眾皆來集會，移大壇中寶瓶隨本方角置之。</p>
<p>「又於壇周圍界外想四輪，使四淨人持上寶瓶住月輪中——帝釋方人想如普賢、琰羅方人想如彌勒、龍方人想如滅諸障礙、夜叉方人想如離諸惡趣。即引所灌頂者入帝釋方門，坐蓮臺上，以種種雜花、塗香、燒香、油燈、旛蓋、清妙音樂而以供養，如不辦者，隨力作之。所以爾者，是人坐佛位處故。復以種種歌詠讚歎，令其殷重生歡喜心。說此頌曰：</p>

<div class="lg regular" style="margin-left:2em;"><div class='lg-row'>「『諸佛覩史下生時，　釋、梵、龍、神隨侍衛，</div>
<div class='lg-row'>種種勝妙吉祥事，　願汝今時盡能獲。</div>
<div class='lg-row'>迦毘羅衛誕釋宮，　龍王澍沐甘露水，</div>
<div class='lg-row'>諸天供養吉祥事，　願汝灌頂亦如是。</div>
<div class='lg-row'>金剛座上為群生，　後夜降魔成正覺，</div>
<div class='lg-row'>現諸希有吉祥事，　願汝此座悉能成。</div>
<div class='lg-row'>波羅奈苑所莊嚴，　為五仙人開妙法，</div>
<div class='lg-row'>成就無量吉祥事，　願汝今時咸證獲。』</div>
</div><p>「若更有餘讚歎，隨意作之，勸發勝心，令生利喜。</p>
<p>「次應與其灌頂。先想弟子頂有婀字，上有圓點，義同前釋。字放光焰，熾然赫奕。又想弟子心中有月輪相，內有八葉蓮花，臺上亦有婀字——若得金剛部，於婀字內想有跋折囉；得寶部者，有寶珠；蓮花部，有蓮花；羯磨部，有羯磨跋折囉；毘盧遮那部，想窣覩波。</p>
<p>「師應想己身如毘盧遮那像，執弟子所得部瓶<span class='note-inline'>(如來部瓶，若是畫像壇，即隨有空處置之；若手印壇，即於壇上置之)</span>，各想其部物體在瓶水內——如跋折囉寶珠……等——各令結其所得部契，置其頂上，誦其部密語七遍而用灌之。</p>
<p>「金剛部密語曰：</p>
<p class="dharani">「唵　跋折囉　薩埵阿毘詵者<span class='note-inline'>(灌頂也)</span>吽</p>
<p>「寶部密語曰：</p>
<p class="dharani">「唵　跋折囉囉　怛那阿毘詵者　怛囉</p>
<p>「花部密語曰：</p>
<p class="dharani">「唵　跋折囉　達磨阿毘詵者　纈利</p>
<p>「業部密語曰：</p>
<p class="dharani">「唵　跋折囉　羯磨阿毘詵者　婀</p>
<p>「於彼額上想有攞字，色相如金；想兩目上各有囉<span class='note-inline'>(上)</span>字，其色如火，上生光焰；其二足間想種種色為法輪相，八福莊嚴。</p>
<p>「次誦薩埵金剛心密語，加塗香已，塗彼胸前——所以作法加持者，為令弟子成金剛薩埵故。</p>
<p>「次以如上所說頭上作五處置契法已，復結毘盧遮那契，誦本密語，置於彼心上、次喉、次頂上已，即應諦想一切如來祕密勝上頭加彼頭上，即結如所說四種鬘，各隨其部法以繫其額。</p>
<p>「若作阿闍梨灌頂法者，應次第如上法，遍用五瓶，以四種鬘鱗次以繫其額。</p>
<p>「如是作已，引出壇外，換去濕服，別著淨衣。若是剎利居士，著本上衣，即於壇內置下小床，以儭其濕。引入坐已，師以觀羽執五股拔折囉授其雙手，應以種種方便言詞開誘安慰。為說頌曰：</p>

<div class="lg regular" style="margin-left:2em;"><div class='lg-row'>「『諸佛金剛灌頂儀，　汝已如法灌頂竟，</div>
<div class='lg-row'>為成如來體性故，　汝應受此金剛杵。』</div>
</div><p>「說此偈已，誦密語曰：</p>
<p class="dharani">「唵　跋折囉　禰鉢提<span class='note-inline'>(尊主)</span>微<span class='note-inline'>(亡桂反，體性也)</span>怛鑁阿鞞詵者弭<span class='note-inline'>(我今灌頂)</span>底瑟咤<span class='note-inline'>(住)</span>跋折囉三摩曳薩怛鑁<span class='note-inline'>(汝為三摩耶也)</span></p>
<p>「論曰：汝已灌頂，獲得金剛尊主竟，此跋折囉常住汝所，為三摩耶。</p>
<p>「復收取金剛杵，若是寶部者，又於跋折囉上想有寶珠；餘部倣此。誦前偈時，應改初句金剛字為寶珠字；諸部准此改之。</p>
<p>「次於弟子本名上加金剛字，作名呼之，應誦此密語：</p>
<p class="dharani">「唵　跋折囉　薩怛鑁磨含<span class='note-inline'>(二合，汝也)</span>阿毘詵者冥<span class='note-inline'>(我灌頂也)</span>跋折囉　娜莽<span class='note-inline'>(以名號也)</span>毘曬迦多<span class='note-inline'>(灌頂)</span>係<span class='note-inline'>(呼聲)</span>跋折囉　那莽<span class='note-inline'>(某甲)</span></p>
<p>「論曰：我與汝灌頂訖，以金剛名號與汝作字，汝名金剛某甲。</p>
<p>「若是餘部式，加寶珠、蓮花等作字呼之。其人若受阿闍梨法者，但以本所得部為名。若須改舊名者，隨意所樂，任擇諸波羅蜜勝名作之。</p>
<p>「又以香花、種種供具供養所灌頂者，師應執小金杵子，如治眼法拭其兩目，而告之言：『善男子！世間醫王能治眼翳，諸佛如來今日為汝開無明翳亦復如是，為令汝等生智慧眼，見法實相故。』</p>
<p>「次復執鏡，令其觀照，為說諸法性相。說此偈言：</p>

<div class="lg regular" style="margin-left:2em;"><div class='lg-row'>「『一切諸法性，　垢淨不可得，</div>
<div class='lg-row'>非實亦非虛，　皆從因緣現。</div>
<div class='lg-row'>應當知諸法，　自性無所依，</div>
<div class='lg-row'>汝今真佛子，　應廣利眾生。』</div>
</div><p>「次復收取金剛杵，師於弟子當生恭敬——此人能紹諸佛種故。</p>
<p>「師應授以商佉，作是告言：『自今已後，諸佛法輪汝應轉之。當吹無上法螺，令大法聲遍一切處，不應於此法中而生疑怖。於諸密語究竟清淨，修行理趣，汝應廣為眾生方便開示。善男子諦聽：若能如是作者，一切如來皆知此人能報佛恩。是故，於一切時處一切持金剛者之所衛護，令汝安樂。』</p>
<p>「次應引起至大壇前，為說三摩耶，令其堅固。告言：『善男子！汝應堅守正法，設遭逼迫、惱害乃至斷命，不應捨離修菩提心。於求法人不應慳悋，於諸眾生有少不利益事亦不應作。此是最上句義，聖所行處。我今具足為汝說竟，汝當隨順如說修行。』弟子應自慶幸，合掌頂受。</p>
<p>「又執五股金剛杵而授與之，告言：『此是諸佛體性金剛薩埵手所執者，汝應堅護禁戒，常畜持之。』弟子受已，授此決定要誓密語，令其誦之。密語曰：</p>
<p class="dharani">「唵　薩婆怛他揭多悉地　跋折囉三摩耶底瑟咤<span class='note-inline'>(願住)</span>翳沙<span class='note-inline'>(今也)</span>怛嚩<span class='note-inline'>(亡可反)</span>含<span class='note-inline'>(尤甘反，於我)</span>馱囉野冥<span class='note-inline'>(我今持也)</span>跋折囉　薩埵係<span class='note-inline'>(形以反)</span>係係係吽</p>
<p>「論曰：一切如來金剛薩埵成就三摩耶願住我所，我常守護。</p>
<p>「如是作法已，所有一切漫茶囉祕密三摩耶智，師應教授。若弟子於三摩耶契有退失者，師應遮制，莫令毀壞。弟子於師應恭敬尊重，莫見師短；於同學所莫相嫌恨。應告之言：『汝於一切眾生常生慈愍，哀矜示誨，莫生厭離。』為說偈言：</p>

<div class="lg regular" style="margin-left:2em;"><div class='lg-row'>「『三界極重罪，　不過於厭離，</div>
<div class='lg-row'>汝於貪欲處，　應生厭離心。』</div>
</div><p>「欲令弟子堅持歡喜故，為說偈言：</p>

<div class="lg regular" style="margin-left:2em;"><div class='lg-row'>「『此等三摩耶，　諸佛為汝說，</div>
<div class='lg-row'>守持善愛護，　當如保身命。』</div>
</div><p>「弟子受師教已，頂禮師足，白言：『如師教誨，我誓修行。』</p>
<p>「復應為諸已灌頂弟子——令其圓滿寂靜法故、為除其災障故——應與作護摩法。於灌頂壇火天方不應絕，遠作四肘，壇高一磔手。中鑿君茶，徑圓一肘，深十二指，好淨泥拭。兩重作椽，內椽高、闊各一指，外椽高、闊各有四指，底須平正。即於其底泥作輪像，式跋折囉像，柄向南出，如世丁字。柄長四指，闊亦四指，橫頭長八指，高、闊各四指。</p>
<p>「次外作土臺，形如蓮葉。次外敷師坐位，君茶周圍布吉祥草，為聖眾坐位，灑淨香水、敷草灑水皆順轉作。</p>
<p>「應以酥、酪、乳蜜、乳糜、餅、果、五穀者，謂稻、穀、菉豆、油麻、小麥等是。取吉祥樹為柴，如無此樹，取有白汁樹代之，謂穀桑等是。齊整短截，別取小枝如拇指大，長十二指，一百八枚。</p>
<p>「酥穀及柴並置臺右——若不能鑿作君茶，即以赤色畫其形狀——中安火爐，餘如上若。</p>
<p>「師北面坐，引諸弟子左次列跪，取先淨火、或新鑽者，以香水二具置其臺上——一供養佛菩薩、一供火天——灑水作淨，置君茶內已，誦此密語：</p>
<p class="dharani">「南莫三漫多　跋折囉南怛[口*賴]旃茶摩訶路灑那薩發囉耶　[合*牛]唅<span class='note-inline'>(引)</span>摩含<span class='note-inline'>(二合)</span></p>
<p>「誦此密語三遍，淨水灑火，并灑茅草、諸供具等。</p>
<p>「次即然火，勿以口吹，當以物扇。取白檀香泥遍塗君茶，以白香花散臺四面。於火焰中想有囉<span class='note-inline'>(上)</span>字變為火天，白色髮黃，三目四臂——右邊二手：一執君持、一手執杖；左邊二手：一作無畏相<span class='note-inline'>(直前舒掌，竪掌向外)</span>、一捻數珠——想火天身遍生火焰。</p>
<p>「次執香爐請佛菩薩，所請法式如大壇中說，諦想諸佛菩薩皆來赴會，坐吉祥草。</p>
<p>「其師觀羽作無畏相，止羽握腕，如臂釧像。即召火天，誦此密語：</p>
<p class="dharani">「唵　婀揭娜多曳<span class='note-inline'>(平)</span>儞卑<span class='note-inline'>(必迦反)</span>儞跛耶　儞嚩<span class='note-inline'>(無可反)</span>濕尾穰<span class='note-inline'>(而佉反上)</span>係哩　使薩哆三摩釳哩呬<span class='note-inline'>(上)</span>怛嚩<span class='note-inline'>(無可反)</span>婀虎低摩賀㘕婀薩民　散儞係覩婆嚩　唵　阿揭娜曳賀卑<span class='note-inline'>(卑迦反)</span>劫弊<span class='note-inline'>(毘迦反)</span>婆呵那耶儞卑<span class='note-inline'>(必也反)</span>儞跛耶　薩婆訶</p>
<p>「誦此密語時，想有火天來依如上所想身中，即以香水彈手灑火。</p>
<p>「次執祭杓，酌上酥油、乳蜜等物各三杓，以沃火中以祭火天，或和雜一處共酌三杓亦得。祭時，每杓誦此密語一遍。密語曰：</p>
<p class="dharani">「納莫三漫多勃陀南　唵婀伽娜曳<span class='note-inline'>(平)</span>薩婆呵</p>
<p>「師以止羽執金剛杵，以檀度鉤弟子觀羽智度，別以小杓如前沃火，人各各二十一杓，一一心念諸佛、菩薩及火天，於五部中心密語隨喜誦之，一杓一遍，以用供養。若須除災者，誦此密語：</p>
<p class="dharani">「納莫三漫多　勃馱南　婀摩訶扇地<span class='note-inline'>(平)</span>伽多摩訶扇陀迦羅鉢唎捨忙達摩涅哩若<span class='note-inline'>(人者反)</span>多薩破婆窣覩婆達摩三漫多　鉢囉多薩婆訶</p>
<p>「一一弟子准此作之，若阿闍梨法加誦之至一百八遍。又以酥、油、乳、蜜等相拌和已，小杓酌之，數至一百八遍，沃火供養，每杓誦上大乘三摩耶百字密語一遍。</p>
<p>「若意欲別須供養諸菩薩等，即各隨誦本心密語——或三七、七七，隨意沃之——以上一百八枚小柴，一一兩頭刺酥蜜中，時時投火。</p>
<p>「所作法已，次應供養給施如上所說座後外八方諸天、神、眷屬等，准前誦密語法酌沃火中。</p>
<p>「如是作已，師出洗手，還歸本座，如前酌三杓供養火天訖，告弟子言：『汝已具足得灌頂法，假使以諸世間種種供養，不如己身奉施諸佛菩薩，汝應各發如是心。』令諸弟子各自發願已，師應手執香爐遍供養佛、菩薩及火天已，即誦密語，請歸本處。即從座起，就大壇位，告弟子言：『諸佛為利益一切眾生故，說此殊勝福田妙法。汝應隨力各辦香花供養大眾，能令汝得無量果報。』</p>
<p>「復為供養一切如來及金剛部眾，應以羯磨契及三摩耶契如上供養。</p>
<p>「復以金剛讚歎密語作四種密供養法已，誦此伽他曰：</p>

<div class="lg regular" style="margin-left:2em;"><div class='lg-row'>「『金剛薩埵攝授故，　得成無上金剛寶，</div>
<div class='lg-row'>今以金剛法歌詠，　願為我作金剛事。』</div>
</div><p>「復以金剛舞合掌及金剛戲笑等作密供養法。</p>
<p>「次應手執香花供養外壇聖眾已，告諸弟子言：『汝等各隨力能供養諸佛。』彼等修供養畢，為欲護諸弟子身故，應於諸佛菩薩所請所獻花、香、果、餅等少分各各分賜諸弟子。復令重作要誓，如上所說，不得輒說此法。作教誡已，令弟子各還本位。</p>
<p>「師即隨力如常念誦禮讚已，即請壇中佛菩薩及眷屬等歸本土。即豎結薩埵金剛契，誦此密語：</p>
<p class="dharani">「唵　訖哩覩嚩<span class='note-inline'>(已作勝上也)</span>薩婆薩埵<span class='note-inline'>(一切眾生也)</span>遏他<span class='note-inline'>(利益)</span>悉提<span class='note-inline'>(成就)</span>捺多<span class='note-inline'>(授與也)</span>曳<span class='note-inline'>(入)</span>他努<span class='note-inline'>(隨願)</span>伽[木*奢]達凡<span class='note-inline'>(三合，歸還)</span>勃陀蜜灑鹽<span class='note-inline'>(佛國土)</span>布那囉虐<span class='note-inline'>(魚伽反上)</span>麼娜耶微<span class='note-inline'>(無桂反，復垂降赴也)</span>唵跋折囉　薩埵牟</p>
<p>「論曰：已作勝上利益成就授與一切眾生竟，願一切諸佛菩薩歸還本國。若重請召，惟願降赴。</p>
<p>「此契及密語，一切壇中請佛、菩薩、諸部眷屬還本處者皆悉用。」</p>

<p class='juan'>金剛頂瑜伽中略出念誦經卷第四</p></div>
</div><!-- end of div[@id='body'] -->
</body></html>