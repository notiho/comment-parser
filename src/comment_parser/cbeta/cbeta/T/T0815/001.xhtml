<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛昇忉利天為母說法經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 815 [No. 816]
<div class='div-jing'>
<p class='juan'><a id='mulu1' />佛昇忉利天為母說法經卷上</p><p class="byline">西晉月氏三藏竺法護譯</p><p>聞如是：</p>
<p>一時，佛遊於忉利天上，晝度樹下無垢白石，愍哀其母度脫之故。正夏三月與大比丘眾俱，比丘八千皆阿羅漢——諸漏已盡，得大神足，威曜無極；生死悉斷，無復塵垢，棄捐重擔，所作已辦，逮得己利；心即從計致平等忍，心已得解度於智慧，普則正士，於世福地多所祐安——唯除一人賢者阿難。菩薩七萬二千人，一切大聖神通已達，逮得總持辯才無礙，各從他方異佛世界皆來集會。爾時，世尊與無央數百千之眾眷屬圍遶，而為說經。</p>
<p>時，於眾會有二天子，名曰月氏、月上。月氏天子即從坐起，更整衣服偏袒右肩，叉手長跪而白佛言：「吾欲諮問如來、至真、等正覺，假使聽者乃敢自陳。」</p>
<p>佛告天子：「欲問如來何所義乎？」</p>
<p>月氏天子以偈頌曰：</p>

<div class="lg regular" style="margin-left:1em;"><div class='lg-row'>「其於眾生類，　興發愍哀心，</div>
<div class='lg-row'>逮求于佛道，　志無垢甘露，</div>
<div class='lg-row'>自傷己身行，　及慈哀群黎，</div>
<div class='lg-row'>余以斯等故，　諮問釋師子。</div>
<div class='lg-row'>於億劫積行，　悉能忍勤苦，</div>
<div class='lg-row'>一切而布施，　志寂然無念，</div>
<div class='lg-row'>等心於群生，　療化已平均，</div>
<div class='lg-row'>我問此勝義，　導利黎庶者。</div>
<div class='lg-row'>假使見正道，　妙相自莊嚴，</div>
<div class='lg-row'>無垢三十二，　英特之福田，</div>
<div class='lg-row'>逮斯功德者，　奉敬乎巨海，</div>
<div class='lg-row'>今予問大聖，　欲了斯義歸。</div>
<div class='lg-row'>假使無異心，　則無有別念，</div>
<div class='lg-row'>常志求妙慧，　人中巍巍尊，</div>
<div class='lg-row'>而無聲聞意，　不慕緣覺事，</div>
<div class='lg-row'>今余問此義，　堅固無過者。</div>
<div class='lg-row'>有利若無利，　等心於毀譽；</div>
<div class='lg-row'>有名若無名，　苦樂不以移；</div>
<div class='lg-row'>雖處於俗法，　則不以動轉，</div>
<div class='lg-row'>今我問此義，　遠離恐懼者。</div>
<div class='lg-row'>以愛己身事，　等念於黎庶，</div>
<div class='lg-row'>未曾有若干，　咸化于三處，</div>
<div class='lg-row'>而以修慈心，　有諂無厭穢，</div>
<div class='lg-row'>今余問此義，　賢將持土地。</div>
<div class='lg-row'>心恒行精勤，　布施戒離邪，</div>
<div class='lg-row'>其身逮寂然，　戒品不永滅，</div>
<div class='lg-row'>身口意常正，　將御順擁護，</div>
<div class='lg-row'>今問最勝義，　處垢而無塵。</div>
<div class='lg-row'>其忍辱調柔，　達已加遵修，</div>
<div class='lg-row'>能修任苦患，　憒擾放逸眾，</div>
<div class='lg-row'>遊救於一切，　而不生瞋恚，</div>
<div class='lg-row'>因此故問義，　欲決諸狐疑。</div>
<div class='lg-row'>各常力精進，　恭順不違義，</div>
<div class='lg-row'>悉愍傷世間，　不為己身施，</div>
<div class='lg-row'>行道無厭足，　如海受眾流，</div>
<div class='lg-row'>是故問最勝，　其德如大海。</div>
<div class='lg-row'>雖存於三處，　不退從諸想，</div>
<div class='lg-row'>以賢聖之慧，　伏除諸垢塵，</div>
<div class='lg-row'>承禪定妙通，　神足自娛樂，</div>
<div class='lg-row'>今故問此義，　普往開化眾。</div>
<div class='lg-row'>智慧度彼岸，　聖達無有際，</div>
<div class='lg-row'>棄捐眾思想，　出家除根株，</div>
<div class='lg-row'>憺怕得自在，　曉了斯法慧，</div>
<div class='lg-row'>是故今啟問，　無極大聖人。</div>
<div class='lg-row'>所分別神足，　解了隨順行，</div>
<div class='lg-row'>遊億姟佛土，　無有國土想；</div>
<div class='lg-row'>供養億姟佛，　無有諸佛想；</div>
<div class='lg-row'>是故問此義，　覩者普受欣。</div>
<div class='lg-row'>其離欲塵魔，　忽化陰身魔，</div>
<div class='lg-row'>棄捨於死魔，　降伏諸天魔，</div>
<div class='lg-row'>蠲除一切魔，　則逮成佛道，</div>
<div class='lg-row'>是故問斯義，　永棄於眾冥。</div>
<div class='lg-row'>乃震動天地，　樹木及山巖，</div>
<div class='lg-row'>覺了成佛道，　無量最勝慧，</div>
<div class='lg-row'>假使已一心，　習於寂定明，</div>
<div class='lg-row'>是故問此義，　諮啟如斯像。</div>
<div class='lg-row'>曉了一切慧，　威燿甚巍巍，</div>
<div class='lg-row'><span class='corr'>設</span>住於佛教，　善建立法行，</div>
<div class='lg-row'>導利于眾聖，　靡所不開化，</div>
<div class='lg-row'>今故問斯義，　濟遊三處者。」</div>
</div><p>月氏天子又問世尊：「唯然，大聖！何謂菩薩得大聖通殊特之行，度於彼岸？何謂菩薩至不可思議善權方便，備勸助慧？何謂菩薩一切諸法以為一議，入於一味所趣同均，入於一慧平等之說？何謂菩薩奉深禁戒行無放逸，逮成無上正真之道，為最正覺？」</p>
<p>佛言：「善哉，善哉！月氏天子！多所哀念，多所安隱，愍傷諸天及十方人，乃能發意啟問如來如此之義。諸菩薩行佛道正真慧、被大鎧者，建立大乘，度大欲、御大船、轉大法輪，施無極法恢弘慧典，欲放大雨、欲演普光，慕擊大鼓、志大雷震，樂立巨幢、願吹大珂，執大法英、攬大法典，演無極明欲照世間，務令大乘永存不斷；願大祀祠究竟足滿。以此比類無極之德，愍傷群庶故問如來。諦聽，諦聽！善思念之，吾當為汝分別說之。如諸菩薩大士之行，致大聖通具足深戒，至於無上正真之道，為最正覺。」</p>
<p>「唯然，世尊！願樂欲聞。」月氏天子與諸大眾受教而聽。</p>
<p>佛告天子：「菩薩有四法行，得大聖通殊特之行，度於彼岸。何謂為四？菩薩大士曉了諸法而應真諦，於一切法無所倚著，等念諸法而無有盡，逮于聖慧而造明證，遊一切法親近眾典。雖在諸法無有脫者，不見異法。</p>
<p>「何謂諸法而應真諦？如過去空，當來、現在亦自然空。天子！欲以曉了是空平等，三世空無所想。彼諸有慧分別處所，建立開化解暢道品，便通正業達其義理，是謂曉了而應真諦。</p>
<p>「何謂於一切法無所倚著？一切諸法住於我所，現有所住於我非我，則謂菩薩曉了諸法而無吾我；不依倚身，是則名曰無所倚著。假使菩薩於斯諸法身無所著，無所著已，不住異法；其於諸法不生、不住。爾能於彼無所倚著，已無所倚；供養諸法則於諸法而無所倚。</p>
<p>「二、何謂菩薩曉了一切猶如虛空？其三界者心之所為，不計斯心無有色像，亦不可覩，無有處所、無有教令，猶如幻化。因其心本而求諸法則不可得。若以於心不求于心，則無所獲心不可逮；以不得心一切諸法亦不可得。諸法則無有法、無形類想，亦無有影而無所有，及與實諦亦無所覩。無所覩者，於一切法心無所入，知一切法無所成就，亦無所生。譬如虛空，猶如天子！欲察虛空永無有生、無所成就，了一切法亦復如是。猶如虛空名曰虛無，彼則憺怕。一切諸法亦復如是，但假字耳，彼則寂寞。</p>
<p>「三、何謂菩薩於一切法而親近典也？菩薩大士觀察思惟一切諸法，於斯無知亦無所見。眼不知耳亦無所見，耳不知眼亦無所見；鼻不知舌亦無所見，舌不知鼻亦無所見；身不知意亦無所見，意不知身亦無所見。一切諸法雖有癡騃、快眇、凶暴見於法界，慧常平等所行具足。其六情界有所照來則有所在，計於本者無有內法；教於外者<span class='corr'>彼</span>無外法，教內法者所見如是。覩若斯者則無有法、無有起者，亦無有法有所作為；若有住者覩無所見。」</p>
<p>佛語天子：「是為法界，法無所起亦無所滅，而亦不住則無所有。假使有念：諸法不住、不生、不起，無有處所。如是觀者真諦慧備，無有諸法及與法界，不見解脫，斯一切法親近諸典，是為四法。菩薩大士得大聖通殊特之行，度於彼岸。</p>
<p>「四、何謂聖通？所云通者，於一切法不信他慧而有諮受；所以言慧，於一切法不造二事，所謂無二，彼則無名法不可知。設使天子具足斯慧，其菩薩者速逮聖通，以成就願具足所曉。菩薩曉了如是慧者，則淨道眼，超天世人。便覩十方無量無限億百千姟諸佛國土、佛天中天所有聖眾，悉聞諸佛所說經法；彼佛國土群萌之類，其心所念善惡、好醜悉識知之，人民伴黨行來如是。逮及若斯，自知往古所周旋處，以慧明證解己本際，他人眾生始無所由，所居止處悉證明之；從緣說是。」</p>
<p>佛告天子：「菩薩大士雖未得至一切通慧，聖明之智巍巍如是。為諸眾生興立佛事，速疾具足一切佛法，逮得無上正真之道，為最正覺。」</p>
<p>於是世尊即說頌曰：</p>

<div class="lg regular" style="margin-left:1em;"><div class='lg-row'>「以善權慧方便道明，　則具足成於大聖通，</div>
<div class='lg-row'>而常遵修深妙禁戒，　尋用一義解一切法。</div>
<div class='lg-row'>分別真諦一切經典，　其明目者無所倚著，</div>
<div class='lg-row'>常觀諸法猶若虛無，　以有所察宣揚悉空。</div>
<div class='lg-row'>習近諸法彼假號法，　不見諸法有解脫者，</div>
<div class='lg-row'>其不見者靡所不觀，　已得聖通所見若斯。</div>
<div class='lg-row'>假使過去法已空者，　當來諸法亦如是空，</div>
<div class='lg-row'>分別現在則亦若茲，　是乃謂為真諦之見。</div>
<div class='lg-row'>一切諸法三界常空，　斯明知者無念不念，</div>
<div class='lg-row'>已無有應應不應者，　其無所畏為覩真諦。</div>
<div class='lg-row'>若慧如是無著方便，　講說經法無有法想，</div>
<div class='lg-row'>意無所念則無所著，　無所著者則不動搖。</div>
<div class='lg-row'>一切諸法自然而興，　其自然者本淨無我，</div>
<div class='lg-row'>曉了諸法而無吾我，　爾乃不起無他異法。</div>
<div class='lg-row'>其不生者不有不來，　察計於彼則無所倚，</div>
<div class='lg-row'>而反講說諸法處所，　雖演佛道不念有我。</div>
<div class='lg-row'>一切三界心之所由，　彼心則亦不可常覩，</div>
<div class='lg-row'>無色無人猶如幻化，　當以斯法務求於心。</div>
<div class='lg-row'>彼以此法求於心已，　則知無心亦無心法，</div>
<div class='lg-row'>假使已心求心處所，　則便不覩心之本淨。</div>
<div class='lg-row'>已於諸法無所著者，　雖在黎庶不隨眾想，</div>
<div class='lg-row'>一切諸法無意無成，　常分別知猶如虛空。</div>
<div class='lg-row'>如觀虛空不生不有，　分別諸法亦復如是，</div>
<div class='lg-row'>假號虛空諦無有實，　說有言辭彼法虛空。</div>
<div class='lg-row'>其眼未曾觀見於耳，　其耳亦不觀見於眼，</div>
<div class='lg-row'>舌不屬鼻鼻不屬舌，　斯等展轉而不相見；</div>
<div class='lg-row'>其身未曾察見於意，　意亦不察身之形類，</div>
<div class='lg-row'>各各如是不能相知，　以是之故斯常憺怕。</div>
<div class='lg-row'>計著眾惡諛諂癡騃，　諸法之界常等均平，</div>
<div class='lg-row'>其內事者不知於外，　若外事者亦不知內，</div>
<div class='lg-row'>以是之故曉法所趣，　成就智慧常不可限。</div>
<div class='lg-row'>觀見十方億姟諸佛，　及諸聲聞無有罪釁，</div>
<div class='lg-row'>又彼諸佛所說經典，　無量聖達清淨之義，</div>
<div class='lg-row'>悉得逮聞所演美辭，　則能受持普修平等。</div>
<div class='lg-row'>便能了知眾生心念，　具足飛到億萬佛土，</div>
<div class='lg-row'>識念往古無數世事，　億百千劫如恒河沙。</div>
<div class='lg-row'>逮成於此妙五聖通，　則得親近安住之慧，</div>
<div class='lg-row'>彼以佛故有所顯發，　無放逸道興造利義。</div>
<div class='lg-row'>假使聞斯如是空法，　生欣踊心樂微妙樂，</div>
<div class='lg-row'>魔不能得彼之瑕短，　則能疾成覺了上道。」</div>
</div><p>佛告天子：「菩薩大士有四事法，至不可議善權方便。何謂為四？菩薩曉了往返度流之法，猶如己身若干種痛苦毒之患，覩所遊起。亦欲蠲除他人之苦，修行精進，勸諸眾生趣於聖路，令一切法留存道心；為諸群黎積累德品，三世亦然。而已勸助一切諸佛，集三世行勸助德品，所作善本加施眾生，放捨弘施有所開化亦不生心。其不勸進：一切智者心不離脫亦不見道，心不離道、道不離心；如道之相，身相若斯。</p>
<p>「以慧平等於心、於道亦無所倚，順權方便長益德本，不見法界有所增益。彼於諸法無所思議，積功累德未曾厭倦，不以心業求曉了心。彼若布施則無望想，奉修禁戒亦無所失，遵行忍辱亦無所住，所行精進亦無憺怕，一心禪定無所依倚，奉行智慧亦無所習，勸化眾生亦無所著。以愍哀故，嚴淨佛土。求於聖達無所起慕，講說經法亦無所入。</p>
<p>「如是，天子！菩薩所行、所造德本，雖為薄少，善權方便不可限量，乃至大道。何謂菩薩所造德本雖為薄少，善權方便得至無量，乃致大道？菩薩大士於一切法念發無量，觀察諸法無有計限得邊際者。所以者何？天子！欲知一切諸法，則空無想亦無有願；其以空者則亦無量。假使暢達無量心者，講法雖少，善權方便廣大無際。所以者何？佛道無量，勸心無限至無際法，則為諸佛世尊之道。</p>
<p>「復次，天子！菩薩大士善權方便，勸勉眾生令入正行。憂群萌類所樂法者而勸立之，若施有所救濟為說經法。</p>
<p>「復次，天子！菩薩大士不以布施而為審諦，言：『是我所。』持戒、忍辱、精進、一心、智慧，亦復如是，不名我所。又有所施、若持戒者，亦無所念，常順禁戒；具足忍辱，見人所作，是、非悉忍；奉行精進，修清白行；一心禪思；曉了方便，觀察智慧。</p>
<p>「復次，天子！菩薩大士分別曉了：善權方便與聲聞俱，而開化之，不樂所行；所修堅固與緣覺俱，不樂所行，堅固其志。是為四法，菩薩大士致不可議善權方便。」</p>
<p>於是世尊即說頌曰：</p>
<p style="margin-left:1em;text-indent:-1em" class="lg-abnormal"><div class='lg-row'>「曉了於二事，　己身及他人，</div>
<div class='lg-row'>當除吾苦患，　療盡眾惱熱。</div>
<div class='lg-row'>愍念於眾生，　勸使在道心，</div>
<div class='lg-row'>思惟一切法，　演令入一義。</div>
<div class='lg-row'>一切群生慶，　合集於三世，</div>
<div class='lg-row'>普於諸佛德，　悉當勸化之。</div>
<div class='lg-row'>而悉曉了斯，　皆以施眾生，</div>
<div class='lg-row'>真心而惠施，　猶以佛慧故。</div>
<div class='lg-row'>一切所發心，　悉勸助佛道，</div>
<div class='lg-row'>不失於道心，　見諸法悉脫。</div>
<div class='lg-row'>察心及於道，　不見有二事，</div>
<div class='lg-row'>其相有所存，　了心相同等。</div>
<div class='lg-row'>法等故平等，　不二無所有，</div>
<div class='lg-row'>明知權方便，　長益清白法。</div>
<div class='lg-row'>其種無為益，　法界不可議，</div>
<div class='lg-row'>志求於佛道，　常以不厭倦。</div>
<div class='lg-row'>不以心念心，　吾長清白議，</div>
<div class='lg-row'>不忘失道心，　所作而勸助。</div>
<div class='lg-row'>布施不望報，　護戒無所念，</div>
<div class='lg-row'>常修行忍辱，　不立計有人，</div>
<div class='lg-row'>恒奉行精進，　身口心寂然，</div>
<div class='lg-row'>禪定無所倚，　智慧度無極。</div>
<div class='lg-row'>開化解眾生，　不處於顛倒，</div>
<div class='lg-row'>嚴淨諸佛土，　志性無剛強。</div>
<div class='lg-row'>常志于佛道，　於法無所捨，</div>
<div class='lg-row'>諮受一切典，　故慧不可議。</div>
<div class='lg-row'>為眾生說法，　不著於文字，</div>
<div class='lg-row'>造行如是者，　速成佛無難。</div>
<div class='lg-row'>心不想於空，　不慢無所念，</div>
<div class='lg-row'>無想無所願，　不可稱限量。</div>
<div class='lg-row'>知群黎所行，　隨之因開化，</div>
<div class='lg-row'>自在而布施，　說法給所乏。</div>
<div class='lg-row'>有施眾生，　不言我獲，　不高於戒，</div>
<div class='lg-row'>不忽忍辱，　不慢精進，　不著禪定，</div>
<div class='lg-row'>而於智慧，　無所悋惜。　常喜布施，</div>
<div class='lg-row'>講論眾戒，　遵修謙下，　恒行勇猛。</div>
<div class='lg-row'>雖奉禪思，　永無所著，　興發智慧，</div>
<div class='lg-row'>而以布施。　在於緣覺，　聲聞之中，</div>
<div class='lg-row'>菩薩大士，　遊於此黨；　假使處中，</div>
<div class='lg-row'>有所造業，　明眼達士，　不樂彼行。</div>
<div class='lg-row'>以能建立，　如斯法者，　是則名曰，</div>
<div class='lg-row'>菩薩之行。　曉了善權，　不可思議，</div>
<div class='lg-row'>所為惠施，　至無限量。」</div>
</p><p>佛告天子：「菩薩有四事法。一切諸法以為一議，入於一味所趣同等，入於一慧平等之說。何謂為四？菩薩大士曉了法界無所破壞，解諸法空而普遊至。於諸法議無所同像，平等吾我及於他人，曉了諸法悉為憺怕，是為四。</p>
<p>「曉了是慧所覩若此，於世俗法及度世法靡不通達，不造二觀：若罪、若福，有礙、無礙，若聞、不聞，有為、無為，於此諸法不造、不觀，不見諸法有所受者。無凡夫法、無羅漢法，無若干觀，其凡夫法不為清淨也；不察羅漢法獨解明。不舉、不下分別一議，趣憺怕門演暢講說。散一切法，而於諸法不見散壞；修行一忍，永無有二，以入一議普入諸法。所謂入者，無所從生。是為天子！菩薩大士得近無上正真之道，成最正覺，亦不念言：『我近若遠。』所以者何？不處一議。見異群黎，亦觀覩人與道別異。又思惟之人不可得，爾乃是道。」</p>
<p>於是世尊即說頌曰：</p>

<div class="lg regular" style="margin-left:1em;"><div class='lg-row'>「而於法界，　無所破壞，　又彼法界，</div>
<div class='lg-row'>無能散者。　計如法界，　諸人若斯，</div>
<div class='lg-row'>但假有字，　無有若干。　了諸法空，</div>
<div class='lg-row'>則致響忍，　其內若外，　有為無為；</div>
<div class='lg-row'>觀察斯法，　悉無所有，　分別一議，</div>
<div class='lg-row'>皆知為空。　諸所現法，　無所同像，</div>
<div class='lg-row'>不著己身，　及與他人。　若不計念，</div>
<div class='lg-row'>有吾我人，　其行未曾，　有若干想。</div>
<div class='lg-row'>修於寂然，　志在憺怕，　普觀一切，</div>
<div class='lg-row'>諸法所存。　於一切法，　靖默無念，</div>
<div class='lg-row'>遊于憺怕，　而無所著。　講說現在，</div>
<div class='lg-row'>及度世事，　彼則不興，　造盡滅盡。</div>
<div class='lg-row'>若福若罪，　若聞不聞，　不念於法，</div>
<div class='lg-row'>不取音聲；　不在有為，　亦不無為，</div>
<div class='lg-row'>常等一觀，　不喜二事。　不覩諸法，</div>
<div class='lg-row'>有所受者，　不得凡夫，　及阿羅漢。</div>
<div class='lg-row'>不說凡夫，　癡穢不淨，　此則名曰，</div>
<div class='lg-row'>阿羅漢法。　亦無所舉，　不有所下，</div>
<div class='lg-row'>分別一議，　而悉寂然。　曉了諸法，</div>
<div class='lg-row'>皆無所壞，　亦不毀散，　一切法界。</div>
<div class='lg-row'>不謂忍別，　與空異耶？　普知諸法，</div>
<div class='lg-row'>一切悉空；　不著於空，　無倚了忍，</div>
<div class='lg-row'>以入一議，　悉了一切。　此無所起，</div>
<div class='lg-row'>其本清淨，　如是行者，　疾成佛道。</div>
<div class='lg-row'>速得親近，　無量正覺，　不計有身，</div>
<div class='lg-row'>不念道心。　一切諸法，　吾我及彼，</div>
<div class='lg-row'>悉無所著，　得平等覺。」</div>
</div><p>佛告天子：「菩薩有四事法，奉深禁戒行無放逸。何謂為四？菩薩大士而自念言：『何謂禁戒？』則順觀察思惟其議。若身行善、口言至誠、心念柔順，是為禁戒。又復念言：『何謂身善？何謂言誠？何謂心柔？』不犯身事，而不殺生、盜竊、婬妷，是身行善；口不說非，妄語、兩舌、惡口、讒言，是口言誠；心不念非，念餘瞋恚、邪見之事，是心念柔。彼諦觀察而自念言：『假使不犯身、口、心者，不可分別其處所在青、黃、赤、白、紫、紅之色，計於眼者不分別識；耳、鼻、口、心亦復如是，不分別識。所以者何？彼亦不生亦無生者，亦無起者亦無不起。設不有生、無所生者，亦不有起；無所起者，則不堪任分別識法。』又更念言：『爾時察之則無所有。亦無有戒則無所行；已無所行則不可知；已不可知，不當於彼有所倚著，造此行已則無所見。』當爾之時不見有戒；已不見戒，勸彼戒者亦無所見。是為天子！菩薩大士奉深禁戒。</p>
<p>「復次，天子！若有菩薩曉不貪身，不處見身亦不覩見修於持戒，亦不犯禁亦無所著。</p>
<p>「復次，天子！菩薩大士入深法藏在所護禁，威儀禮節，行步進止安詳順教，是曰為戒。不自見己之所興行，不見他人之過咎，是故名曰深妙之戒。</p>
<p>「復次，天子！菩薩不犯於戒，亦不毀戒又不弄戒。其反己者則以反戒；若不反己則不反戒，以不反戒則無所犯。已不犯戒則不弄戒，便無所度。所以不弄、不度戒者，了一切法悉度脫故。以度脫者則無有我，亦不無我。既無有人，何所度者？是為四。」</p>
<p>於是世尊即說頌曰：</p>

<div class="lg regular" style="margin-left:1em;"><div class='lg-row'>「其身清淨，　言無誤失，　心念鮮明，</div>
<div class='lg-row'>行無瑕穢，　而常自護，　謹慎於行，</div>
<div class='lg-row'>彼菩薩者，　乃謂奉戒。　將順奉行，</div>
<div class='lg-row'>於斯十善，　聰明菩薩，　若能護此，</div>
<div class='lg-row'>則身口意，　無所犯負，　斯能名曰，</div>
<div class='lg-row'>奉明達戒。　其無所造，　不起無生，</div>
<div class='lg-row'>彼無形色，　無有處所，　已無像貌，</div>
<div class='lg-row'>則無所住，　便不可得，　何所歸趣？</div>
<div class='lg-row'>戒不有造，　常如無為，　則不可以，</div>
<div class='lg-row'>眼觀察之；　耳無所聞，　無鼻無舌，</div>
<div class='lg-row'>身不可別，　及心所念。　設不分別，</div>
<div class='lg-row'>於六根者，　則達諸趣，　無所依倚。</div>
<div class='lg-row'>設如是觀，　乃清淨戒，　未曾逮戒，</div>
<div class='lg-row'>有所立處。　彼無有戒，　無意無正，</div>
<div class='lg-row'>護於禁戒，　無吾我想。　將養於禁，</div>
<div class='lg-row'>亦無戒想，　修深要戒，　志得自在。</div>
<div class='lg-row'>以能分別，　所見身者，　即不墮落，</div>
<div class='lg-row'>六十二疑。　其無所見，　不覩處所，</div>
<div class='lg-row'>雖奉禁戒，　不自憍恣。　則能順入，</div>
<div class='lg-row'>深妙法藏，　所行禮節，　為不妄想。</div>
<div class='lg-row'>善修安詳，　將順謹慎，　其禁戒者，</div>
<div class='lg-row'>無有異著。　不倚吾我，　亦不依戒，</div>
<div class='lg-row'>已無吾我，　則無禁戒。　不念己身，</div>
<div class='lg-row'>及與禁戒，　如是乃謂，　為法器耳。</div>
<div class='lg-row'>無吾我者，　不依倚戒，　不計身者，</div>
<div class='lg-row'>不想念法。　無身見者，　無有戒心；</div>
<div class='lg-row'>不犯戒者，　無有脫禁。　亦不建立，</div>
<div class='lg-row'>於禁戒中，　不計有身，　則無戒想。</div>
<div class='lg-row'>深妙之戒，　謂無所犯，　假使勇猛，</div>
<div class='lg-row'>奉戒如是，　彼則未曾，　有所毀犯。</div>
<div class='lg-row'>如是戒者，　聖賢所歎，　於一切法，</div>
<div class='lg-row'>而無所著。　愚騃之夫，　住吾我想，</div>
<div class='lg-row'>將護禁戒，　言我畏慎。　則失戒寶，</div>
<div class='lg-row'>永無有餘，　便不度脫，　三界之患。</div>
<div class='lg-row'>假使有人，　除諸見網，　則不見彼，</div>
<div class='lg-row'>違失禁戒。　其人心計，　無有吾我，</div>
<div class='lg-row'>順奉禁戒，　不墮疑見，　便不恐懼，</div>
<div class='lg-row'>墮於惡趣。　若使分別，　禁戒如是，</div>
<div class='lg-row'>則不覩見，　犯禁戒者。　不察吾我，</div>
<div class='lg-row'>不見三世，　況當觀察，　犯戒毀禁。」</div>
</div><p>月氏天子白佛言：「得未曾有，天中天！諸佛世尊道法微妙，無上正真甚深難及。菩薩所作第一巍巍，乃能奉修如此之法，而無所住亦無所修，除去一切諸所妄想，離吾我念。行無數劫而不墮落聲聞、緣覺，而不中道違失道意，具足佛法入不缺漏。云何菩薩奉行何法修微妙典，於真本際而不取證？」</p>
<p>世尊告曰：「天子聽之！菩薩有四事行深妙法，於真本際而不取證。何謂為四？菩薩大士堅固志願、建立要行、具一切智，奉修精進而不怯弱，不住立者不捨眾生，於大哀不斷教，善權方便勸眾德本。是為四行深妙法，於真本際而不取證。」</p>
<p>於是世尊即說頌曰：</p>

<div class="lg regular" style="margin-left:1em;"><div class='lg-row'>「其明智者，　志願堅強，　未曾違失，</div>
<div class='lg-row'>往古所曉。　為一切智，　精<span class='corr'>修</span>慇懃，</div>
<div class='lg-row'>終不處於，　興廢異乘。　奉行精進，</div>
<div class='lg-row'>常無放逸，　敢所遵修，　心不怯弱，</div>
<div class='lg-row'>亦不捐捨，　一切眾生。　而普等心，</div>
<div class='lg-row'>群萌之類，　常加愍哀，　普世群黎。</div>
<div class='lg-row'>能忍勤苦，　意不轉移，　志不欲令，</div>
<div class='lg-row'>道教斷絕。　猶如有人，　積無數寶，</div>
<div class='lg-row'>而善覺了，　善權方便，　勸一切德，</div>
<div class='lg-row'>行無厭足。　遊趣最要，　懷於愍哀，</div>
<div class='lg-row'>不於中間，　滅盡諸漏。　其有稟授，</div>
<div class='lg-row'>於此經典，　其菩薩者，　名曰勇猛。</div>
<div class='lg-row'>而常奉修，　深妙之法，　彼則未曾，</div>
<div class='lg-row'>倚著本際。」</div>
</div><p>月氏天子復白佛言：「何謂菩薩奉行深要？」</p>
<p>佛告天子：「於是菩薩未曾破壞凡夫之法，而普成就於佛道議。亦不謗毀凡夫之法；亦不覩見佛法長益；亦不遠離於凡夫法；亦不求慕。欲得佛道不興斯行，凡夫法異，佛道異乎？亦不念言：『凡夫之法瑕穢、卑賤。佛之道法為微妙乎？』不作斯行，凡夫之法則為斯漏，佛之道法無穿漏乎？又復念言：『凡夫之法及與佛法，二者俱法虛無寂寞，但假號耳！思想致穢。』凡夫之法亦無成就；諸佛之法亦無具足。凡夫之法而無有實，亦無自然；諸佛之法悉無有實，亦無自然。若欲理者，凡夫之法而無所知，亦不無知，不生、無生。若觀察者推其本末，若以空慧、無相之慧、無願之慧，智慧明省是為佛法。不可別知佛法所處，觀此本末彼悉則空；空不見空，亦無所知亦無所觀，悉為本淨，無明故起。</p>
<p>「是以，天子！法者無法，諸法自然住立，諸法憺怕。其憺怕法則無有二；其無二者則無凡夫，亦無聲聞亦無緣覺，平等佛道，亦無所教深妙之行為菩薩行。菩薩深修分別正教，無有一法非佛法也。所以者何？其言法者，習俗為法，無習俗言；有所言者則無所得；其無所得則無所興；以無所興則無形教，一切諸法悉無形像。假使諸法無有限數，不離佛法。</p>
<p>「是故，天子！當作斯觀：一切諸法悉為佛法，無有想行。其念想行，尋即興、廢二事之識。是等之類，以識為行；佛法無漏，亦復於彼而不想求，於彼生起聲聞之行。其解了者，法界無塵亦無寂然。假使於法而不受法，則無有法。其塵勞法及寂然法，豈可獲到塵勞、寂然乎？欲作斯求終不可得。</p>
<p>「如是，天子！假使菩薩曉了如是，則為名曰深妙之行。其於諸法及與佛法無所見者，以無所見則為離見；其所見者為無所見。假使菩薩如是觀者，魔及官屬不能得便、莫能勝也。」</p>

<p class='juan'>佛昇忉利天為母說法經卷上</p></div>
</div><!-- end of div[@id='body'] -->
</body></html>