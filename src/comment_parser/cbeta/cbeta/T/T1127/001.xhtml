<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說普賢菩薩陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1127
<p class='juan'><a id='mulu1' />佛說普賢菩薩陀羅尼經</p><p class="byline">西天譯經三藏朝散大夫試鴻臚少卿傳教大師臣法天奉　詔譯</p>
<div class='div-jing'>
<div class="lg regular"><div class='lg-row'>歸依普遍虛空界　三世清淨平等因</div>
<div class='lg-row'>性等法光正覺道　變化人天利樂身</div>
<div class='lg-row'>示居十地自在位　行大施願度眾生</div>
<div class='lg-row'>功德相嚴名普賢　今說真言祕密教</div>
</div><p>爾時普賢菩薩摩訶薩。欲現廣大變化而入三摩地。名三界大自在。入此三摩地已。從清淨虛空界。現無數身猶如塵沙。普遍大千一切世界。</p>
<p>爾時一切佛剎所有一切如來。舒其右手摩普賢菩薩摩訶薩頂。讚言善哉善哉佛子。汝今當說一切佛母最上陀羅尼法。爾時普賢菩薩。身放千光普照十方。一切佛剎悉皆震動。即說陀羅尼。</p>
<p class="dharani">怛儞也<span class='note-inline'>(二合)</span>他<span class='note-inline'>(引)</span>唵<span class='note-inline'>(引)</span>曩謨<span class='note-inline'>(引)</span>曩摩娑怛嚩<span class='note-inline'>(二合)</span>部嚩儞<span class='note-inline'>(引)</span>濕嚩<span class='note-inline'>(二合)</span>囉摩賀<span class='note-inline'>(引)</span>部<span class='note-inline'>(引)</span>誐<span class='note-inline'>(引)</span>野阿三摩三摩阿彌哆娑摩阿難陀娑摩誐誐曩娑摩怛里<span class='note-inline'>(二合)</span>婆嚩娑摩<span class='note-inline'>(引)</span>尾<span class='note-inline'>(引)</span>沙娑摩波囉摩<span class='note-inline'>(引)</span>囉他<span class='note-inline'>(二合)</span>娑摩娑嚩<span class='note-inline'>(二合)</span>婆<span class='note-inline'>(引)</span>嚩娑摩怛他<span class='note-inline'>(引)</span>誐哆娑摩阿囉惹娑摩輸弟娑摩沒馱娑摩達里摩<span class='note-inline'>(二合)</span>怛他<span class='note-inline'>(引)</span>誐哆<span class='note-inline'>(引)</span>娑摩僧賀尾沙摩娑摩曀迦曩野娑<span class='note-inline'>(引)</span>誐囉尾輸馱<span class='note-inline'>(引)</span>路<span class='note-inline'>(引)</span>迦呬呬羅沒馱<span class='note-inline'>(二合)</span>羅沒馱<span class='note-inline'>(二合)</span>尾惹野尾惹野暗<span class='note-inline'>(引)</span>鉢囉<span class='note-inline'>(二合)</span>設訖哆<span class='note-inline'>(二合)</span>曩野<span class='note-inline'>(引)</span>曩野憾唧囉<span class='note-inline'>(引)</span>地瑟吒<span class='note-inline'>(二合)</span>曩三部<span class='note-inline'>(引)</span>誐暗娑曩<span class='note-inline'>(引)</span>羅野<span class='note-inline'>(引)</span>羅野達里摩<span class='note-inline'>(二合引)</span>誐囉<span class='note-inline'>(二合)</span>馱囉馱囉惹野惹野吽吽馱摩馱摩娑嚩<span class='note-inline'>(二合引)</span>賀<span class='note-inline'>(引)</span></p>
<p>爾時普賢菩薩摩訶薩。說此陀羅尼已。佛即觀彼菩薩之身。是過去先佛。為悲慜一切眾生現變化身。滿於三界諸世間中。爾時諸大菩薩。及天人阿修羅等。從一切金剛峰起。離自金寶莊嚴大富貴座。來菩薩前而自唱言。南無大慈大悲無邊大功德海最上成佛大陀羅尼法。善能饒益過去未來現在三界無數眾生。令得安住大法之位。佛言若人聞此大陀羅尼法。經無邊劫所作之罪皆悉除滅。亦能枯竭煩惱大海。摧壞我見高山。譬如有人見百千佛。經無邊劫所作善根。亦不能及此真言功德。此大陀羅尼是一切如來心圓滿大功德海。而能出生菩提智種。成就一切智地。而諸佛法皆不能及。此大陀羅尼名號。假使百千那由他俱胝劫亦難得聞。若有人於此經典。受持讀誦恭敬供養。彼等眾生善解總持。能活慧命住如來位。成就一切功德。若有人讀誦此經。一遍二遍乃至三遍。彼人得最上功德。能滅一切罪能斷一切煩惱。復得值遇諸佛如來。不受一切憂愁苦惱。若於寂靜之處獨樹之下。一心持誦。彼人獲得一切成就之法眾所愛敬。若有人於大林野結跏趺坐。誦此經典滿於七邊。彼人不久得大禪定。斷一切煩惱。復得普賢菩薩結跏趺坐而現於前。若人隨自力分以香華供養誦此陀羅尼。乃至困臥睡眠。於其夢中見普賢菩薩。舒其右手放法光明。灌照身心作如是言。善哉善哉佛子。如來大曼拏羅轉身。而得大菩薩位。身心安樂。具大福德智慧。常得見於普賢菩薩摩訶薩。若人以慈悲心。為一切眾生讀誦此經。彼人得十波羅蜜圓滿。滅除一切煩惱罪垢。復得天人衛護如來讚言。佛子汝若依行。不久當入普賢之地。</p>

<p class='juan'>佛說普賢菩薩陀羅尼經</p></div>
</div><!-- end of div[@id='body'] -->
</body></html>