<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>受新歲經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 61 [No. 26(121), Nos. 62, 63, No. 99(1212), No. 100(228), 125(32.5)]
<div class='div-jing'>
<p class='juan'><a id='mulu1' />佛說受新歲經</p><p class="byline">西晉月氏國三藏竺法護譯</p><p>聞如是：</p>
<p>一時，佛在舍衛國東苑鹿母園中，與大比丘眾五百人俱。是時世尊，七月十五日，於露地敷坐，比丘僧前後圍遶。佛告阿難曰：「汝今於露地速擊揵槌。所以然者，今七月十五日是受新歲之日。」</p>
<p>是時尊者阿難，右膝著地長跪叉手，便說此偈：</p>

<div class="lg regular" style="margin-left:1em;"><div class='lg-row'>「淨眼無與等，　無事而不練，</div>
<div class='lg-row'>智慧無染著，　何等名受歲？」</div>
</div><p>爾時，世尊復說此偈報阿難曰：</p>

<div class="lg regular" style="margin-left:1em;"><div class='lg-row'>「受歲三業淨，　身口意所作，</div>
<div class='lg-row'>兩兩比丘對，　自陳所作短。</div>
<div class='lg-row'>還自稱名字，　今日眾受歲，</div>
<div class='lg-row'>我亦淨意受，　唯願原其過。」</div>
</div><p>爾時，阿難復以此偈問其儀曰：</p>

<div class="lg regular" style="margin-left:1em;"><div class='lg-row'>「過去恒沙佛，　辟支及聲聞，</div>
<div class='lg-row'>盡是諸佛法？　獨是釋迦文？」</div>
</div><p>爾時，世尊復更以偈報阿難曰：</p>

<div class="lg regular" style="margin-left:1em;"><div class='lg-row'>「恒沙過去佛，　弟子清淨心，</div>
<div class='lg-row'>皆是諸佛法，　非今釋迦文。</div>
<div class='lg-row'>辟支無此法，　無歲無弟子，</div>
<div class='lg-row'>獨逝無伴侶，　不與他說法。</div>
<div class='lg-row'>當來佛世尊，　恒沙不可計，</div>
<div class='lg-row'>彼亦受此歲，　如今瞿曇法。」</div>
</div><p>是時尊者阿難聞此語已，歡喜踊躍不能自勝，即昇講堂手執揵槌，並作是說：「我今擊此如來信皷，諸有如來弟子眾者盡當普集。」爾時，阿難復說此偈：</p>

<div class="lg regular" style="margin-left:1em;"><div class='lg-row'>「降伏魔力怨，　除結無有餘，</div>
<div class='lg-row'>露地擊揵槌，　比丘聞當集。</div>
<div class='lg-row'>諸欲聞法人，　度流生死海，</div>
<div class='lg-row'>聞此妙響音，　盡當速集此。」</div>
</div><p>爾時，尊者阿難已擊揵槌，至世尊所，頭面禮足，在一面住，白世尊言：「今正是時，唯願世尊！何所勅使？」</p>
<p>是時世尊告阿難曰：「汝隨次第坐，如來自當知時。」是時，世尊坐于草坐，告諸比丘：「汝等盡當坐于草坐。」諸比丘對曰：「如是，世尊！」時諸比丘各坐草坐。</p>
<p>是時世尊默然觀諸比丘已，便勅諸比丘：「我今欲受新歲，我無過咎於眾人乎？又不犯身口意耶？」如來說此語已，諸比丘默然不對。如來是時復三告諸比丘：「我今欲受新歲，然我無過於眾人乎？」</p>
<p>是時尊者舍利弗，即從坐起長跪叉手，白世尊言：「諸比丘眾觀察如來，無身口意過。所以然者，世尊今日不度者度、不脫者脫、不涅槃者令得涅槃，無救護者為作救護、為盲者作眼目、為病者作醫王，三界獨尊無能及者，最尊最上。未起道意者令發道意，眾人未悟尊令悟之，未聞法者使令聞之，為迷者作徑路導以正法。以此事緣，如來無咎於眾人也，亦無身口意過。」</p>
<p>是時舍利弗白世尊言：「我今亦向如來自陳，然無過咎於如來及比丘僧乎？」</p>
<p>世尊告曰：「汝今，舍利弗！都無身口意所作非行。所以然者，汝今智慧無能及者，種種智慧、無量智慧、無邊之智、無與等智、疾智捷智、甚深之智、平等之智。少欲知足樂之處，多諸方便，念不錯亂摠持三昧，根原具足戒，成就三昧、成就智慧、成就解脫、成就解脫知見、成就勇悍，能忍所說，知惡之為非法，心性庠序，不行卒暴。猶如轉輪聖王最大太子，當紹王位，轉於寶輪。舍利弗亦復如是，轉於無上清淨法輪，諸天世人及龍鬼神、魔若魔天，本所不轉，汝今所說常如法議，未曾違理。」</p>
<p>是時，舍利弗白佛言：「此五百比丘盡當受歲，此五百人盡無過咎於如來乎？」</p>
<p>世尊告曰：「我亦不責此五百比丘身口意行。所以然者，此舍利弗大眾之中，極為清淨無諸瑕穢，今此眾中最小下座，得須陀洹道，必當上及不退轉法。以是之故，我不怨責此眾。」</p>
<p>爾時，朋耆奢在此眾中，即從坐起，前至世尊所，頭面禮足，白世尊言：「我今堪任欲有所論。」世尊告曰：「欲有所說今正是時。」朋耆奢即於佛前，歎佛及比丘僧，而說此偈：</p>

<div class="lg regular" style="margin-left:1em;"><div class='lg-row'>「十五清淨日，　五百比丘集，</div>
<div class='lg-row'>諸縛結悉解，　無愛更不生。</div>
<div class='lg-row'>轉輪大聖王，　群臣所圍繞，</div>
<div class='lg-row'>普遍諸世界，　天上及世間。</div>
<div class='lg-row'>大將人眾導，　為人作導師，</div>
<div class='lg-row'>弟子樂侍從，　三達六通徹。</div>
<div class='lg-row'>皆是真佛子，　無有塵垢者，</div>
<div class='lg-row'>能斷欲愛刺，　今日自歸命。」</div>
</div><p>爾時，世尊可朋耆奢所說。是時朋耆奢作是念：「如來今日可我所說。」歡喜踊躍不能自勝，即從坐起禮佛却退還就本位。爾時，世尊告諸比丘：「我聲聞中第一造偈弟子，所謂朋耆奢比丘是；所說無疑難，亦是朋耆奢比丘是也。」</p>
<p>爾時，諸比丘聞佛所說，歡喜奉行。</p>

<p class='juan'>佛說受新歲經</p></div>
<div class='div-w'><p>按此《受新歲經》，竺法護譯者，國本、宋本皆編於容函中；丹藏則容函中有名受歲經者，而與此經大別。今依《開元錄》撿之，則丹藏之經正是容函《受歲經》耳。此宋藏經，與此竟函《新歲經》，文異義同，似是同本異譯耳；則《開元錄》中以《新歲經》為單譯者，厥義未詳。今且欲類聚以待賢哲，故以此經移編于竟函焉。</p>
</div>
</div><!-- end of div[@id='body'] -->
</body></html>