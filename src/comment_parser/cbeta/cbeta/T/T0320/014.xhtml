<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>父子合集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu41' /><a id='mulu42' />父子合集經卷第十四<p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p>淨居天說偈讚佛品之二</p><p>爾時善稱讚天子而說偈言：</p>

<div class="lg regular" style="margin-left:1em;"><div class='lg-row'>「佛超三有海，　能化彼難化，</div>
<div class='lg-row'>是故於世間，　得稱無所畏。」</div>
</div><p>爾時達真諦天子而說偈言：</p>

<div class="lg regular" style="margin-left:1em;"><div class='lg-row'>「成就一切智，　滅除諸惑業，</div>
<div class='lg-row'>令盡無遺餘，　是名大寂靜。」</div>
</div><p>爾時法幢天子而說偈言：</p>

<div class="lg regular" style="margin-left:1em;"><div class='lg-row'>「建高勝法幢，　摧堅固我慢，</div>
<div class='lg-row'>無量勇健力，　示眾生正道。」</div>
</div><p>爾時法海天子而說偈言：</p>

<div class="lg regular" style="margin-left:1em;"><div class='lg-row'>「牟尼說諸法，　為大法寶藏，</div>
<div class='lg-row'>開導彼群迷，　令至安隱處。」</div>
</div><p>爾時法衣天子而說偈言：</p>

<div class="lg regular" style="margin-left:1em;"><div class='lg-row'>「佛子住大法，　其心無厭足，</div>
<div class='lg-row'>安忍離諸怖，　故能師子吼。」</div>
</div><p>爾時求法義天子而說偈言：</p>

<div class="lg regular" style="margin-left:1em;"><div class='lg-row'>「佛子善了知，　當勤求正法，</div>
<div class='lg-row'>聞已如教行，　速得菩提道。」</div>
</div><p>爾時渴仰法天子而說偈言：</p>

<div class="lg regular" style="margin-left:1em;"><div class='lg-row'>「無量百千萬，　俱胝有情眾，</div>
<div class='lg-row'>希聞佛音聲，　志固常精進。」</div>
</div><p>爾時勇法天子而說偈言：</p>

<div class="lg regular" style="margin-left:1em;"><div class='lg-row'>「具廣大辯才，　摧滅諸異論，</div>
<div class='lg-row'>樂修殊勝行，　得最上菩提。」</div>
</div><p>爾時持法天子而說偈言：</p>

<div class="lg regular" style="margin-left:1em;"><div class='lg-row'>「佛說第一法，　甚深極難了，</div>
<div class='lg-row'>印勝義皆空，　令得寂靜道。」</div>
</div><p>爾時樂勇施天子而說偈言：</p>

<div class="lg regular" style="margin-left:1em;"><div class='lg-row'>「佛子善行施，　捐捨己身命，</div>
<div class='lg-row'>以是因緣故，　得成最正覺。」</div>
</div><p>爾時離染慧天子而說偈言：</p>

<div class="lg regular" style="margin-left:1em;"><div class='lg-row'>「堅固持淨戒，　其心無所畏，</div>
<div class='lg-row'>聞佛正法音，　頂受無忘失。」</div>
</div><p>爾時無異緣天子而說偈言：</p>

<div class="lg regular" style="margin-left:1em;"><div class='lg-row'>「聖主法中王，　善巧說諸法，</div>
<div class='lg-row'>不求二乘果，　勤修無上道。」</div>
</div><p>爾時近住天子而說偈言：</p>

<div class="lg regular" style="margin-left:1em;"><div class='lg-row'>「世雄二足尊，　為眾生出現，</div>
<div class='lg-row'>分別說三乘，　究竟唯佛智。」</div>
</div><p>爾時成就辯才天子而說偈言：</p>

<div class="lg regular" style="margin-left:1em;"><div class='lg-row'>「佛名遍十方，　辯才無限礙，</div>
<div class='lg-row'>咸以清淨心，　於所說隨喜。」</div>
</div><p>爾時各各成就辯才天子而說偈言：</p>

<div class="lg regular" style="margin-left:1em;"><div class='lg-row'>「若人無辯才，　從佛所求願，</div>
<div class='lg-row'>說法除諸怖，　聞者不毀呰。」</div>
</div><p>爾時常喜天子而說偈言：</p>

<div class="lg regular" style="margin-left:1em;"><div class='lg-row'>「佛子住忍力，　為呵毀無恚，</div>
<div class='lg-row'>志求大菩提，　常喜無怯弱。」</div>
</div><p>爾時離二乘天子而說偈言：</p>

<div class="lg regular" style="margin-left:1em;"><div class='lg-row'>「為如來長子，　不樂下劣乘，</div>
<div class='lg-row'>若聞佛音聲，　唯趣無上道。」</div>
</div><p>爾時無能勝天子而說偈言：</p>

<div class="lg regular" style="margin-left:1em;"><div class='lg-row'>「勇猛大精進，　不怖諸煩惱，</div>
<div class='lg-row'>捨緣覺聲聞，　誓求無上慧。」</div>
</div><p>爾時相續善法天子而說偈言：</p>

<div class="lg regular" style="margin-left:1em;"><div class='lg-row'>「樂修淨分法，　而無有間斷，</div>
<div class='lg-row'>牟尼大導師，　知彼所依處。」</div>
</div><p>爾時善說法天子而說偈言：</p>

<div class="lg regular" style="margin-left:1em;"><div class='lg-row'>「攝受彼正法，　如來所印可，</div>
<div class='lg-row'>住堅固精進，　如滿月無減。」</div>
</div><p>爾時善法性天子而說偈言：</p>

<div class="lg regular" style="margin-left:1em;"><div class='lg-row'>「法自性潔白，　為客塵所覆，</div>
<div class='lg-row'>皆由染污心，　如來能現證。」</div>
</div><p>爾時達正理天子而說偈言：</p>

<div class="lg regular" style="margin-left:1em;"><div class='lg-row'>「法性本無染，　黑白不共住，</div>
<div class='lg-row'>此正理相應，　如來之所說。」</div>
</div><p>爾時分別善惡天子而說偈言：</p>

<div class="lg regular" style="margin-left:1em;"><div class='lg-row'>「一切不善法，　善力能摧滅，</div>
<div class='lg-row'>若惡法增多，　違損於白業。」</div>
</div><p>爾時入正解天子而說偈言：</p>

<div class="lg regular" style="margin-left:1em;"><div class='lg-row'>「由彼染污行，　白法不增長，</div>
<div class='lg-row'>定為損害緣，　此如來所說。」</div>
</div><p>爾時求解脫天子而說偈言：</p>

<div class="lg regular" style="margin-left:1em;"><div class='lg-row'>「染污力強盛，　心不希解脫，</div>
<div class='lg-row'>隱覆一切智，　於此善決擇。」</div>
</div><p>爾時明心天子而說偈言：</p>

<div class="lg regular" style="margin-left:1em;"><div class='lg-row'>「心若脫諸欲，　惡業不復生，</div>
<div class='lg-row'>如來能證知，　為眾生演說。」</div>
</div><p>爾時見煩惱天子而說偈言：</p>

<div class="lg regular" style="margin-left:1em;"><div class='lg-row'>「若不了正法，　不知染污行，</div>
<div class='lg-row'>常違背佛言，　去聖道彌遠。」</div>
</div><p>爾時見罪行天子而說偈言：</p>

<div class="lg regular" style="margin-left:1em;"><div class='lg-row'>「若不造諸惡，　善業則增益，</div>
<div class='lg-row'>是故彼智人，　樂解脫安樂。」</div>
</div><p>爾時信力天子而說偈言：</p>

<div class="lg regular" style="margin-left:1em;"><div class='lg-row'>「離貪恚癡行，　則能越惡道，</div>
<div class='lg-row'>如來出世間，　常如是教誨。」</div>
</div><p>爾時知善惡天子而說偈言：</p>

<div class="lg regular" style="margin-left:1em;"><div class='lg-row'>「若於染淨法，　心不能分別，</div>
<div class='lg-row'>佛說如是人，　為極愚癡者。」</div>
</div><p>爾時解脫行天子而說偈言：</p>

<div class="lg regular" style="margin-left:1em;"><div class='lg-row'>「隨順佛教誨，　棄捨諸不善，</div>
<div class='lg-row'>是人於聖道，　決定得成就。」</div>
</div><p>爾時解脫現前天子而說偈言：</p>

<div class="lg regular" style="margin-left:1em;"><div class='lg-row'>「若棄諸惡法，　白業則現前，</div>
<div class='lg-row'>精勤無退修，　弊魔不得便。」</div>
</div><p>爾時順正理天子而說偈言：</p>

<div class="lg regular" style="margin-left:1em;"><div class='lg-row'>「諸佛所說法，　利樂於群生，</div>
<div class='lg-row'>令遠離非處，　不隨彼勸請。」</div>
</div><p>爾時吉祥無畏天子而說偈言：</p>

<div class="lg regular" style="margin-left:1em;"><div class='lg-row'>「不淨觀治貪，　為相應正行，</div>
<div class='lg-row'>彼貪既除已，　當令障轉遠。」</div>
</div><p>爾時進趣勝慧天子而說偈言：</p>

<div class="lg regular" style="margin-left:1em;"><div class='lg-row'>「慈心觀治瞋，　彼瞋得解脫，</div>
<div class='lg-row'>設復遇深怨，　而不生少怖。」</div>
</div><p>爾時淨眼天子而說偈言：</p>

<div class="lg regular" style="margin-left:1em;"><div class='lg-row'>「淨慧斷癡惑，　是所對治法，</div>
<div class='lg-row'>彼癡已遣除，　不隨他教勅。」</div>
</div><p>爾時破疑惑天子而說偈言：</p>

<div class="lg regular" style="margin-left:1em;"><div class='lg-row'>「住正念思惟，　能離諸疑惑，</div>
<div class='lg-row'>設遇邪師友，　依法善調伏。」</div>
</div><p>爾時達無相天子而說偈言：</p>

<div class="lg regular" style="margin-left:1em;"><div class='lg-row'>「如來說空法，　依空善安住，</div>
<div class='lg-row'>既達於正理，　此不由他悟。」</div>
</div><p>爾時除我慢天子而說偈言：</p>

<div class="lg regular" style="margin-left:1em;"><div class='lg-row'>「了自他我慢，　高舉何所得，</div>
<div class='lg-row'>與正行相應，　皆悉令除斷。」</div>
</div><p>爾時寂意天子而說偈言：</p>

<div class="lg regular" style="margin-left:1em;"><div class='lg-row'>「永斷諸疑惑，　深心常寂靜，</div>
<div class='lg-row'>煩惱不復生，　安隱而得度。」</div>
</div><p>爾時觀照天子而說偈言：</p>

<div class="lg regular" style="margin-left:1em;"><div class='lg-row'>「了知道非道，　依淨而離染，</div>
<div class='lg-row'>隨順諸佛言，　除怖得解脫。」</div>
</div><p>爾時了世俗天子而說偈言：</p>

<div class="lg regular" style="margin-left:1em;"><div class='lg-row'>「世俗唯假名，　能起對治道；</div>
<div class='lg-row'>當知彼世尊，　亦假名施設。」</div>
</div><p>爾時身威儀天子而說偈言：</p>

<div class="lg regular" style="margin-left:1em;"><div class='lg-row'>「以智為前導，　身業隨法行，</div>
<div class='lg-row'>利樂諸有情，　得成一切智。」</div>
</div><p>爾時淨身業天子而說偈言：</p>

<div class="lg regular" style="margin-left:1em;"><div class='lg-row'>「佛身業清淨，　所作無錯謬，</div>
<div class='lg-row'>憐愍諸眾生，　我今歸命禮。」</div>
</div><p>爾時身業決定天子而說偈言：</p>

<div class="lg regular" style="margin-left:1em;"><div class='lg-row'>「身業善決擇，　方便利群品，</div>
<div class='lg-row'>信禮調御師，　為世照明者。」</div>
</div><p>爾時善觀身天子而說偈言：</p>

<div class="lg regular" style="margin-left:1em;"><div class='lg-row'>「善觀察身業，　具清淨相好，</div>
<div class='lg-row'>為無上丈夫，　能與一切樂。」</div>
</div><p>爾時成就語業天子而說偈言：</p>

<div class="lg regular" style="margin-left:1em;"><div class='lg-row'>「遠離彼惡言，　具美妙功德，</div>
<div class='lg-row'>住正念思惟，　是如來所說。」</div>
</div><p>爾時應辯天子而說偈言：</p>

<div class="lg regular" style="margin-left:1em;"><div class='lg-row'>「如來梵音聲，　世間咸尊重，</div>
<div class='lg-row'>善察彼時機，　非義利不說。」</div>
</div><p>爾時成就義利天子而說偈言：</p>

<div class="lg regular" style="margin-left:1em;"><div class='lg-row'>「遠離不饒益，　與相應安樂，</div>
<div class='lg-row'>不壞於果報，　是先佛所說。」</div>
</div><p>爾時不相違天子而說偈言：</p>

<div class="lg regular" style="margin-left:1em;"><div class='lg-row'>「未嘗邪活命，　求利而妄語，</div>
<div class='lg-row'>故佛大名聞，　世所不能壞。」</div>
</div><p>爾時實語天子而說偈言：</p>

<div class="lg regular" style="margin-left:1em;"><div class='lg-row'>「佛出於世間，　所說皆真實，</div>
<div class='lg-row'>是故諸天人，　咸樂聞妙法。」</div>
</div><p>爾時了實際天子而說偈言：</p>

<div class="lg regular" style="margin-left:1em;"><div class='lg-row'>「佛以實語故，　得成最正覺，</div>
<div class='lg-row'>了緣生諸法，　名正遍知者。」</div>
</div><p>爾時超緣生天子而說偈言：</p>

<div class="lg regular" style="margin-left:1em;"><div class='lg-row'>「若有為諸法，　及諸法實性，</div>
<div class='lg-row'>牟尼法中王，　如理悉知見。」</div>
</div><p>爾時決定行天子而說偈言：</p>

<div class="lg regular" style="margin-left:1em;"><div class='lg-row'>「於自他所作，　身語意業行，</div>
<div class='lg-row'>佛以清淨智，　悉能分別說。」</div>
</div><p>爾時定意天子而說偈言：</p>

<div class="lg regular" style="margin-left:1em;"><div class='lg-row'>「佛以清淨意，　六返觀眾生，</div>
<div class='lg-row'>歸命救世尊，　大悲無與等。」</div>
</div><p>爾時善伺察天子而說偈言：</p>

<div class="lg regular" style="margin-left:1em;"><div class='lg-row'>「如來有所作，　威儀無缺減，</div>
<div class='lg-row'>悲智常相應，　愍念於三有。」</div>
</div><p>爾時覺意天子而說偈言：</p>

<div class="lg regular" style="margin-left:1em;"><div class='lg-row'>「佛心所緣處，　身語悉調柔，</div>
<div class='lg-row'>於諸大眾中，　未嘗有錯謬。」</div>
</div><p>爾時明了意天子而說偈言：</p>

<div class="lg regular" style="margin-left:1em;"><div class='lg-row'>「佛以意為地，　大悲觀眾生，</div>
<div class='lg-row'>知法自性空，　方便令開悟。」</div>
</div><p>爾時過去善巧天子而說偈言：</p>

<div class="lg regular" style="margin-left:1em;"><div class='lg-row'>「若人於往昔，　所修諸行業，</div>
<div class='lg-row'>施戒忍進禪，　如來悉明了。」</div>
</div><p>爾時觀察過去天子而說偈言：</p>

<div class="lg regular" style="margin-left:1em;"><div class='lg-row'>「宿植諸德本，　承事多億佛，</div>
<div class='lg-row'>今滿彼昔心，　獲得菩提果。」</div>
</div><p>爾時具足相應行天子而說偈言：</p>

<div class="lg regular" style="margin-left:1em;"><div class='lg-row'>「佛於無量劫，　隨處修勝行，</div>
<div class='lg-row'>正念常相應，　不捨菩提故。」</div>
</div><p>爾時觀察先行天子而說偈言：</p>

<div class="lg regular" style="margin-left:1em;"><div class='lg-row'>「親近諸如來，　修習善諮問，</div>
<div class='lg-row'>樂住三摩地，　出生種種法。」</div>
</div><p>爾時本行相應天子而說偈言：</p>

<div class="lg regular" style="margin-left:1em;"><div class='lg-row'>「過去諸佛所，　請問如教行，</div>
<div class='lg-row'>於三摩地門，　觀察無疲倦。」</div>
</div><p>爾時知宿住天子而說偈言：</p>

<div class="lg regular" style="margin-left:1em;"><div class='lg-row'>「生死多過失，　應作不應作，</div>
<div class='lg-row'>如來了知已，　為說解脫法。」</div>
</div><p>爾時觀先業行天子而說偈言：</p>

<div class="lg regular" style="margin-left:1em;"><div class='lg-row'>「昔同造諸惡，　染污業相似，</div>
<div class='lg-row'>或迭相食噉，　或與之遊戲。」</div>
</div><p>爾時了前際天子而說偈言：</p>

<div class="lg regular" style="margin-left:1em;"><div class='lg-row'>「如來出世間，　以禪定智力，</div>
<div class='lg-row'>能知過去世，　諸趣無有礙。」</div>
</div><p>爾時知後際天子而說偈言：</p>

<div class="lg regular" style="margin-left:1em;"><div class='lg-row'>「佛知未來世，　智慧無障礙，</div>
<div class='lg-row'>此歿及彼生，　業報亦復爾。」</div>
</div><p>爾時知後際境界天子而說偈言：</p>

<div class="lg regular" style="margin-left:1em;"><div class='lg-row'>「如來知後際，　智力無限礙，</div>
<div class='lg-row'>眾生所行行，　隨業受其報。」</div>
</div><p>爾時離輪迴天子而說偈言：</p>

<div class="lg regular" style="margin-left:1em;"><div class='lg-row'>「如來大勇猛，　成就無上慧，</div>
<div class='lg-row'>於三有不著，　住最勝境界。」</div>
</div><p>爾時了世俗天子而說偈言：</p>

<div class="lg regular" style="margin-left:1em;"><div class='lg-row'>「眾生所歸趣，　起種種憶想，</div>
<div class='lg-row'>但唯假名字，　此如來所說。」</div>
</div><p>爾時觀現在天子而說偈言：</p>

<div class="lg regular" style="margin-left:1em;"><div class='lg-row'>「現在勇猛尊，　智力無能壞，</div>
<div class='lg-row'>河沙諸佛土，　分別無限礙。」</div>
</div><p>爾時住無畏天子而說偈言：</p>

<div class="lg regular" style="margin-left:1em;"><div class='lg-row'>「聖主法中王，　照三世平等，</div>
<div class='lg-row'>諸法無自性，　愚夫不能了。」</div>
</div><p>爾時智無著天子而說偈言：</p>

<div class="lg regular" style="margin-left:1em;"><div class='lg-row'>「如來善調伏，　三世無所住，</div>
<div class='lg-row'>以法離自性，　一切無所得。」</div>
</div><p>爾時明三世慧天子而說偈言：</p>

<div class="lg regular" style="margin-left:1em;"><div class='lg-row'>「了過未無體，　蘊起倏歸滅，</div>
<div class='lg-row'>如是輪迴相，　牟尼之所說。」</div>
</div><p>爾時意無著天子而說偈言：</p>

<div class="lg regular" style="margin-left:1em;"><div class='lg-row'>「諸法皆幻化，　如陽焰谷響，</div>
<div class='lg-row'>有情及世間，　自性非真實。」</div>
</div><p>爾時喜三世天子而說偈言：</p>

<div class="lg regular" style="margin-left:1em;"><div class='lg-row'>「如來慧無等，　能了知三世，</div>
<div class='lg-row'>諸根自性空，　一切皆如幻。」</div>
</div><p>爾時樂欲行天子而說偈言：</p>

<div class="lg regular" style="margin-left:1em;"><div class='lg-row'>「如來於中夜，　示現成正覺，</div>
<div class='lg-row'>發勤勇樂欲，　未曾有退減。」</div>
</div><p>爾時發起樂欲天子而說偈言：</p>

<div class="lg regular" style="margin-left:1em;"><div class='lg-row'>「佛為世光明，　精進無損減，</div>
<div class='lg-row'>由彼大勇猛，　超出成正覺。」</div>
</div><p>爾時超欲想天子而說偈言：</p>

<div class="lg regular" style="margin-left:1em;"><div class='lg-row'>「佛出於世間，　極勇猛精進，</div>
<div class='lg-row'>能超欲淤泥，　如蓮不著水。」</div>
</div><p>爾時樂欲解脫天子而說偈言：</p>

<div class="lg regular" style="margin-left:1em;"><div class='lg-row'>「如來出興世，　說法界平等，</div>
<div class='lg-row'>唯一無二相，　故我稱讚禮。」</div>
</div><p>爾時發起精進天子而說偈言：</p>

<div class="lg regular" style="margin-left:1em;"><div class='lg-row'>「如來大威德，　能警覺群品，</div>
<div class='lg-row'>勤修不懈怠，　天魔不能壞。」</div>
</div><p>爾時具正念天子而說偈言：</p>

<div class="lg regular" style="margin-left:1em;"><div class='lg-row'>「佛於一切處，　常起彼正念，</div>
<div class='lg-row'>是故成道已，　獲得念無減。」</div>
</div><p>爾時住等引天子而說偈言：</p>

<div class="lg regular" style="margin-left:1em;"><div class='lg-row'>「如來常在定，　知眾生性欲，</div>
<div class='lg-row'>隨彼所修行，　而為說諸法。」</div>
</div><p>爾時尊重正智天子而說偈言：</p>

<div class="lg regular" style="margin-left:1em;"><div class='lg-row'>「世尊大智海，　邊際無限量，</div>
<div class='lg-row'>設經百千劫，　說之不能盡。」</div>
</div><p>爾時樂解脫天子而說偈言：</p>

<div class="lg regular" style="margin-left:1em;"><div class='lg-row'>「無能勝丈夫，　樂最上解脫，</div>
<div class='lg-row'>由證解脫故，　於三有不著。」</div>
</div><p>爾時相應解脫天子而說偈言：</p>

<div class="lg regular" style="margin-left:1em;"><div class='lg-row'>「牟尼大聖主，　具解脫知見，</div>
<div class='lg-row'>度無盡眾生，　真智無有減。」</div>
</div><p>爾時觀往行天子而說偈言：</p>

<div class="lg regular" style="margin-left:1em;"><div class='lg-row'>「昔於然燈佛，　達勝義法行，</div>
<div class='lg-row'>勤修不退轉，　證得大菩提。」</div>
</div><p>爾時甚深行天子而說偈言：</p>

<div class="lg regular" style="margin-left:1em;"><div class='lg-row'>「佛久離諸惡，　非如餘有情，</div>
<div class='lg-row'>知法自性空，　於三際無礙。」</div>
</div><p>爾時廣慧天子而說偈言：</p>

<div class="lg regular" style="margin-left:1em;"><div class='lg-row'>「佛於一切智，　心不生疑惑，</div>
<div class='lg-row'>正念常現前，　如持油滿鉢。」</div>
</div><p>爾時無散亂天子而說偈言：</p>

<div class="lg regular" style="margin-left:1em;"><div class='lg-row'>「佛心常湛然，　未曾有散亂，</div>
<div class='lg-row'>法性本無染，　眾生不能解。」</div>
</div><p>爾時安住智天子而說偈言：</p>

<div class="lg regular" style="margin-left:1em;"><div class='lg-row'>「如來不共法，　甚深叵思議，</div>
<div class='lg-row'>於一切眾生，　未曾不擇捨。」</div>
</div><p>爾時超諸有天子而說偈言：</p>

<div class="lg regular" style="margin-left:1em;"><div class='lg-row'>「佛為天中仙，　三界無倫比，</div>
<div class='lg-row'>了達一切法，　勝智無過上。」</div>
</div><p>爾時堅固不退天子而說偈言：</p>

<div class="lg regular" style="margin-left:1em;"><div class='lg-row'>「堅勇最勝尊，　於法無所畏，</div>
<div class='lg-row'>覺悟諸有情，　其心悉平等。」</div>
</div>
<p class='juan'>父子合集經卷第十四</p></div>
</div><!-- end of div[@id='body'] -->
</body></html>