<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>父子合集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu14' />父子合集經卷第六</p><p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p><a id='mulu15' />
<p class='h1'>鳩盤茶王授記品第九</p><p>爾時會中有十八俱胝鳩盤茶王，見諸阿修羅及迦樓羅諸龍王等作供養已，心生愛樂；復聞如來與彼授記，歡喜踊躍，得未曾有，咸共讚言：「如來成就最上智慧，於一切法無有疑惑，無喜無恚不生分別，堪受人天廣大供養，譬如大海深廣彌滿，不動不涌，湛然安靜，如來功德亦復如是。」</p>
<p>時彼鳩盤茶王并諸眷屬，各發淨心而興供養，以神通力化作十八俱胝寶幔，是諸寶幔巧妙殊絕，皆以寶線次第嚴飾，所謂黃金線幔、白銀線幔、吠琉璃幔、玻胝迦幔、赤真珠幔、杵藏珠幔、馬藏珠幔等，若金線幔垂銀花鬘，若銀線幔垂金花鬘、吠琉璃幔玻胝迦鬘、玻胝迦幔吠琉璃鬘、赤真珠幔杵藏珠鬘、杵藏珠幔赤真珠鬘、馬藏珠幔眾寶為鬘，互相間列甚可愛樂。又復化出十八俱胝眾寶妙車，所謂金車乃至馬藏珠寶所成之車；於彼車上復現十八俱胝上妙繖蓋，一一繖蓋奇異巧妙，有骨百莖眾寶裝鉸，或以純金而為其柄，次第乃至吠琉璃柄，繖蓋之下垂諸花鬘，黃金花鬘乃至摩尼珠寶所成花鬘，是諸繖蓋以赤真珠巧妙交絡以為其網。時鳩盤茶王各各乘彼眾寶妙車，執持繖蓋作諸伎樂，於虛空中繞佛三匝，以七寶花散如來上；散已復散，從車而下，禮世尊足，在一面住，合掌向佛，以偈讚曰：</p>

<div class="lg regular" style="margin-left:1em;"><div class='lg-row'>「牟尼聖主出世間，　如彌盧山顯大海，</div>
<div class='lg-row'>離諸憂畏不動涌，　堪受如斯妙供養。</div>
<div class='lg-row'>常住寂靜三摩地，　演說諸法無所著，</div>
<div class='lg-row'>捨除憍慢諸垢染，　觀察世間唯名想。</div>
<div class='lg-row'>了知諸法如幻化，　猶如夢中受欲樂，</div>
<div class='lg-row'>亦如水月體非真，　智者當作是觀察。</div>
<div class='lg-row'>乾闥婆城本無有，　於方處求不可得，</div>
<div class='lg-row'>應知但以假名說，　諸世間法皆如是。</div>
<div class='lg-row'>我等所作諸供養，　寶車寶蓋寶幔等，</div>
<div class='lg-row'>及以種種歌樂音，　如來觀之如谷響。</div>
<div class='lg-row'>願我成佛如世尊，　為眾生說如幻法，</div>
<div class='lg-row'>皆令遠離惑業因，　悉證菩提寂靜道。」</div>
</div><p>爾時世尊知諸鳩盤茶等心之所念，即於口中，放大光明。時馬勝比丘覩是光已，合掌向佛，以偈問曰：</p>

<div class="lg regular" style="margin-left:1em;"><div class='lg-row'>「調御施化非無因，　矚斯淨光難思議，</div>
<div class='lg-row'>時眾欲知其所由，　<span class='corr'>唯</span>冀如來速演說。</div>
<div class='lg-row'>覩佛面門現斯瑞，　諸天人民咸有疑，</div>
<div class='lg-row'>願佛憐愍諸群萌，　說此放光希有事。</div>
<div class='lg-row'>誰於今日發大心，　樂於佛所聞正法？</div>
<div class='lg-row'>何人於佛興供養？　為說所獲諸功德。</div>
<div class='lg-row'>何人達彼有為行，　剎那能離諸過患？</div>
<div class='lg-row'>何人證於實相門，　寂靜意樂而不動？</div>
<div class='lg-row'>何人得道降諸魔？　何人稱讚佛功德？</div>
<div class='lg-row'>何人斷惑超三有，　息諸纏蓋心泰然？</div>
<div class='lg-row'>大眾咸生恭敬意，　佇聞如來微妙音。</div>
<div class='lg-row'>何因放此淨光明？　願決眾疑分別說。」</div>
</div><p>爾時世尊，為馬勝比丘說伽陀曰：</p>

<div class="lg regular" style="margin-left:1em;"><div class='lg-row'>「善哉馬勝問斯義，　為作世間饒益者，</div>
<div class='lg-row'>我今說此光所從，　汝等一心當諦聽。</div>
<div class='lg-row'>今此鳩盤茶眾等，　廣興供養淨福業，</div>
<div class='lg-row'>合掌住立於我前，　安住實際心不動。</div>
<div class='lg-row'>以智慧力善修習，　起大悲心利群有，</div>
<div class='lg-row'>後當脫此鬼趣身，　決定往生於勝處。</div>
<div class='lg-row'>得為忉利天宮主，　親近承事諸如來，</div>
<div class='lg-row'>了達諸法無有疑，　如黑暗中然大炬。</div>
<div class='lg-row'>未來復過俱胝劫，　嚴淨無邊佛剎土，</div>
<div class='lg-row'>供養河沙佛世尊，　被精進鎧修諸行。</div>
<div class='lg-row'>饒益攝<span class='corr'>受</span>諸有情，　決定自知當作佛，</div>
<div class='lg-row'>及於方域而降生，　由是號曰除疑佛。</div>
<div class='lg-row'>常說最上寂靜法，　聞者心淨離諸疑，</div>
<div class='lg-row'>咸願求趣大菩提，　救拔群生超彼岸。</div>
<div class='lg-row'>我今已答汝所問，　普令時會心安隱，</div>
<div class='lg-row'>故此授決鳩盤茶，　於未來世得作佛。」</div>
</div></div>
<div class='div-pin'><a id='mulu16' />
<p class='h1'>父子合集經乾闥婆王授記品第十</p><p>爾時會中，復有三十六俱胝乾闥婆王，見諸阿修羅、迦樓羅，諸龍眷屬、鳩盤茶等，於如來所作供養已，復聞與授成佛之記，歡喜踊躍得未曾有，及聞稱讚如來法性本來寂靜，清淨無垢，無有少法之所顯示，皆為增長眾生善根，深生信解，捨諸慳悋，即發無上菩提道心。</p>
<p>時諸乾闥婆王為供佛故，以神通力化作三十六俱胝愛囉嚩拏大龍象王，一一象王各有六牙，一一牙上而有七池，一一池中有七蓮華，一一蓮華而有千葉，一一葉間有七天女，一一天女復以七女而為侍衛。復於一一龍象頂上，化出三十六俱胝上妙繖蓋，七寶為網，寶鬘交映，又復各現寶幔彌覆，懸諸花鬘，處處周遍。彼蓮華中所有天女，或作歌舞，或奏音樂，或說伽陀讚佛功德，或散旃檀沈水末香，或散種種天諸妙花，或散種種上妙衣服，或散眾寶嚴身之具，耳璫臂釧寶鬘金帶，或有執持種種寶幢雜色幡蓋，或散種種清淨香水，於虛空中如雨而下，與諸香花合和成泥，遍迦毘羅城廣六十由旬，隨風所飄其香普至。</p>
<p>是時彼諸乾闥婆王各各乘一大龍象王，競奏百千諸妙音樂，徐行空中，右繞三匝，以神力故，令樂音聲并前香風遍於三千大千世界，其中眾生得聞樂聲及彼香者，皆於阿耨多羅三藐三菩提得不退轉。彼乾闥婆王於虛空中繞佛畢已，從象而下，至於佛所，復繞三匝，頭面禮足，住立一面，合掌向佛，以偈讚曰：</p>

<div class="lg regular" style="margin-left:1em;"><div class='lg-row'>「如來具足諸妙相，　於三界中無與等，</div>
<div class='lg-row'>解脫煩惱生死因，　已盡輪迴苦邊際。</div>
<div class='lg-row'>顯現無邊大威神，　天上人中極希有，</div>
<div class='lg-row'>成就寂靜解脫門，　無有非人能動亂。</div>
<div class='lg-row'>如來具足清淨道，　本無所證無可說，</div>
<div class='lg-row'>佛性真常本湛然，　依世俗諦強分別。</div>
<div class='lg-row'>未來諸佛出世間，　亦能安住如是法，</div>
<div class='lg-row'>法無自性本性空，　無有作者及主宰。</div>
<div class='lg-row'>了知自他無所作，　是為世間具智者，</div>
<div class='lg-row'>諸法各各不相知，　佛於無作示有作。</div>
<div class='lg-row'>譬如多種集成車，　彼各不知自業用，</div>
<div class='lg-row'>但由運載得車名，　佛說我相亦如是。</div>
<div class='lg-row'>彼法無法可教招，　彼法無法可思念，</div>
<div class='lg-row'>彼法無法令解脫，　彼法無法令變異。</div>
<div class='lg-row'>如來如是了知已，　為眾生依世俗說，</div>
<div class='lg-row'>顯示諸行有為門，　彼世俗相亦無得。</div>
<div class='lg-row'>展轉分別諸法性，　令淺智者得除疑，</div>
<div class='lg-row'>諸法無相亦無名，　畢竟無住亦無作。</div>
<div class='lg-row'>願我等於未來世，　成佛如彼牟尼尊，</div>
<div class='lg-row'>無邊功德莊嚴身，　常說如是勝義法。</div>
<div class='lg-row'>利樂世間具智者，　及彼邪見諸眾生，</div>
<div class='lg-row'>常起如是大悲心，　令出輪迴生死海。</div>
<div class='lg-row'>世間苦惱諸有情，　皆由邪慧心諂曲，</div>
<div class='lg-row'>如猴輕躁無暫安，　唯佛大慈能救度。</div>
<div class='lg-row'>恃彼貪恚癡我慢，　隨其識浪常漂流，</div>
<div class='lg-row'>展轉沈淪苦海中，　唯佛大慈能救度。</div>
<div class='lg-row'>眾生愚癡無慧眼，　不知自業墮惡趣，</div>
<div class='lg-row'>永失人天出要門，　唯佛大慈能救度。」</div>
</div><p>爾時世尊，知諸乾闥婆王心之所念，即於口中放大光明，普照時會。於是尊者馬勝比丘覩斯光已，合掌向佛，以偈問曰：</p>

<div class="lg regular" style="margin-left:1em;"><div class='lg-row'>「如來今者現斯瑞，　寂然普放大光明，</div>
<div class='lg-row'>時眾相視咸驚疑，　未曾見是希有事。</div>
<div class='lg-row'>何人蒙佛攝受故，　生大歡喜離諸障？</div>
<div class='lg-row'>今佛放此淨光明，　令彼信解力堅固。</div>
<div class='lg-row'>何人奉行於大法，　如佛所說等無異？</div>
<div class='lg-row'>今佛放此淨光明，　於彼加持垂護念。</div>
<div class='lg-row'>是諸大眾生渴仰，　願聞佛說光因緣，</div>
<div class='lg-row'>合十指爪住佛前，　瞻仰尊顏無暫捨。</div>
<div class='lg-row'>如來為世間作眼，　離諸垢染及憂怖，</div>
<div class='lg-row'>大悲憐愍諸群生，　使除疑網心清淨。」</div>
</div><p>爾時世尊為馬勝比丘說伽陀曰：</p>

<div class="lg regular" style="margin-left:0em;"><div class='lg-row'>「善哉馬勝問斯事，　我為饒益於世間，</div>
<div class='lg-row'>咸令增長諸善根，　今放光明與授記。」</div>
<div class='lg-row'>尊者馬勝大比丘，　聞佛許說光所以，</div>
<div class='lg-row'>歡喜合掌無異緣，　冀梵音聲次第說。</div>
<div class='lg-row'>「乾闥婆王興供養，　為聞真淨大法故。</div>
<div class='lg-row'>此法唯依實際中，　本來自性無增減，</div>
<div class='lg-row'>若人取相而分別，　彼則如幻不可得，</div>
<div class='lg-row'>此法無實亦非虛，　由法性空佛無說。</div>
<div class='lg-row'>彼作如是供養已，　後身當作爍迦羅，</div>
<div class='lg-row'>是為生死最後身，　增進淨行心無懈。</div>
<div class='lg-row'>從一佛剎至佛剎，　承事河沙諸如來，</div>
<div class='lg-row'>化度那由他有情，　果滿得成離塵佛。</div>
<div class='lg-row'>彼離塵佛出於世，　住壽那由他劫數，</div>
<div class='lg-row'>常說諸法自性空，　復能顯示一切智。</div>
<div class='lg-row'>如是彼彼佛名號，　住世正法及像法，</div>
<div class='lg-row'>說法化利諸眾生，　悉同前佛等無異。</div>
<div class='lg-row'>馬勝汝問光因緣，　故我略說彼功德，</div>
<div class='lg-row'>如是展轉成佛時，　降伏天魔無億數。」</div>
<div class='lg-row'>乾闥婆王授記已，　時眾除疑心悅豫，</div>
<div class='lg-row'>咸各歸依牟尼尊，　合掌住立於一面。</div>
</div></div>
<div class='div-pin'><a id='mulu17' />
<p class='h1'>父子合集經藥叉王授記品第十一</p><p>爾時會中有八十俱胝大藥叉王，見彼阿修羅王乃至乾闥婆王等於如來所廣作供養，復聞世尊與彼授記，歡喜踊躍，得未曾有，恭敬尊重，生難遭想，稱讚如來智慧深遠，於所說法，心得入解，深生愛樂，發清淨信，以神通力化作廣大殊妙供養，與前阿修羅王所作供養，等無有異。</p>
<p>時藥叉王作供養已，繞佛三匝，住立一面，合掌向佛，以偈讚曰：</p>

<div class="lg regular" style="margin-left:1em;"><div class='lg-row'>「人中無比釋師子，　具大神通及智慧，</div>
<div class='lg-row'>如海深廣不可涯，　是故我今頭面禮。</div>
<div class='lg-row'>蘇彌盧山可稱量，　劫燒洞然可知際，</div>
<div class='lg-row'>唯佛智力妙難思，　一切無能窮極者。</div>
<div class='lg-row'>過現未來諸世間，　所有諸趣有情類，</div>
<div class='lg-row'>彼等造作善惡業，　佛能遍知無與等。</div>
<div class='lg-row'>或有樂住阿蘭若，　修寂靜行除憒閙，</div>
<div class='lg-row'>隨其修習性不同，　佛能遍知無與等。</div>
<div class='lg-row'>或具貪恚癡過患，　憍慢嫉妬諸惡行，</div>
<div class='lg-row'>或有等分或隨增，　佛能遍知無與等。</div>
<div class='lg-row'>或有迷失於正道，　沈淪苦報無罷期，</div>
<div class='lg-row'>或具信解隨法行，　佛能遍知無與等。</div>
<div class='lg-row'>有情樂作諸惡行，　彼業隨逐不捨離，</div>
<div class='lg-row'>以至惶怖命終時，　唯有如來能救度。</div>
<div class='lg-row'>或持淨戒往天宮，　或造黑業受眾苦，</div>
<div class='lg-row'>受報好醜理無差，　唯有如來悉知見。</div>
<div class='lg-row'>或有智慧求解脫，　於佛法中而出家，</div>
<div class='lg-row'>樂修聖道利有情，　得證無為寂滅樂。</div>
<div class='lg-row'>復有愚夫雖出家，　依止如來法中住，</div>
<div class='lg-row'>於甚深法不能解，　由無智故返生謗。</div>
<div class='lg-row'>彼於佛教生毀訾，　造作無量苦因緣，</div>
<div class='lg-row'>命終墮大地獄中，　劫盡更生餘苦趣。</div>
<div class='lg-row'>若人諦信增上心，　樂聞正法能守護，</div>
<div class='lg-row'>善達諸法本性空，　離一切相無所著。</div>
<div class='lg-row'>了知世間非堅固，　是身如幻如谷響，</div>
<div class='lg-row'>常以悲願利群生，　於佛菩提無退轉。</div>
<div class='lg-row'>我<span class='corr'>今</span>稱讚佛功德，　一切世間無過上，</div>
<div class='lg-row'>迴此少善及有情，　未來同得成佛道。」</div>
</div><p>爾時世尊知諸藥叉王等心之所念，即於口中，放大光明，普照佛土。時馬勝比丘見斯光已，合掌向佛，以偈問曰：</p>

<div class="lg regular" style="margin-left:1em;"><div class='lg-row'>「大哉最勝兩足尊，　忽放淨光難思議，</div>
<div class='lg-row'>此光希有非無因，　照耀世間逾滿月。</div>
<div class='lg-row'>今此眾會皆合掌，　同聲稱揚佛功德，</div>
<div class='lg-row'>唯願如來震梵音，　為說此光之所以。</div>
<div class='lg-row'>何人於佛生淨信？　何人悟入真淨法？</div>
<div class='lg-row'>何人堅固菩提心？　唯冀如來分別說。</div>
<div class='lg-row'>大慈悲主出於世，　能決群生眾疑網，</div>
<div class='lg-row'>諸天龍及人非人，　聞已心生大忻慶。」</div>
</div><p>爾時世尊為馬勝比丘說伽陀曰：</p>

<div class="lg regular" style="margin-left:1em;"><div class='lg-row'>「善哉馬勝大比丘，　汝能諮問如是義，</div>
<div class='lg-row'>因光啟請利天人，　皆令安住真實見。</div>
<div class='lg-row'>彼藥叉王陳供養，　增長見聞勝善根，</div>
<div class='lg-row'>故我放此淨光明，　今當與授成佛記。</div>
<div class='lg-row'>如是彼諸藥叉眾，　悉了諸法從緣生，</div>
<div class='lg-row'>由願力故受此身，　心常安住菩提道。</div>
<div class='lg-row'>能以智慧善觀察，　知蘊處界皆虛假，</div>
<div class='lg-row'>超出輪迴苦惱因，　猶若蓮華不著水。</div>
<div class='lg-row'>自他和合染因緣，　一切覺了皆如幻，</div>
<div class='lg-row'>觀色自性空亦然，　得證寂滅無為理。</div>
<div class='lg-row'>若能覺了諸法空，　亦達無相及無願，</div>
<div class='lg-row'>於此三種解脫門，　平等遍觀無障礙。</div>
<div class='lg-row'>能觀智慧性本空，　所觀境界何所有，</div>
<div class='lg-row'>了知心境二都無，　是為具足菩提行。</div>
<div class='lg-row'>諸天及人聞是法，　心生歡喜未曾有，</div>
<div class='lg-row'>各各信解隨法行，　漸能修習一切智。</div>
<div class='lg-row'>如是密跡藥叉眾，　能以淨心興供養，</div>
<div class='lg-row'>後當轉此惡趣身，　往生諸天受妙樂。</div>
<div class='lg-row'>彼等當於未來世，　奉覲無量俱胝佛，</div>
<div class='lg-row'>號曰寂靜慧如來，　住世壽命極長久。</div>
<div class='lg-row'>教化無數聲聞眾，　猶如星宿現虛空，</div>
<div class='lg-row'>具諸智者生其中，　國土嚴淨無有苦。</div>
<div class='lg-row'>一切世間人非人，　聽佛所說無疲厭，</div>
<div class='lg-row'>皆發勇猛清淨心，　解脫煩惱諸結縛。」</div>
</div>
<p class='juan'>父子合集經卷第六</p></div>
</div><!-- end of div[@id='body'] -->
</body></html>