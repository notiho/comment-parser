<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>父子合集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu43' />父子合集經卷第十五</p><p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p><a id='mulu44' />
<p class='h1'>外道婆羅門授記品第二十五</p><p>爾時會中有外道婆羅門，名鉢哩沒囉惹迦，與其眷屬六萬人俱，見諸阿修羅王、迦樓羅王，諸大龍王、夜叉、乾闥婆等，及瓔珞天、四天王天、三十三天、焰摩天、覩史多天、樂變化天、他化自在天、梵眾天、光音天、遍淨天、廣果天等，作供養已，蒙佛授記，及聞淨居諸天子眾以妙音聲，說偈讚佛，歡喜踊躍，得未曾有。</p>
<p>時彼外道從座而起合掌向佛，而作是言：「我聞瞿曇說無我法，心不愛樂，而生疑惑，不樂住處，無家所歸。沙門瞿曇！若無我者，何故此身從因緣生？我見瞿曇神通色相，於天人中最為第一，具足成就廣大威德，令諸見者皆生歡喜。又嘗為諸廣果天子，說一切法即是如來。云何乃言無有我耶？沙門瞿曇！願為時會如實分別，我當聽受，唯有如來他心能知，令我了解，斷除疑網。」</p>
<p>佛言：「善哉！外道！假使汝伸百千問難，我悉能答，不以為難。我返問汝，隨汝意答。外道！云何有情最初結生入母胎中，汝知之否？」</p>
<p>外道答言：「我宗所說有三種因，父、母、和合，如是成胎。」</p>
<p>佛言：「外道！彼胎為從父貪起耶？」</p>
<p>答言：「不也。」</p>
<p>佛言：「外道！彼胎為從母思起耶？」</p>
<p>答言：「不也。」</p>
<p>佛言：「外道！彼胎為從天中退沒，入母腹耶？」</p>
<p>外道答言：「不知也。」</p>
<p>「外道！彼胎為從人趣中歿，入母腹耶？」答言：「不知也。」</p>
<p>「外道！彼胎為從阿修羅中、地獄中、畜生中、餓鬼中歿，入母腹耶？」</p>
<p>外道答言：「皆不知也。」</p>
<p>佛言：「外道！於意云何？彼胎為從色生，入母腹耶？」</p>
<p>答言：「不知也！」</p>
<p>佛言：「外道！於意云何？彼胎為從受、想、行、識生，入母腹耶？」</p>
<p>答言：「不知也。」</p>
<p>作是說已，佛即告言：「外道！此法甚深微細難知，非汝論議測度能解，唯具正見，專心修學，於此理趣，方能了知。譬如有人患其眼根，得遇良醫，治差其目，由是緣故，復見眾色。外道！若能親近諸善知識，是人即得慧眼清淨，以其慧眼得見深法。若不具足信等五根，入解深法無有是處。是故汝等諸外道輩，在昔生死長夜之中，為彼邪論之所誑惑，起於異見，堅執不捨；於其非法取為正法，於非解脫執為解脫，於非出離而為出離。汝師自壞，亦壞汝等。外道！譬如有人自己無目，為諸盲者而作引導；當知此輩必墮險難。如是沙門惑婆羅門，實非先覺自稱先覺，自處非道說為正道，自未調伏謂已調伏，自依邪念謂為正念，自非救度謂能救度，自不能知出離之道，謂我能知出離之道。」</p>
<p>佛言：「外道！如牧牛人牽牛渡水，先不能知水之淺處，悞入深淵旋轉洄洑，彼牛捨此未達彼岸，溺於中流，困厄無救。何以故？由牧牛者不能導故。外道！如汝等輩，實非導師自謂導師，令受化者返遭困厄，亦復如是。」</p>
<p>佛言：「外道！我稱導師真善調伏，令於正法，決定安隱；我是正覺，如實覺了，令諸有情真實覺悟；我常正念憶持不忘，亦令眾生離諸散亂；我善出離永脫輪迴，令所化者得盡苦際；我示正道決定無異，令所化者得到彼岸。外道！汝今欲求解脫法者，應當發起清淨樂欲，一心尊重，精勤修學，先所未聞出離法要，當生淨信，令汝入解。先已學者汝宗論議，應當捨離更不尋求，先未獲得正法之藏，令汝悟入通達無礙。」</p>
<p>佛言：「外道！於我法中說有三種和合相應，得入胎藏。所言父者，是為過去先業之因；所言母者，乃為過去先業之緣；最初結生羯邏藍位。業招彼識，託母胎中，此業熟故，於彼受生，如尋香城隨心所現。識依胎已，漸次增廣，譬如世間藥草叢林，依彼大地而得生長。外道！如是彼識入母胎已，漸次成就身支具足。將及產生，形分顯現，因緣和合，相續不斷。外道！如是胎中最初結生分位差別，唯除如來具一切智號正遍知，真實了達，無智愚夫則不能解。」</p>
<p>佛言：「外道！若彼有情從地獄歿，得生人趣，入母胎中，出生世間，當有是相：其聲嘶嗄，語不明了，有所言說，人不信用。怱遽慞惶，事多忘失，心常恐怖，身毛顫聳。夢中時見，大火熾然，釜鑊沸騰，奔走求避，獄卒羅剎執杖驅逐，或見被縛，置於柱橛，以杖捶打，求脫不能。或見狂象毒蛇所趁，交橫馳走，不知方處，為人輕賤，視之如賊外道，是為從地獄來，有是餘習；智者了知，愚夫不解。」</p>
<p>佛言：「外道！若彼有情從畜生歿，得生人趣，入母胎中，出生世間，當有是相：為人闇鈍、懶惰、多睡，樂食泥土，咀嚼草木，與愚癡人共為交友，常處黑暗及泥塗中。或坐或立，足指掘地，頭多臭氣，蠅虫咂食，動搖無時，不能暫止，常苦飢渴，或得微劣不淨飲食，便生喜足。多為諂詐，虛說見聞。或於夢中，身墮糞穢；或於田野噉其水草；或夢山谷叢林之中，為彼大蟒纏遶於身，受大驚怖無救護者。外道！是為從畜生來有是餘習，設經一劫說不能盡；智者了知，愚夫不解。」</p>
<p>佛言：「外道！若彼有情從鬼趣歿，得生人趣。入母胎中出生世間，當有是相：其髮黃赤，怒目直視，常苦飢渴，性唯慳嫉。多希財利，心無止足，若見他財，為己有想。於他好物，思欲竊取，不淨殘食，食而無恥。見他所有園林花果，多欲摘取而損壞之。外道！是為從鬼趣來有是餘習；智者了知，愚夫不解。」</p>
<p>佛言：「外道，若彼有情從脩羅歿得生人趣，入母胎中，出生世間。當有是相：常懷忿怒，我慢高心，樂為諍競，結怨不捨，勇健多力，喜於鬪戰，多恃<span class='corr'>脣</span>吻，陵蔑於他。亦有智力及無明力，攻破他論，以自活命。外道！是為從脩羅來有是餘習；智者所知，愚夫不解。」</p>
<p>佛言：「外道！若彼有情從人趣歿，復生人趣。入母胎中，出生世間，當有是相：是人質直，樂近賢善，棄遠惡人，篤信守節，顧惜善名。性樂工巧，常懷愧恥，樂行惠施。於善人所，心無違逆。先觀後作，言無踈謬，善能機辯，通致使命。所有教勅憶持不忘，於處非處而能揀擇。外道！是為從人趣來，有是餘習；智者所知，愚夫不解。」</p>
<p>佛言：「外道！若彼有情從天界歿，得生人趣。入母胎中，出生世間。當有是相：為人端正，常好潔淨，喜服華鬘，薰香塗香，沐浴其身，厭於塵垢，於彼五欲歌舞音樂，唯擇上妙而不淫泆，常與善人共為交契。好登樓閣華麗堂宇，性唯慈忍，令他喜悅。常以上服瓔珞嚴身，進止威儀心無懈惰。外道！是為從天中來有是餘習；智者所知，愚夫不解。」</p>
<p>佛言：「外道！若善男子，善女人，於善知識親近恭敬，供養禮拜，樂聞正法，如理作意，即得超越如向所說諸惡色相。</p>
<p>「外道！當知：若地獄來生人間者，以其先因多造瞋業損害有情，墮在地獄受諸苦惱，今得為人，尚懷瞋惱，遇善知識為說對治相應善法，令起慈心，漸令修習戒波羅蜜。</p>
<p>「外道！當知：若畜生來生人間者，以其先因積集愚癡，數數造作彼不淨行，今得為人尚多婬泆，遇善知識為說十二緣生觀行，對治無明，令生覺悟，發生淨慧，漸令修習般若波羅蜜。</p>
<p>「外道！當知：若鬼趣來生人間者，彼由先因慳貪嫉妬，長時造作，而無間斷，今得人身，性多鄙悋，遇善知識為說布施相應善法，對治彼慳，漸令修習施波羅蜜。</p>
<p>「外道！當知：若阿修羅中來生人間者，彼先造作廣大福行，常生我慢，陵蔑他人，今生人中，性多高舉，遇善知識為說六處及空法門，對治我慢，漸令修習忍波羅蜜。</p>
<p>「外道！當知：若人趣中來生人間者，由彼先修十善業道慣習力故，樂近善友，柔和共住。觀察正理悟無常法，厭生死苦，忻真常樂。漸次修習六波羅蜜，能發無上菩提道意，當得如來一切種智。</p>
<p>「外道！當知：若天趣中來生人間者，是人前身所修施戒，不能忘相，皆希果報，以是緣故得生天上，久受天樂，退生人世，為由宿昔福慧力故，念已先業，必從天墮，而於此身勤加精進。勸行布施，不應希報，若住相者，則為過患，應住無相，得福無量，勸持淨戒，不應希報。若取相者則為瑕垢，應當純淨，離諸染污。如是持戒，得福無量，於佛菩提，得不退轉。</p>
<p>「復次，外道！從地獄出，得生人趣者，是人應當近善知識，樂聞三世佛所說法，住阿蘭若專修梵行，精勤習學，心無疲懈，巧於問難分別義趣，了一切法無有自性，由解法故樂為他說。或於聚落城邑之中，化諸比丘及比丘尼，諸優婆塞、優婆夷等，講宣正法，能令自他斷惡修善，漸次修習得無上道。</p>
<p>「復次，外道！從畜生脫得生人趣，彼應親近善友良緣，得聞正法，捨離愚癡，由善友力多聞熏習，觀諸法空，離諸纏縛，而於自身作非有想，於大眾中心無所畏，自然證得平等法性，了一切法本無自性，速能獲得一切種智。</p>
<p>「復次，外道！從餓鬼脫得生人趣者，彼應依止善友知識，初習布施，除其慳貪。由行施故，發生善慧，樂求出離，修清淨行，於所修福而不取著，了知三世諸法平等，皆唯一相所謂無相，漸次修習得一切智。</p>
<p>「復次，外道！從修羅中來生人趣者，應先發心依善知識，與煩惱魔共為鬪戰。煩惱魔者，所謂我慢。應當思惟：『何者是慢？誰起此慢？誰受此慢？亦不見有捨此慢者。』如是作意、思惟、觀察，我慢之相了不可得，自誑己身都無實性，則能了達諸法無性。若法自性不有，彼則非物，若非物者則不可成辦。若非成辦，彼則不生不滅；若無生滅，則不可分別；若無分別，則無過去未來現在；若三際不可得，當知彼法不可破壞。」</p>
<p>佛言：「外道！如是法性無變、無異，體即真如，名為如來。應知我相實不可得，由起我慢生修羅中，或人或天，流轉諸趣；是故觀察我慢之相，本無體性自他平等，斷除餘習心得清淨。外道！此名捨離我慢善巧方便波羅蜜多，汝於是中當勤修學。」</p>
<p>時彼會中六萬外道，聞說此法，得無生忍，從座而起，頂禮佛足，一心合掌，說偈讚佛：</p>

<div class="lg regular" style="margin-left:1em;"><div class='lg-row'>「世尊智力無與等，　能了眾生所行行，</div>
<div class='lg-row'>亦知諸法所歸趣，　如觀掌中菴羅果。</div>
<div class='lg-row'>觀彼世間諸惡業，　猶如雲霧蔽虛空，</div>
<div class='lg-row'>愚夫不了鎮沈淪，　亦如盲者失正道。</div>
<div class='lg-row'>有說世間為無常，　或言世間非無常，</div>
<div class='lg-row'>又云非常非不常，　譬如狂象為拘縛。</div>
<div class='lg-row'>有說世間無有邊，　或言世間非無邊，</div>
<div class='lg-row'>又云非邊非無邊，　如彼飛禽被籠罩。</div>
<div class='lg-row'>有說即身執為我，　或言離身別有我，</div>
<div class='lg-row'>此皆妄見之所迷，　如獸觸網心生惱。</div>
<div class='lg-row'>有說大自在天化，　亦云非因之所生，</div>
<div class='lg-row'>如是惡見覆有情，　如雲翳彼水中月。</div>
<div class='lg-row'>猶如籠中所拘鳥，　眼視籠竅欲求出，</div>
<div class='lg-row'>當知外道愚癡人，　彼無解脫亦如是。</div>
<div class='lg-row'>或有歸依大梵天，　那羅延天多聞天，</div>
<div class='lg-row'>如人處暗為賊侵，　彼無解脫常生怖。</div>
<div class='lg-row'>外道愚夫著邪見，　心求出離無所依，</div>
<div class='lg-row'>如囚拘繫於獄中，　<span class='corr'>常</span>如貧餧而求丐。</div>
<div class='lg-row'>若能捨邪修正行，　如來於彼起慈心，</div>
<div class='lg-row'>速令免離於輪迴，　如王赦宥蠲諸咎。</div>
<div class='lg-row'>如來備修諸苦行，　始證最上佛菩提，</div>
<div class='lg-row'>為度愚<span class='corr'>癡</span>邪見人，　皆悉解脫無明縛。</div>
<div class='lg-row'>人中師子二足尊，　於諸法中得自在，</div>
<div class='lg-row'>愍彼沈淪苦海中，　以方便力而拔濟。</div>
<div class='lg-row'>若蒙如來大智力，　消伏魔怨無有餘，</div>
<div class='lg-row'>願我當得如世尊，　於大眾中師子吼。</div>
<div class='lg-row'>如來能動三千界，　放無量光普照明，</div>
<div class='lg-row'>成熟一切諸有情，　唯願與授菩提記。」</div>
</div><p>爾時世尊知諸外道深心信解，口放淨光。時尊者馬勝以偈問曰：</p>

<div class="lg regular" style="margin-left:1em;"><div class='lg-row'>「如來威德無與等，　令諸外道生信心，</div>
<div class='lg-row'>今於天人大眾<span class='corr'>中</span>，　放大光明叵思議。</div>
<div class='lg-row'>覩佛淨光從口出，　猶如秋空月滿時，</div>
<div class='lg-row'>諸天及人咸有疑，　願聞佛光所因起。</div>
<div class='lg-row'>何人於佛伸妙供，　何人稱悅如來心，</div>
<div class='lg-row'>何人住佛功德中，　感得如來現斯瑞？</div>
<div class='lg-row'>外道今聞授佛記，　一切眾生亦發心，</div>
<div class='lg-row'>如來出現於世間，　為攝受彼令調伏。</div>
<div class='lg-row'>善哉牟尼大聖主，　能斷一切諸疑惑，</div>
<div class='lg-row'>今此眾會咸樂聞，　於佛法中生愛樂。」</div>
</div><p>爾時世尊為馬勝比丘說伽陀曰：</p>

<div class="lg regular" style="margin-left:1em;"><div class='lg-row'>「馬勝比丘汝當知，　今正是時發斯問，</div>
<div class='lg-row'>為欲利樂諸有情，　請益如來放光事。</div>
<div class='lg-row'>我今為汝分別說，　應當諦聽無異思，</div>
<div class='lg-row'>如來所作非無因，　<span class='corr'>宜</span>生忻慶住正念。</div>
<div class='lg-row'>此諸外道悉調伏，　捨於邪見得正見，</div>
<div class='lg-row'>由入正法起對治，　故能安住菩提道。</div>
<div class='lg-row'>了知無垢寂靜法，　而於見取心厭離，</div>
<div class='lg-row'>從佛聞斯授記音，　決定自知當作佛。</div>
<div class='lg-row'>已曾往昔修正行，　得值二十俱胝佛，</div>
<div class='lg-row'>供養承事不疲勞，　為求無上菩提故。</div>
<div class='lg-row'>廣行惠施心無悋，　堅持淨戒住忍力，</div>
<div class='lg-row'>精勤修習總持門，　依三摩地發淨慧。</div>
<div class='lg-row'>具足六度諸功德，　念念增進無退轉，</div>
<div class='lg-row'>摧諸異論捨邪宗，　百千問難善分別。</div>
<div class='lg-row'>昔由習近惡知識，　依止群邪異見中，</div>
<div class='lg-row'>得遇如來大導師，　頓棄所修邪教行。</div>
<div class='lg-row'>於彼未來星宿劫，　皆當作佛同一名，</div>
<div class='lg-row'>各各出現於世間，　號曰普遍勝名稱。</div>
<div class='lg-row'>其佛國土極嚴淨，　種種珍寶妙莊嚴，</div>
<div class='lg-row'>得離邪見諸眾生，　同依佛教生明慧。</div>
<div class='lg-row'>彼土無有三惡道，　及以八難所逼惱，</div>
<div class='lg-row'>諸佛壽命極延長，　等同八萬四千歲。</div>
<div class='lg-row'>若人聞此佛名者，　悉能捨離於貪欲，</div>
<div class='lg-row'>女人得轉丈夫形，　斯由聞佛功德力。</div>
<div class='lg-row'>如來善伏魔怨者，　與諸外道授佛記，</div>
<div class='lg-row'>聞已咸生歡喜心，　皆當成就一切智。」</div>
</div>
<p class='juan'>父子合集經卷第十五</p></div>
</div><!-- end of div[@id='body'] -->
</body></html>