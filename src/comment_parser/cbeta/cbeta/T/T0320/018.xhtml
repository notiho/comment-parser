<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>父子合集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu50' /><a id='mulu51' />父子合集經卷第十八<p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p>六界差別品第二十六之三</p><p>佛言：「大王！譬若有人於睡夢中與諸寶媛共相執持，是人覺已，憶念夢中所受妙觸，為實爾不？」</p>
<p>王言：「不也！」</p>
<p>佛言：「大王！於意云何？是人所夢執以為實，是智者不？」</p>
<p>王言：「不也！世尊！何以故？夢中畢竟無有寶媛，況復有彼美妙觸耶？當知是人徒自疲勞，都無所得。」</p>
<p>佛言：「大王！如是，如是！愚癡異生寡聞無智，於可意觸而生愛樂，心生染著造如是業，身業三種、語業四種、意業三種，造作彼業，剎那遷謝。是業滅已，不依東方南西北方四維上下中間而住，至命終時，見先所作，心想中現，如彼睡覺憶夢中事，最後識滅自業現前。大王！識為其主，業為攀緣，二種相因，初識生起，作業受報，皆不失壞。或趣地獄，或墮傍生、琰摩羅界及阿脩羅，若人若天，同分種類相續不絕。大王！最後識滅名為死蘊，最初識起名為生蘊。大王！彼識起時，無所從來，滅無所至；其緣生時，無所從來，滅無所至；彼業生時，無所從來，滅無所至。大王！無有少法從於此世得至他世。何以故？自性空故。如是了知初識初識空，自業自業空，身識身識空，若滅滅空，若生生空，輪迴輪迴空，涅槃涅槃皆自性空，無有作者亦無受者，但隨世俗之所顯示，非第一義作是說也。</p>
<p>「大王！當知諸根如幻境界如夢，一切諸法皆悉空寂，此名空解脫門；空無空相，名無相解脫門；若無相者則無希求，名無願解脫門。若能了此三解脫門，與空共行菩提先道，廣大如法性，究竟如虛空；於此譬喻。當如是知。</p>
<p>「復次，大王！譬如有人於睡夢中，持熱銅鍱以為衣服而自纏身。是人覺已，憶念夢中熾然銅鍱觸身苦惱，為實爾不？」</p>
<p>王言：「不也！」</p>
<p>佛言：「大王！於意云何？是人所夢執為真實，是智者不？」</p>
<p>王言：「不也！世尊！何以故？夢中畢竟無熱銅鍱，況復觸身受苦惱耶？當知是人徒自疲勞都無有實。」</p>
<p>佛言：「大王！如是，如是！愚癡寡聞凡夫異生，見恐畏事，心生嫌惡，妄生執著造是惡業，身業三種、語業四種、意業三種，造作彼業，剎那遷謝。是業滅已，不依東方南西北方四維上下中間而住，至命終時，見昔所作，心生恐懼，如彼睡覺念夢中事，最後識滅自業現前。大王！識為其主，業為攀緣，二種相因，初識生起，作業受果皆不失壞，或趣地獄，或墮傍生、琰摩羅界及阿修羅，若人若天。初識生已各受其報，同分心品相續而轉，最後識滅名為死蘊，最初識起名為生蘊。大王！彼識起時，無所從來，滅無所至；彼緣生時，無所從來，滅無所至；彼業生時，無所從來，滅無所至。大王！無有少法從於此世得至他世。何以故？自性空故。如是了知初識初識空，自業自業空，身識身識空，若滅滅空，若生生空，輪迴輪迴空，涅槃涅槃皆自性空。了知業報自性非有，無有作者亦無受者，但唯名相分別顯示。</p>
<p>「大王！當知諸根如幻境界如夢，一切諸法皆悉空寂，此名空解脫門；空無空相，名無相解脫門；若無相者，則無希求，名無願解脫門。若能了知三解脫門，與空共行，菩提先道，廣大如法界，究竟如虛空。於此譬喻，當如是知。</p>
<p>「復次，大王！如人夢中自見其身，悉皆散壞不覺諸觸。是人覺已，憶念夢中身根散壞而生憂惱，為實爾不？」</p>
<p>王言：「不也！」</p>
<p>佛言：「大王！於意云何？是人所夢執以為實，是智者不？」</p>
<p>王言：「不也！世尊！何以故？夢中畢竟無有身根，況復散壞？當知是人徒自疲勞，都無有實。」</p>
<p>佛言：「如是，如是！愚癡寡聞凡夫異生，自見身壞，心生執著，復起恐怖，造是癡業，身業三種、語業四種、意業三種，造作彼業，剎那遷謝。是業滅已，不依東方南西北方四維上下中間而住，至命終時，見先所作，心生惶怖，如彼夢覺，念夢中事，最後識滅自業現前。大王！識為其主，業為攀緣，二種相因，初識生起，作業受果皆不失壞，或趣地獄，或墮傍生、琰摩羅界及阿脩羅，若人若天。初識生已，各受其報，同分心品相續隨轉，最後識滅名為死蘊，最初識起名為生蘊。大王！初識起時，無所從來，滅無所至；彼緣生時，無所從來，滅無所至；其業生時，無所從來，滅無所至。大王！無有少法從於此世得至他世。何以故？自性空故。如是了知初識初識空，自業自業空，身識身識空，若滅滅空，若生生空，輪迴輪迴空，涅槃涅槃皆自性空。了知業報自性非有，無有作者亦無受者，但唯名相分別顯示。</p>
<p>「大王！當知諸根如幻境界如夢，一切諸法皆悉空寂，此名空解脫門；空無空相，名無相解脫門；若無相者，則無希求，名無願解脫門。若能了此三解脫門，與空共行，菩提先道，廣大如法界，究竟如虛空。於此譬喻，當如是知。</p>
<p>「復次，大王！如人夢中見彼幻師幻作五欲種種欲樂，自見其身為彼圍遶，受諸快樂。是人覺已，憶念夢中所作事業，為實爾不？」</p>
<p>王言：「不也！」</p>
<p>佛言：「大王！於意云何？彼於夢境執以為實，是智者不？」</p>
<p>王言：「不也！世尊！何以故？夢中畢竟無彼幻師，況復變現五欲等事。當知是人徒自疲勞，都無有實。」</p>
<p>佛言：「大王！如是，如是！愚癡寡聞凡夫異生意著於法，心生貪染，復起追求，轉增癡愛，為彼所牽，造如是罪，身業三種、語業四種、意業三種，造作彼業，剎那遷謝。彼業滅已，不依東方南西北方四維上下中間而住，至命終時，見昔所作心想中現，自分業報皆悉現前，猶如夢覺念夢中事。大王！識為其主，業為攀緣，二種相因，初識生起，作業受報，皆不失壞，或趣地獄，或墮傍生、琰摩羅界及阿脩羅，若人若天。初識生已各受其報，同分心品相續隨轉，最後識滅名為死蘊，最初識起名為生蘊。大王！身識生時，無所從來，滅無所至；彼緣生時，無所從來，滅無所至；彼業生時，無所從來，滅無所至。大王！無有少法從於此世得至他世。何以故？自性空故。如是了知初識初識空，自業自業空，身識身識空，若滅滅空，若生生空，輪迴輪迴空，涅槃涅槃皆自性空。作業不可得，受報不可得，但唯名相分別顯示。</p>
<p>「大王！當知諸根如幻境界如夢，一切諸法皆悉空寂，此名空解脫門；空無空相，名無相解脫門；若無相者則無希求，名無願解脫門。依此了知三解脫門，與空共行，菩提先道，廣大如法界，究竟如虛空。於此譬喻，當如是知。</p>
<p>「復次，大王！譬如有人於睡夢中，為彼瀑流漂沒己身及其眷屬，受諸惶怖種種苦惱。是人覺已，憶念夢中水所漂溺，為實爾不？」</p>
<p>王言：「不也！」</p>
<p>佛言：「大王！是人所夢執以為實，是智者不？」</p>
<p>王言：「不也！世尊！何以故？夢中畢竟無水所漂，況復有彼惶怖苦惱？當知是人徒自疲勞，都無有實。」</p>
<p>佛言：「大王！如是，如是！愚癡寡聞凡夫異生，意著諸法生憂惱處，展轉尋求無對治道，以不了故起諸惡行，身業三種、語業四種、意業三種，造作彼業，剎那遷謝。是業滅已，不依東方南西北方四維上下中間而住，至命終時心生惶怖，見昔所作悉現其前，如人夢覺念夢中事。大王！識為其主，業為攀緣，二種相因，初識生起，作業受果皆不失壞，或趣地獄，或墮傍生、琰摩羅界及阿脩羅，若人若天。初識生已，各受其報，同分心品相續不絕，最後識滅名為死蘊，最初識起名為生蘊。大王！初識生時，無所從來，滅無所至；彼緣生時，無所從來，滅無所至；彼業生時，無所從來，滅無所至。大王！無有少法從於此世得至他世。何以故？自性空故。如是了知初識初識空，自業自業空，身識身識空，若滅滅空，若生生空，輪迴輪迴空，涅槃涅槃皆自性空，無有作者亦無受者，但唯名相分別顯示。</p>
<p>「大王！諸根如幻境界如夢，一切諸法皆悉空寂，此名空解脫門；空無空相，名無相解脫門；若無相者，則無希求，名無願解脫門。若能了此三解脫門，與空共行，菩提先道，廣大如法界，究竟如虛空。於此譬喻，當如是知。</p>
<p>「復次，大王！譬如有人於睡夢中，自見其身飲酒惛醉，不識善法及諸惡行，功德過失都不覺知。是人覺已，念夢中事，為實爾不？」</p>
<p>王言：「不也！」</p>
<p>佛言：「大王！於意云何？是人所夢執為真實，是智者不？」</p>
<p>王言：「不也！世尊！何以故？夢中畢竟無飲酒者，況惛醉耶？當知是人徒自疲勞，都無有實。」</p>
<p>佛言：「大王！如是，如是！愚癡寡聞凡夫異生，意著諸法，起愛染心造是癡業，身業三種、語業四種、意業三種，造作彼業，剎那遷謝。是業滅已，不依東方南西北方四維上下中間而住，至命終時，見先所作自分業報心想中現，如人夢覺念夢中事。大王！識為其主，業為攀緣，二種相因，初識生起，作業受報皆不失壞，或趣地獄，或墮傍生、琰摩羅界及阿脩羅，若人若天。各受其報，同類心品相續隨轉，最後識滅名為死蘊，最初識起名為生蘊。大王！身識生時，無所從來，滅無所至；彼緣生時，無所從來，滅無所至；彼業生時，無所從來，滅無所至。大王！無有少法從於此世得至他世。何以故？自性空故。如是了知初識初識空，自業自業空，身識身識空，若滅滅空，若生生空，輪迴輪迴空，涅槃涅槃皆自性空，無有作者亦無受者，若業若報，皆不可得，但唯名相分別顯示。</p>
<p>「大王！諸根如幻境界如夢，一切諸法自性空寂，此名空解脫門；空無空相，名無相解脫門；若無相者，則無希求，名無願解脫門。若能了知三解脫門，與空共行，菩提先道，廣大如法界，究竟如虛空。於此譬喻，當如是知。」</p>

<p class='juan'>父子合集經卷第十八</p></div>
</div><!-- end of div[@id='body'] -->
</body></html>