<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>父子合集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu3' />父子合集經卷第二<p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p>淨飯王始發信心品第一之餘</p><p>時尊者優陀夷知淨飯王心生感悟，說偈讚已，白言：「大王！今佛世尊出興于世為大法王，具足成就諸善功德，於彼沙門大眾之中，猶如滿月眾星圍繞，世尊光明復過于彼。大王！如來出世如秋空日，無雲覆蔽其光特盛。佛於沙門大眾之中，光明照耀復過於彼。又如海中有光明山，其光赫奕出於眾山。佛處沙門大眾之中，光明照耀復過于彼。又如帝釋處善法堂，天眾圍繞，身光熾盛異諸天子。佛於沙門大眾之中，光明照耀復過于彼。又如大梵天王，百千俱胝梵眾圍繞，一切身光無與等者。佛於沙門大眾之中，光明照耀復過于彼。」</p>
<p>時淨飯王聞說世尊如是最勝光明威神，復自憶念：「往昔太子初降生時，地六震動，所謂動、遍動、極遍動、起、遍起、極遍起、涌、遍涌、極遍涌、震、遍震、極遍震、擊、遍擊、極遍擊、吼、遍吼、極遍吼，光照天地，無與等者，即行七步不假扶掖。是時空中澍二種水：一者、溫煖，二者、清冷，用為灌浴太子之身。地中自然涌出寶座，殊妙繖蓋，懸處虛空，有諸天子恭敬尊重，手執白拂，侍立左右。乃至菩薩長年捨家厭五欲樂，常住正念，說誠實語，令諸有情不相損害。所作決定勇猛堅固，願成無上正等菩提，未得度者皆令得度，漸次至於究竟彼岸。」於是淨飯王為優陀夷，而說偈言：</p>

<div class="lg regular" style="margin-left:1em;"><div class='lg-row'>「若人初生時，　言說唯決定，</div>
<div class='lg-row'>彼具寂靜慧，　智者何不信？</div>
<div class='lg-row'>太子初生時，　世間無與等，</div>
<div class='lg-row'>為世所尊重，　智者何不信？</div>
<div class='lg-row'>乃至於夢中，　曾無虛妄說，</div>
<div class='lg-row'>如說而修行，　智者何不信？</div>
<div class='lg-row'>於境不生貪，　不為貪所縛，</div>
<div class='lg-row'>不顧金寶聚，　智者何不信？</div>
<div class='lg-row'>瞋如利刀劍，　忿怒令他怖，</div>
<div class='lg-row'>善離彼過失，　智者何不信？</div>
<div class='lg-row'>勝慧常相應，　驚怖不能動，</div>
<div class='lg-row'>由離癡過失，　智者何不信？</div>
<div class='lg-row'>受用五欲樂，　不為彼纏縛，</div>
<div class='lg-row'>勝慧善決擇，　智者何不信？</div>
<div class='lg-row'>百千種幻術，　無少分真實，</div>
<div class='lg-row'>善人非所樂，　智者何不信？</div>
<div class='lg-row'>無數巧妙言，　畢竟為戲論，</div>
<div class='lg-row'>於縛不能脫，　智者何不信？</div>
<div class='lg-row'>若愛樂法樂，　相應諸義利，</div>
<div class='lg-row'>決定能離縛，　彼言何不信？</div>
<div class='lg-row'>離垢方便力，　人孰能防禦，</div>
<div class='lg-row'>逾城出釋宮，　彼言何不信？</div>
<div class='lg-row'>棄捨五欲樂，　棲山若麋鹿，</div>
<div class='lg-row'>志樂求菩提，　彼言何不信？</div>
<div class='lg-row'>六年修苦行，　為度諸眾生，</div>
<div class='lg-row'>求最上菩提，　彼言何不信？</div>
<div class='lg-row'>六年食麻麥，　不思諸美膳，</div>
<div class='lg-row'>求最上菩提，　彼言何不信？</div>
<div class='lg-row'>六年處谷山，　眾魔來伺隙，</div>
<div class='lg-row'>不能見少過，　彼言何不信？</div>
<div class='lg-row'>何人不求利，　獨無少希望，</div>
<div class='lg-row'>善離貪過患，　彼言何不信？</div>
<div class='lg-row'>無上正等覺，　若他未曾聞，</div>
<div class='lg-row'>難信復難解，　彼言何不信？</div>
<div class='lg-row'>若梵天請轉，　或世尊自說，</div>
<div class='lg-row'>如是微妙法，　彼言何不信？</div>
<div class='lg-row'>憐愍釋種故，　示生於王宮，</div>
<div class='lg-row'>皆令脫苦縛，　彼言何不信？</div>
<div class='lg-row'>未登彼岸者，　教詔令得度，</div>
<div class='lg-row'>常發如是願，　彼言何不信？</div>
<div class='lg-row'>世尊於往昔，　嘗如是勸化，</div>
<div class='lg-row'>當知今亦然，　彼言何不信？</div>
<div class='lg-row'>是故我今者，　求見法中王，</div>
<div class='lg-row'>如是諦觀察，　得身心清淨。」</div>
</div><p>時淨飯王說是偈已，復更思惟，謂尊者曰：「是身何久，乃發道意？」</p>
<p>時優陀夷為淨飯王而說偈言：</p>

<div class="lg regular" style="margin-left:1em;"><div class='lg-row'>「大王今作人中主，　應當修習諸義利，</div>
<div class='lg-row'>如來稱讚發心因，　常得生於尊勝處。</div>
<div class='lg-row'>若能發生清淨意，　往詣牟尼大仙所，</div>
<div class='lg-row'>所獲功德難可量，　增長人天諸善種。</div>
<div class='lg-row'>如來昔為王太子，　大悲愍念諸群萌，</div>
<div class='lg-row'>廣行平等無量心，　猶若蓮華不著水。</div>
<div class='lg-row'>一切有情沒瀑流，　佛能救拔令出離，</div>
<div class='lg-row'>是名無上兩足尊；　王發淨心善調伏。</div>
<div class='lg-row'>佛智最上最第一，　善拔眾生疑惑箭，</div>
<div class='lg-row'>永離眾苦得安樂；　王發淨心善調伏。</div>
<div class='lg-row'>太子永斷三有縛，　降伏四種魔軍眾，</div>
<div class='lg-row'>得成無上大菩提；　王發淨心善調伏。</div>
<div class='lg-row'>開示解脫甘露法，　帝釋人王咸勸請，</div>
<div class='lg-row'>利樂三界諸有情；　王發淨心善調伏。</div>
<div class='lg-row'>能轉最勝妙法輪，　攝化一切諸外道，</div>
<div class='lg-row'>其數俱胝那臾多；　王發淨心善調伏。</div>
<div class='lg-row'>如來慧眼極清淨，　眾生無明之所覆，</div>
<div class='lg-row'>說法能除彼癡暗；　王發淨心善調伏。</div>
<div class='lg-row'>眾生老死所逼迫，　如來說法除憂怖，</div>
<div class='lg-row'>方便令登常樂門；　王發淨心善調伏。</div>
<div class='lg-row'>如來出現於世間，　如空四澍大雲雨，</div>
<div class='lg-row'>能滅熾然三毒火；　王發淨心善調伏。</div>
<div class='lg-row'>牟尼十力智光明，　銷滅眾生三世罪，</div>
<div class='lg-row'>畢竟遠離諸過咎；　王發淨心善調伏。</div>
<div class='lg-row'>如來常以大悲心，　愛念眾生如赤子，</div>
<div class='lg-row'>皆令離苦得解脫；　王發淨心善調伏。</div>
<div class='lg-row'>難化剛強諸眾生，　如來方便能攝受，</div>
<div class='lg-row'>令除掉舉與憍慢；　王發淨心善調伏。</div>
<div class='lg-row'>眾生沒於貪欲海，　諸天著樂亦復然，</div>
<div class='lg-row'>佛垂十力能拯接；　王發淨心善調伏。</div>
<div class='lg-row'>如來大悲無與等，　無量功德所莊嚴，</div>
<div class='lg-row'>能救眾生長夜苦；　王發淨心善調伏。</div>
<div class='lg-row'>如來大悲方便力，　若摩尼珠能瑩水，</div>
<div class='lg-row'>善除鬪諍垢濁因；　王發淨心善調伏。</div>
<div class='lg-row'>如摩尼寶本性淨，　眾生見已咸歡喜，</div>
<div class='lg-row'>牟尼永離煩惱因；　王發淨心善調伏。</div>
<div class='lg-row'>人天多受別離苦，　佛令獲得寂靜樂，</div>
<div class='lg-row'>出離輪迴生死因；　王發淨心善調伏。</div>
<div class='lg-row'>牟尼成就功德海，　我今略說一少分，</div>
<div class='lg-row'>譬如虛空無有邊；　王發淨心善調伏。」</div>
</div><p>時淨飯王聞偈讚已，即自憶念：「向者菩薩未出家時，我曾親見作勝事業，正念相應發決定願：『我當捨家誓成佛道，度諸眾生令至彼岸。』」乃謂尊者優陀夷曰：「汝今即是如來之子，自食訖已，別齎供養，然後我當詣世尊所。」</p>
<p>時優陀夷生大歡喜，即持香飯奉上如來。佛受供已，召諸比丘，而告之曰：「彼優陀夷，我遣往化淨飯父王，今已信解。」</p>
<p>佛即讚彼優陀夷言：「善哉！善哉！汝今獲得無量福蘊，令諸世間諸天及人，聞是事已，增長善根。」</p>
<p>有諸比丘白言：「世尊！彼優陀夷得幾所福？」</p>
<p>佛言：「假使十方殑伽河中所有沙數，無量無邊不可稱量，是優陀夷所得福報，與彼沙數正等無異。」</p>
<p>於是世尊食已收鉢，安住威儀，加趺而坐，入定觀察，父王將至。即召北方多聞天王，與其眷屬百千俱胝那臾多大藥叉將，於自宮出從空而來，屈伸臂頃，到於佛所，合掌作禮，供養世尊及比丘眾，住立一面。</p>
<p>復次，東方持國天王，與其眷屬百千俱胝那臾多乾闥婆眾，從空而來，到於佛所，合掌作禮供養世尊及比丘眾，住立一面。</p>
<p>復次，南方增長天王，與其眷屬百千俱胝那臾多矩畔拏眾，從空而來，到於佛所，合掌作禮供養世尊及比丘眾，住立一面。</p>
<p>復次，西方廣目天王，與其眷屬百千俱胝那臾多諸大龍眾，從空而來，到於佛所，合掌作禮供養世尊及比丘眾，住立一面。</p>
<p>復次，帝釋天主與三十三天無數天子，來至佛所作禮供養。如是，焰摩天、覩史多天、樂變化天、他化自在天、大梵王天、光音天、廣果天、淨居天，此諸天子各與百千俱胝那臾多天子眷屬，來詣佛所頭面作禮，供養恭敬及比丘僧，住立一面。</p>
<p>復次，毘摩質多羅阿修羅王，與六十那臾多眷屬，著新淨衣次第裝束，從空而來到於佛所，頭面作禮供養世尊及比丘眾，在一面住。</p>
<p>復次，迦婁羅王與其眷屬八萬六千眷屬俱，從空而來，到於佛所，合掌作禮供養世尊及比丘眾，住立一面。</p>
<p>復有外道大仙婆羅門等八十俱胝，從於諸方來詣佛所親近供養，譬若滿月麗於空中，威德光明隱蔽宿曜。</p>
<p>時彼眾中天龍鬼神、摩睺羅伽等，一心同聲，以偈讚曰：</p>

<div class="lg regular" style="margin-left:1em;"><div class='lg-row'>「佛具智光明，　最勝無倫匹，</div>
<div class='lg-row'>降伏阿修羅，　滅三毒癡暗。</div>
<div class='lg-row'>佛面猶滿月，　眾相悉莊嚴，</div>
<div class='lg-row'>具最上辯才，　能破諸異論。</div>
<div class='lg-row'>百福妙嚴身，　天人無與等，</div>
<div class='lg-row'>開導諸聲聞，　如蓮出濁水。</div>
<div class='lg-row'>如帝釋天主，　天子常圍繞，</div>
<div class='lg-row'>威德勝諸天，　身光亦復爾。</div>
<div class='lg-row'>如來二足尊，　法子常圍繞，</div>
<div class='lg-row'>善說諸法要，　令眾生開悟。</div>
<div class='lg-row'>如焰摩天主，　眷屬常圍繞，</div>
<div class='lg-row'>安坐大眾中，　諸天咸尊重。</div>
<div class='lg-row'>佛身無邊光，　照險難惡道，</div>
<div class='lg-row'>墮落諸眾生，　蒙光皆離苦。</div>
<div class='lg-row'>覩史多天主，　天眾常圍繞，</div>
<div class='lg-row'>由昔福報故，　身光獨為勝。</div>
<div class='lg-row'>天與阿修羅，　及餘龍神眾，</div>
<div class='lg-row'>釋師子光明，　清淨超於彼。</div>
<div class='lg-row'>樂變化天主，　皆來至佛所，</div>
<div class='lg-row'>為佛光所蔽，　令知先福業。</div>
<div class='lg-row'>如是佛光明，　最上無能比，</div>
<div class='lg-row'>能化未調伏，　令生淨信解。</div>
<div class='lg-row'>他化自在主，　天眾常圍繞，</div>
<div class='lg-row'>由宿善業故，　身光獨為勝。</div>
<div class='lg-row'>如來十力尊，　正行皆圓滿，</div>
<div class='lg-row'>於諸天人中，　光明極熾盛。</div>
<div class='lg-row'>色界大梵王，　身光超梵眾，</div>
<div class='lg-row'>八種妙音聲，　諸天無與等。</div>
<div class='lg-row'>如來大法王，　八部常恭敬，</div>
<div class='lg-row'>演四諦法音，　光照三千界。</div>
<div class='lg-row'>諸天龍神等，　咸來至佛所，</div>
<div class='lg-row'>希聞梵音聲，　願佛開未悟。</div>
<div class='lg-row'>大海深可量，　虛空可知際，</div>
<div class='lg-row'>須彌尚可稱，　佛功德無極。」</div>
</div></div>
<div class='div-pin'><a id='mulu4' />
<p class='h1'>父子合集經王詣佛所品第二</p><p>時淨飯王前已謂尊者優陀夷言：「不久我當躬詣佛所，諒惟世尊，他心先鑒。即召釋種擇吉祥日，於日天子初出之時，我當嚴駕決定往矣。」時諸釋種聞王教勅咸生忻慶，各作是言：「善哉！大王！願當侍從。」</p>
<p>時淨梵王勅令排備象馬車乘寶飾輦輿，以淨黃土遍覆道路，駕青色車青寶裝鉸，於其車上懸青繖蓋，寶網交絡，寶鈴和鳴，奏妙音樂，作眾歌舞；有百勇士擐青甲冑，著青革屣，周匝圍繞；無數翊從服青色衣，各各執持青色幢幡，及青色拂，復以眾寶而飾其柄，種種莊嚴，青色鮮潔，次第行列，安徐前進。駕黃色車，黃金裝鉸，於其車上張黃繖蓋，寶網交絡，寶鈴和鳴，奏妙音樂，作眾歌舞；有百勇士擐黃甲冑，著黃革屣，周匝圍繞；無數翊從服黃色衣，各各執持黃色幢幡及黃色拂，復以眾寶而飾其柄，種種莊嚴，黃色鮮潔，次第行列，安徐前進。駕紅色車紅寶裝鉸，於其車上張紅繖蓋，寶網交絡，寶鈴和鳴，奏妙音樂，作眾歌舞；有百勇士擐紅甲冑，著紅革屣，周匝圍繞；無數翊從服紅色衣，各各執持紅色幢幡及紅色拂，復以眾寶而飾其柄，種種莊嚴，紅色鮮潔，次第行列，安徐前進。駕白色車白銀裝鉸，於其車上張白繖蓋，寶網交絡，寶鈴和鳴，奏妙音樂，作眾歌舞；有百勇士擐白甲冑，著白革屣，周匝圍繞；無數翊從服白色衣，各各執持白色幢幡及白色拂，復以眾寶而飾其柄，種種莊嚴白色鮮潔，次第行列安徐前進。駕彩畫車眾寶裝鉸，於其車上張彩畫蓋，寶網交絡，寶鈴和鳴，奏妙音樂，作眾歌舞；有百勇士擐彩畫甲，著彩畫履，周匝圍繞；無數翊從服彩畫衣，各各執持彩畫幢幡及雜色拂，復以眾寶而飾其柄，種種莊嚴，雜色鮮潔，次第行列，安徐前進。於眾車後有八萬象，一一象上皆有七寶所成樓閣，金幢間列，甚可愛樂。復於象後有八萬馬，亦以金寶而鉸飾之。時淨飯王乘最勝象，從自宮中出迦毘羅城，詣尼拘律陀林，諸釋種等肅恭隨從。</p>
<p>是時世尊，遙見父王將諸臣佐、釋種眷屬、城中人民漸次來至，召諸比丘出林觀矚。比丘見已深生隨喜，歎未曾有，初覩咸謂三十三天帝釋天主而來至此。王所行路淨治平坦，散五色華，燒眾名香，於虛空中懸眾繒鬘，種種伎藝諸妙音樂行列道側，一時俱作，王意熙怡前詣佛所。</p>

<p class='juan'>父子合集經卷第二</p></div>
</div><!-- end of div[@id='body'] -->
</body></html>