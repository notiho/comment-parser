<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>父子合集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu38' />父子合集經卷第十三</p><p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p><a id='mulu39' /><a id='mulu40' />
<p class='h1'>淨居天子說偈讚佛品第二十四</p><p>爾時會中有無數淨居天子及無量眾生，於佛法中，心得覺悟，離諸疑惑，深生愛樂，歡喜踊躍，得未曾有，一心合掌，住立佛前，各以伽陀，稱讚於佛。</p>
<p>爾時善施天子而說偈言：</p>

<div class="lg regular" style="margin-left:1em;"><div class='lg-row'>「佛昔捨身命，　國土及妻子，</div>
<div class='lg-row'>圓滿彼施行，　故我稽首禮。」</div>
</div><p>爾時淨戒天子而說偈言：</p>

<div class="lg regular" style="margin-left:1em;"><div class='lg-row'>「堅固持淨戒，　離一切垢染，</div>
<div class='lg-row'>能渡於彼岸，　頂禮具戒者。」</div>
</div><p>爾時安忍天子而說偈言：</p>

<div class="lg regular" style="margin-left:1em;"><div class='lg-row'>「佛廣修忍行，　為他斷肢節，</div>
<div class='lg-row'>不生怨恨心，　得成無上慧。」</div>
</div><p>爾時精進天子而說偈言：</p>

<div class="lg regular" style="margin-left:1em;"><div class='lg-row'>「大雄猛世尊，　捨生死重擔，</div>
<div class='lg-row'>勤修無退屈，　速至於菩提。」</div>
</div><p>爾時靜慮天子而說偈言：</p>

<div class="lg regular" style="margin-left:1em;"><div class='lg-row'>「如來大威德，　常棲止禪定，</div>
<div class='lg-row'>不著彼世間，　三際悉平等。」</div>
</div><p>爾時勝慧天子而說偈言：</p>

<div class="lg regular" style="margin-left:1em;"><div class='lg-row'>「如來勝慧力，　知眾生諸行，</div>
<div class='lg-row'>如業而受報，　隨界趣流轉。」</div>
</div><p>爾時明福業天子而說偈言：</p>

<div class="lg regular" style="margin-left:1em;"><div class='lg-row'>「若修彼福業，　勝報常現前，</div>
<div class='lg-row'>餘不能了知，　此唯佛境界。」</div>
</div><p>爾時了罪性天子而說偈言：</p>

<div class="lg regular" style="margin-left:1em;"><div class='lg-row'>「眾生由惑業，　常貪求彼物，</div>
<div class='lg-row'>於心若了悟，　一切悉通達。」</div>
</div><p>爾時善巧智天子而說偈言：</p>

<div class="lg regular" style="margin-left:1em;"><div class='lg-row'>「若人於佛智，　善思惟分別，</div>
<div class='lg-row'>常念如己物，　菩提不難得。」</div>
</div><p>爾時善巧行天子而說偈言：</p>

<div class="lg regular" style="margin-left:1em;"><div class='lg-row'>「若起諸惑業，　內心非所思，</div>
<div class='lg-row'>了罪性本空，　此為證法者。」</div>
</div><p>爾時遍趣行天子而說偈言：</p>

<div class="lg regular" style="margin-left:1em;"><div class='lg-row'>「若人造諸行，　隨善惡流轉，</div>
<div class='lg-row'>受好醜之報，　佛眼悉知見。」</div>
</div><p>爾時離攀緣天子而說偈言：</p>

<div class="lg regular" style="margin-left:1em;"><div class='lg-row'>「若於所受報，　能了知攀緣，</div>
<div class='lg-row'>雖生諸趣中，　常與智隨轉。」</div>
</div><p>爾時隨順善巧天子而說偈言：</p>

<div class="lg regular" style="margin-left:1em;"><div class='lg-row'>「若造作諸惡，　或修習眾善，</div>
<div class='lg-row'>皆由先業故，　隨所生受果。」</div>
</div><p>爾時業善巧天子而說偈言：</p>

<div class="lg regular" style="margin-left:1em;"><div class='lg-row'>「了三世業行，　斷故不造新，</div>
<div class='lg-row'>愚夫無正慧，　隨惡而流轉。」</div>
</div><p>爾時果善巧天子而說偈言：</p>

<div class="lg regular" style="margin-left:1em;"><div class='lg-row'>「或因少果多，　或因多果少，</div>
<div class='lg-row'>於此不了知，　為愚癡外道。」</div>
</div><p>爾時了知業行天子而說偈言：</p>

<div class="lg regular" style="margin-left:1em;"><div class='lg-row'>「善因生勝處，　惡業墮險難，</div>
<div class='lg-row'>隨眾生所行，　如來悉明了。」</div>
</div><p>爾時見法樂天子而說偈言：</p>

<div class="lg regular" style="margin-left:1em;"><div class='lg-row'>「若人受福報，　而不了善法，</div>
<div class='lg-row'>彼為自欺誑，　不久當墮落。」</div>
</div><p>爾時善受生天子而說偈言：</p>

<div class="lg regular" style="margin-left:1em;"><div class='lg-row'>「若造諸勝業，　順生受其報，</div>
<div class='lg-row'>唯佛正了知，　世間不能解。」</div>
</div><p>爾時善受名天子而說偈言：</p>

<div class="lg regular" style="margin-left:1em;"><div class='lg-row'>「若業經多生，　或俱胝劫數，</div>
<div class='lg-row'>展轉<span class='corr'>于</span>今身，　受報佛能了。」</div>
</div><p>爾時受報成熟天子而說偈言：</p>

<div class="lg regular" style="margin-left:1em;"><div class='lg-row'>「若此業和合，　彼有情受生，</div>
<div class='lg-row'>皆從昔因緣，　如來悉明了。」</div>
</div><p>爾時根未成熟天子而說偈言：</p>

<div class="lg regular" style="margin-left:1em;"><div class='lg-row'>「彼根未成熟，　樂作不善行，</div>
<div class='lg-row'>遠離二足尊，　不希望解脫。」</div>
</div><p>爾時善成熟天子而說偈言：</p>

<div class="lg regular" style="margin-left:1em;"><div class='lg-row'>「若業已成熟，　及未成熟者，</div>
<div class='lg-row'>業性本來空，　隨心之所造。」</div>
</div><p>爾時決定受天子而說偈言：</p>

<div class="lg regular" style="margin-left:1em;"><div class='lg-row'>「眾生所作業，　若重若輕微，</div>
<div class='lg-row'>如來悉證知，　受報無差忒。」</div>
</div><p>爾時了罪相天子而說偈言：</p>

<div class="lg regular" style="margin-left:1em;"><div class='lg-row'>「若造眾惡行，　當墮於惡趣，</div>
<div class='lg-row'>或外遇良緣，　轉重令輕受。」</div>
</div><p>爾時明業報天子而說偈言：</p>

<div class="lg regular" style="margin-left:1em;"><div class='lg-row'>「積集諸罪惡，　為彼所纏縛，</div>
<div class='lg-row'>不畏未來苦，　此邪見外道。」</div>
</div><p>爾時善思惟天子而說偈言：</p>

<div class="lg regular" style="margin-left:1em;"><div class='lg-row'>「能思擇善行，　少善招勝報，</div>
<div class='lg-row'>如以涓渧水，　置海永無減。」</div>
</div><p>爾時入解諸法天子而說偈言：</p>

<div class="lg regular" style="margin-left:1em;"><div class='lg-row'>「若人能永盡，　有漏分別業，</div>
<div class='lg-row'>當證無學果，　是如來所說。」</div>
</div><p>爾時證佛智天子而說偈言：</p>

<div class="lg regular" style="margin-left:1em;"><div class='lg-row'>「佛眼悉明了，　三世諸業果，</div>
<div class='lg-row'>種習無遺餘，　敬禮遍知者。」</div>
</div><p>爾時業無餘天子而說偈言：</p>

<div class="lg regular" style="margin-left:1em;"><div class='lg-row'>「世間諸有情，　或此生彼滅，</div>
<div class='lg-row'>如來已永盡，　得稱無畏者。」</div>
</div><p>爾時離攀緣行天子而說偈言：</p>

<div class="lg regular" style="margin-left:1em;"><div class='lg-row'>「眾生所行行，　唯趣於生滅，</div>
<div class='lg-row'>果報如夢幻，　此如來所說。」</div>
</div><p>爾時伏諸惑天子而說偈言：</p>

<div class="lg regular" style="margin-left:1em;"><div class='lg-row'>「愚癡著欲者，　如渴飲鹹水，</div>
<div class='lg-row'>是故調御師，　觀之如夢事。」</div>
</div><p>爾時離分別天子而說偈言：</p>

<div class="lg regular" style="margin-left:1em;"><div class='lg-row'>「由貪癡過患，　起分別執著，</div>
<div class='lg-row'>智者善了知，　夢中何有樂。」</div>
</div><p>爾時息虛妄天子而說偈言：</p>

<div class="lg regular" style="margin-left:1em;"><div class='lg-row'>「夢中說夢事，　從顛倒所起，</div>
<div class='lg-row'>如來所教勅，　當求寂靜法。」</div>
</div><p>爾時觀察漏盡天子而說偈言：</p>

<div class="lg regular" style="margin-left:1em;"><div class='lg-row'>「如人於夢中，　見天雨洪注，</div>
<div class='lg-row'>了夢體本無，　應知漏非有。」</div>
</div><p>爾時了夢境天子而說偈言：</p>

<div class="lg regular" style="margin-left:1em;"><div class='lg-row'>「夢境本為假，　何曾見其漏，</div>
<div class='lg-row'>展轉妄想生，　而作於漏解。」</div>
</div><p>爾時達真常天子而說偈言：</p>

<div class="lg regular" style="margin-left:1em;"><div class='lg-row'>「如世間童女，　夢已生於子，</div>
<div class='lg-row'>生已而夭殤，　何有別離苦。」</div>
</div><p>爾時尋夢境天子而說偈言：</p>

<div class="lg regular" style="margin-left:1em;"><div class='lg-row'>「如人於夢中，　為他斷己首，</div>
<div class='lg-row'>彼識本無得，　誰為能斷者。」</div>
</div><p>爾時正觀察天子而說偈言：</p>

<div class="lg regular" style="margin-left:1em;"><div class='lg-row'>「彼智了諸法，　如夢境和合，</div>
<div class='lg-row'>無喜無別離，　此為真勝義。」</div>
</div><p>爾時智心天子而說偈言：</p>

<div class="lg regular" style="margin-left:1em;"><div class='lg-row'>「從佛聞正法，　心了若虛空，</div>
<div class='lg-row'>夢中尋夢因，　法性本如是。」</div>
</div><p>爾時意喜天子而說偈言：</p>

<div class="lg regular" style="margin-left:1em;"><div class='lg-row'>「汝等諸天人，　常樂在禪定，</div>
<div class='lg-row'>了知彼世間，　猶如鏡中像。」</div>
</div><p>爾時善慧天子而說偈言：</p>

<div class="lg regular" style="margin-left:1em;"><div class='lg-row'>「如來所說法，　如箜篌發聲，</div>
<div class='lg-row'>饒益諸天人，　故我稱讚禮。」</div>
</div><p>爾時了幻化天子而說偈言：</p>

<div class="lg regular" style="margin-left:1em;"><div class='lg-row'>「幻人作幻事，　愚夫不能了；</div>
<div class='lg-row'>智者所了知，　一切皆如幻。」</div>
</div><p>爾時定中變化天子而說偈言：</p>

<div class="lg regular" style="margin-left:1em;"><div class='lg-row'>「如來出於世，　如夢中見幻，</div>
<div class='lg-row'>善達佛理者，　於此無疑惑。」</div>
</div><p>爾時如幻化天子而說偈言：</p>

<div class="lg regular" style="margin-left:1em;"><div class='lg-row'>「幻師知幻法，　於幻能變現，</div>
<div class='lg-row'>由了彼幻故，　則見諸法性。」</div>
</div><p>爾時分別觀智天子而說偈言：</p>

<div class="lg regular" style="margin-left:1em;"><div class='lg-row'>「汝觀世間佛，　起思惟分別，</div>
<div class='lg-row'>夢中見佛身，　於法何所說。」</div>
</div><p>爾時離思惟天子而說偈言：</p>

<div class="lg regular" style="margin-left:1em;"><div class='lg-row'>「無物不生貪，　由貪而積聚，</div>
<div class='lg-row'>無思亦無貪，　見佛亦如此。」</div>
</div><p>爾時正智天子而說偈言：</p>

<div class="lg regular" style="margin-left:1em;"><div class='lg-row'>「深谷本無聲，　亦無彼聽者，</div>
<div class='lg-row'>如是達佛理，　於世無所著。」</div>
</div><p>爾時善說天子而說偈言：</p>

<div class="lg regular" style="margin-left:1em;"><div class='lg-row'>「如人聞谷響，　彼聲不可得，</div>
<div class='lg-row'>愚夫不了知，　妄執以為實。」</div>
</div><p>爾時各各入解天子而說偈言：</p>

<div class="lg regular" style="margin-left:1em;"><div class='lg-row'>「諸愚夫執著，　不達勝義法，</div>
<div class='lg-row'>若了法性者，　自他無疑惑。」</div>
</div><p>爾時求利益天子而說偈言：</p>

<div class="lg regular" style="margin-left:1em;"><div class='lg-row'>「最上勝義法，　諸佛等無異，</div>
<div class='lg-row'>無說亦無聽，　及彼領悟者。」</div>
</div><p>爾時入解法天子而說偈言：</p>

<div class="lg regular" style="margin-left:1em;"><div class='lg-row'>「斷諸煩惱垢，　分別所分別，</div>
<div class='lg-row'>離染得清淨，　牟尼之所說。」</div>
</div><p>爾時善思惟天子而說偈言：</p>

<div class="lg regular" style="margin-left:1em;"><div class='lg-row'>「於諸法名數，　斷有漏煩惱，</div>
<div class='lg-row'>心淨無瑕穢，　是名真佛子。」</div>
</div><p>爾時無依止天子而說偈言：</p>

<div class="lg regular" style="margin-left:1em;"><div class='lg-row'>「心等於虛空，　三界無所著，</div>
<div class='lg-row'>善施不希報，　寂靜無畏者。」</div>
</div><p>爾時無染污天子而說偈言：</p>

<div class="lg regular" style="margin-left:1em;"><div class='lg-row'>「於欲離諸貪，　色無色亦爾，</div>
<div class='lg-row'>牟尼心平等，　如空無障礙。」</div>
</div><p>爾時無希望天子而說偈言：</p>

<div class="lg regular" style="margin-left:1em;"><div class='lg-row'>「於欲不希望，　色無色亦爾，</div>
<div class='lg-row'>離和合相應，　歸依無上王。」</div>
</div><p>爾時拔愛欲天子而說偈言：</p>

<div class="lg regular" style="margin-left:1em;"><div class='lg-row'>「由斷彼愛垢，　拔三有毒箭，</div>
<div class='lg-row'>敬禮調御師，　永超於彼岸。」</div>
</div><p>爾時降伏愛天子而說偈言：</p>

<div class="lg regular" style="margin-left:1em;"><div class='lg-row'>「發最上精進，　伏除世貪愛，</div>
<div class='lg-row'>常起大悲心，　是為救世者。」</div>
</div><p>爾時離相應愛天子而說偈言：</p>

<div class="lg regular" style="margin-left:1em;"><div class='lg-row'>「離相應愛欲，　不復受輪迴，</div>
<div class='lg-row'>歸依無上尊，　如蓮超濁水。」</div>
</div><p>爾時達法性天子而說偈言：</p>

<div class="lg regular" style="margin-left:1em;"><div class='lg-row'>「歸依離縛者，　善達實相義，</div>
<div class='lg-row'>明了諸法性，　其心無所畏。」</div>
</div><p>爾時超欲泥天子而說偈言：</p>

<div class="lg regular" style="margin-left:1em;"><div class='lg-row'>「貪欲如淤泥，　勇捍能超越，</div>
<div class='lg-row'>敬禮牟尼尊，　不復生三有。」</div>
</div><p>爾時棄珍玩天子而說偈言：</p>

<div class="lg regular" style="margin-left:1em;"><div class='lg-row'>「若人遠追求，　則能離諸惡，</div>
<div class='lg-row'>於珍玩無貪，　心淨踰於彼。」</div>
</div><p>爾時離憂天子而說偈言：</p>

<div class="lg regular" style="margin-left:1em;"><div class='lg-row'>「若人於欲境，　心不生放逸，</div>
<div class='lg-row'>則能越魔網，　是為大智者。」</div>
</div><p>爾時施無畏天子而說偈言：</p>

<div class="lg regular" style="margin-left:1em;"><div class='lg-row'>「自他修正行，　離憂怖熱惱，</div>
<div class='lg-row'>佛以無礙辯，　令眾生覺了。」</div>
</div><p>爾時持譽天子而說偈言：</p>

<div class="lg regular" style="margin-left:1em;"><div class='lg-row'>「若聞佛音教，　善思惟分別，</div>
<div class='lg-row'>是人於世間，　能盡諸苦際。」</div>
</div><p>爾時無所畏天子而說偈言：</p>

<div class="lg regular" style="margin-left:1em;"><div class='lg-row'>「救世釋師子，　智海廣無極，</div>
<div class='lg-row'>決定了諸法，　能起對治道。」</div>
</div><p>爾時離諸怖天子而說偈言：</p>

<div class="lg regular" style="margin-left:1em;"><div class='lg-row'>「敬禮天中尊，　無垢無所著，</div>
<div class='lg-row'>善拔煩惱箭，　能離一切怖。」</div>
</div><p>爾時無所著天子而說偈言：</p>

<div class="lg regular" style="margin-left:1em;"><div class='lg-row'>「若諸天魔梵，　請佛轉法輪，</div>
<div class='lg-row'>於大集會中，　唯佛得無畏。」</div>
</div><p>爾時師子奮迅天子而說偈言：</p>

<div class="lg regular" style="margin-left:1em;"><div class='lg-row'>「善說一切法，　成就一切智，</div>
<div class='lg-row'>敬禮釋師子，　三界無倫比。」</div>
</div><p>爾時除驚怖天子而說偈言：</p>

<div class="lg regular" style="margin-left:1em;"><div class='lg-row'>「師子依山谷，　心常離諸怖，</div>
<div class='lg-row'>震吼林藪中，　馳散餘小獸。</div>
<div class='lg-row'>聖主出世間，　智慧叵思<span class='corr'>議</span>，</div>
<div class='lg-row'>演法怖眾魔，　降伏諸外道。」</div>
</div><p>爾時降伏魔怨天子而說偈言：</p>

<div class="lg regular" style="margin-left:1em;"><div class='lg-row'>「所來所得法，　世間無與等，</div>
<div class='lg-row'>故我稽首禮，　聖中最聖者。」</div>
</div><p>爾時師子慧天子而說偈言：</p>

<div class="lg regular" style="margin-left:1em;"><div class='lg-row'>「敬禮牟尼主，　眾聖之導師，</div>
<div class='lg-row'>成就一切智，　通達無邊法。」</div>
</div><p>爾時隨佛受生天子而說偈言：</p>

<div class="lg regular" style="margin-left:1em;"><div class='lg-row'>「如來證諸法，　無能發問者，</div>
<div class='lg-row'>隨佛所受生，　請宣深妙義。」</div>
</div><p>爾時持藏天子而說偈言：</p>

<div class="lg regular" style="margin-left:1em;"><div class='lg-row'>「佛持正法藏，　無畏善宣說，</div>
<div class='lg-row'>百千億有情，　皆令生覺悟。」</div>
</div><p>爾時隨法行天子而說偈言：</p>

<div class="lg regular" style="margin-left:1em;"><div class='lg-row'>「隨法修諸行，　能發菩提心，</div>
<div class='lg-row'>於世間勇猛，　為最上丈夫。」</div>
</div><p>爾時樂法樂天子而說偈言：</p>

<div class="lg regular" style="margin-left:1em;"><div class='lg-row'>「彼大心眾生，　由聞佛音教，</div>
<div class='lg-row'>如法而行學，　得成無上果。」</div>
</div><p>爾時淨心天子而說偈言：</p>

<div class="lg regular" style="margin-left:1em;"><div class='lg-row'>「如來梵音聲，　聞已心清淨，</div>
<div class='lg-row'>雖萬類機緣，　無能發問者。」</div>
</div><p>爾時清淨眷屬天子而說偈言：</p>

<div class="lg regular" style="margin-left:1em;"><div class='lg-row'>「佛於長夜中，　如理修眾行，</div>
<div class='lg-row'>具相好光明，　得眷屬圓滿。」</div>
</div><p>爾時無漏法天子而說偈言：</p>

<div class="lg regular" style="margin-left:1em;"><div class='lg-row'>「如來盡諸漏，　故能師子吼，</div>
<div class='lg-row'>於未曾有法，　分別除疑惑。」</div>
</div><p>爾時達勝義天子而說偈言：</p>

<div class="lg regular" style="margin-left:1em;"><div class='lg-row'>「如來大智力，　了諸法自性，</div>
<div class='lg-row'>諸天及世人，　無有如佛者。」</div>
</div><p>爾時盡諸漏天子而說偈言：</p>

<div class="lg regular" style="margin-left:1em;"><div class='lg-row'>「最勝大沙門，　畢竟盡諸漏，</div>
<div class='lg-row'>今此大會中，　無能伸詰問。」</div>
</div><p>爾時常勇猛天子而說偈言：</p>

<div class="lg regular" style="margin-left:1em;"><div class='lg-row'>「大雄大智力，　諸法無不見，</div>
<div class='lg-row'>惑業盡無餘，　於問難無惱。」</div>
</div><p>爾時寂意天子而說偈言：</p>

<div class="lg regular" style="margin-left:1em;"><div class='lg-row'>「永離貪過患，　瞋癡亦復然，</div>
<div class='lg-row'>不起惡業思，　敬禮寂靜者。」</div>
</div><p>爾時相應行天子而說偈言：</p>

<div class="lg regular" style="margin-left:1em;"><div class='lg-row'>「歸依善逝師，　永盡諸業惑，</div>
<div class='lg-row'>正行常相應，　至一切智處。」</div>
</div><p>爾時相應智天子而說偈言：</p>

<div class="lg regular" style="margin-left:1em;"><div class='lg-row'>「無邊相應行，　為佛所行處，</div>
<div class='lg-row'>種現習亦除，　得成一切智。」</div>
</div><p>爾時相應慧天子而說偈言：</p>

<div class="lg regular" style="margin-left:1em;"><div class='lg-row'>「佛以相應慧，　為世作照明，</div>
<div class='lg-row'>根本諸惑因，　畢竟永除斷。」</div>
</div><p>爾時寂靜受天子而說偈言：</p>

<div class="lg regular" style="margin-left:1em;"><div class='lg-row'>「永斷一切惑，　深心常寂靜，</div>
<div class='lg-row'>佛子善精進，　於怖何所有。」</div>
</div><p>爾時智現證天子而說偈言：</p>

<div class="lg regular" style="margin-left:1em;"><div class='lg-row'>「佛盡諸煩惱，　種現及俱生，</div>
<div class='lg-row'>破眾生無明，　大悲無與等。」</div>
</div><p>爾時拔除隨惑天子而說偈言：</p>

<div class="lg regular" style="margin-left:1em;"><div class='lg-row'>「牟尼天中天，　以智能覺悟，</div>
<div class='lg-row'>斷增上隨惑，　及除餘習氣。」</div>
</div><p>爾時安隱住天子而說偈言：</p>

<div class="lg regular" style="margin-left:1em;"><div class='lg-row'>「能仁出興世，　斷諸有漏因，</div>
<div class='lg-row'>示現從母生，　為利有情故。」</div>
</div><p>爾時離諸染天子而說偈言：</p>

<div class="lg regular" style="margin-left:1em;"><div class='lg-row'>「調御天人師，　離煩惱怖畏，</div>
<div class='lg-row'>焚燒苦根芽，　無復餘種子。」</div>
</div><p>爾時除虛妄天子而說偈言：</p>

<div class="lg regular" style="margin-left:1em;"><div class='lg-row'>「佛以一切智，　永棄無明垢，</div>
<div class='lg-row'>依止清淨行，　此名善調伏。」</div>
</div>
<p class='juan'>父子合集經卷第十三</p></div>
</div><!-- end of div[@id='body'] -->
</body></html>