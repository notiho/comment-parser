<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>父子合集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu29' />父子合集經卷第十</p><p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p><a id='mulu30' />
<p class='h1'>大梵王天授記品第二十</p><p>爾時會中，有六十俱胝梵天子眾，見諸阿脩羅王乃至他化自在天等，於世尊所作供養已，復聞如來與彼授記，歡喜踊躍，怪未曾有。是諸天子已於過去諸如來所，親近供養，積集善根，深修禪定，超世俗法，於佛正教，各獲最上甚深法樂，明了通達，離諸戲論，生決定解，了知諸法非作、非無作，非生、非無生，非得、非無得，非盡、非無盡，非離、非不離，非垢、非離垢，非愚、非不愚，非智、非無智，非見、非無見，非取、非不取，非空、非不空，非相、非無相，非願、非無願。是諸天子，如是知已，心無所著，遠離諸想，無所依求，無種種求想，無作者想、無作者法想，無凡夫想、無凡夫法想，無聲聞想、無聲聞法想，無緣覺想、無緣覺法想，無菩薩想、無菩薩法想，無如來想、無如來法想，無涅盤想、無涅盤法想，無輪迴想、無輪迴法想。是諸天子了彼法性猶如虛空，無有染著，於佛法中離分別想。</p>
<p>時梵天王合掌向佛，以寂靜意，說偈讚佛：</p>

<div class="lg regular" style="margin-left:1em;"><div class='lg-row'>「如來具足平等慧，　修寂靜行到彼岸，</div>
<div class='lg-row'>說寂靜法度群生，　觀諸世間常寂靜。</div>
<div class='lg-row'>菩提寂靜本無染，　依寂靜境無動亂，</div>
<div class='lg-row'>常飡寂靜甘露味，　於一切處悉通達。</div>
<div class='lg-row'>如是最上寂靜道，　善觀察者獲妙樂，</div>
<div class='lg-row'>依八正道久薰修，　能斷世間煩惱縛。</div>
<div class='lg-row'>修寂靜法證菩提，　乃是先佛之所說，</div>
<div class='lg-row'>決定能至涅盤城，　如佛世尊無有異。</div>
<div class='lg-row'>若人依止佛正教，　受持讀誦勤修學，</div>
<div class='lg-row'>求趣寂靜解脫門，　一切世間無過上。</div>
<div class='lg-row'>善修平等寂靜道，　諸根適悅常清淨，</div>
<div class='lg-row'>具諸福慧遍莊嚴，　如那羅延有大力。</div>
<div class='lg-row'>若了寂靜甘露法，　則能盡袪諸有相，</div>
<div class='lg-row'>觀察世間無所依，　是為最上如來子。</div>
<div class='lg-row'>是人久遇於諸佛，　種植無邊勝善根，</div>
<div class='lg-row'>達斯寂靜等持門，　息除諸惑無所染。</div>
<div class='lg-row'>由具正念精進力，　離於諂曲懈怠想，</div>
<div class='lg-row'>了知生死即涅盤，　能離世間諸相故。</div>
<div class='lg-row'>諸佛出現於世間，　演說寂靜解脫法，</div>
<div class='lg-row'>智者了達無有疑，　永出輪迴生死海。</div>
<div class='lg-row'>若人於蘊求解脫，　於寂靜法非愛樂，</div>
<div class='lg-row'>唯悟蘊法不堅牢，　於佛菩提生驚怖。</div>
<div class='lg-row'>離欲淨心求解脫，　能以明慧善揀擇，</div>
<div class='lg-row'>著欲取相諸愚夫，　故佛於彼不開示。</div>
<div class='lg-row'>若取寂滅亦是縛，　不能成就一切智，</div>
<div class='lg-row'>不起一切執著心，　是名善住無相行。</div>
<div class='lg-row'>能至無名安隱處，　逮得清淨佛功德，</div>
<div class='lg-row'>息諸諍論伏魔怨，　能斷一切煩惱縛。</div>
<div class='lg-row'>我以平等寂靜意，　稱讚牟尼福德聚，</div>
<div class='lg-row'>迴向法界諸有情，　同證無上菩提果。」</div>
</div><p>爾時大梵天王知諸梵眾天子偈讚佛德，合掌向佛，而說偈言：</p>

<div class="lg regular" style="margin-left:1em;"><div class='lg-row'>「牟尼善了世間法，　決定虛假如空拳，</div>
<div class='lg-row'>亦如秋雲及電光，　佛常顯示袪諸妄。</div>
<div class='lg-row'>如人夢中饑所逼，　遇飡上妙諸美膳，</div>
<div class='lg-row'>畢竟無食亦無人，　如來證法亦如是。</div>
<div class='lg-row'>又如夢中渴乏者，　得飲甘露清冷水，</div>
<div class='lg-row'>應知渴飲悉皆無，　如來證法亦如是。</div>
<div class='lg-row'>如夢中聞美妙言，　彼語言相實無得，</div>
<div class='lg-row'>亦無說者及聽人，　了法如此無疑惑。</div>
<div class='lg-row'>又如箜篌出妙聲，　彼聲本無有自性，</div>
<div class='lg-row'>智者觀蘊理如然，　知蘊自性不可得。</div>
<div class='lg-row'>無作無受無眾生，　無所作業及受報，</div>
<div class='lg-row'>亦無受彼果報者，　佛於此理善明了。</div>
<div class='lg-row'>譬如摩尼體瑩澈，　置之衣上隨色變，</div>
<div class='lg-row'>諸法自性本無塵，　隨其分別而增染。</div>
<div class='lg-row'>又如吹貝發大聲，　推其響自何所得，</div>
<div class='lg-row'>彼聲自性本來空，　佛了諸法亦如是。</div>
<div class='lg-row'>又如世間香美饌，　彼由眾味而合成，</div>
<div class='lg-row'>觀食自性本來空，　佛了諸法亦如是。</div>
<div class='lg-row'>如天帝幢極高顯，　無思而現諸色像，</div>
<div class='lg-row'>彼幢自性本來空，　大仙證法亦如是。</div>
<div class='lg-row'>又如身藉眾緣成，　推其體相不可得，</div>
<div class='lg-row'>當知諸蘊本如然，　如來證法亦如是。</div>
<div class='lg-row'>又如擊鼓所出聲，　能令聞者生忻悅，</div>
<div class='lg-row'>彼之音響本來空，　如來證法亦如是。</div>
<div class='lg-row'>如人以桴而擊鼓，　尋其聲自何方現，</div>
<div class='lg-row'>復推隱沒向何方，　如來證法亦如是。</div>
<div class='lg-row'>又如鼓韻無憎愛，　離濕潤緣則鳴響，</div>
<div class='lg-row'>此身虛假本同然，　如來證法亦如是。</div>
<div class='lg-row'>如人擊鼓發響時，　彼聲任運無所召，</div>
<div class='lg-row'>了身如彼自性空，　如來證法亦如是。」</div>
</div><p>爾時世尊，知諸梵眾、大梵王等心之思念，以寂靜意讚如來已，即從口中，放大光明，令彼時會覩斯光已，堅固正見，增發淨慧。時尊者馬勝比丘，以偈問曰：</p>

<div class="lg regular" style="margin-left:1em;"><div class='lg-row'>「如來今者現奇相，　放淨光明極希有，</div>
<div class='lg-row'>諸天及人龍鬼神，　覩斯神變咸疑慮。</div>
<div class='lg-row'>最上牟尼調御士，　現此瑞應非無因，</div>
<div class='lg-row'>願佛開演光因由，　令諸時會心忻豫。</div>
<div class='lg-row'>我等一心生渴仰，　瞻奉慈容無暫捨，</div>
<div class='lg-row'>若得聞佛梵音聲，　各各除疑生信解。</div>
<div class='lg-row'>如來現此神通事，　必為慈念諸眾生，</div>
<div class='lg-row'>何緣放此淨光明，　今正是時冀開示。</div>
<div class='lg-row'>大聖牟尼方便力，　令時機發增上心，</div>
<div class='lg-row'>眾等合掌住佛前，　唯願如來速演說。」</div>
</div><p>爾時世尊為馬勝比丘說伽陀曰：</p>

<div class="lg regular" style="margin-left:1em;"><div class='lg-row'>「馬勝汝矚此光明，　普為成熟有情故，</div>
<div class='lg-row'>時眾若聞我所說，　則於菩提無退轉。</div>
<div class='lg-row'>大梵天王梵眾等，　善達法性除疑惑，</div>
<div class='lg-row'>已於那由他劫中，　修習無邊清淨行。</div>
<div class='lg-row'>於諸境界無染著，　心如虛空無罣礙，</div>
<div class='lg-row'>常樂利樂諸有情，　而不取證菩提果。</div>
<div class='lg-row'>彼等復於未來世，　過於無量俱胝劫，</div>
<div class='lg-row'>具足修證解脫門，　成就無邊大忍力，</div>
<div class='lg-row'>然後得成無上道，　號曰大忍力如來，</div>
<div class='lg-row'>調伏攝化諸群生，　觀諸世間皆空寂。</div>
<div class='lg-row'>彼佛壽量極長久，　同昔修行諸劫數，</div>
<div class='lg-row'>具大威德及名稱，　能拔有情生死苦。</div>
<div class='lg-row'>彼佛剎土極嚴淨，　富樂豐饒無與等，</div>
<div class='lg-row'>設於那由他劫中，　說其功德不能盡。</div>
<div class='lg-row'>彼佛說法難思議，　自性空寂無所依，</div>
<div class='lg-row'>其國所有諸眾生，　成熟善根無損減。</div>
<div class='lg-row'>皆盡輪迴苦邊際，　無一復受後有身，</div>
<div class='lg-row'>亦無鬼畜地獄名，　唯有遷流諸行苦。</div>
<div class='lg-row'>由悟諸行無常故，　各發勝願生厭患，</div>
<div class='lg-row'>是故彼國諸有情，　皆能永離老病死。</div>
<div class='lg-row'>又彼有情善修作，　耳不復聽餘音聲，</div>
<div class='lg-row'>唯聞無我及無常，　苦空寂靜無相法。</div>
<div class='lg-row'>奉持佛語不放逸，　常修純淨真實行，</div>
<div class='lg-row'>趣求甘露解脫門，　最上最勝菩提道。</div>
<div class='lg-row'>彼土所有諸塔寺，　若牆若壁林木等，</div>
<div class='lg-row'>皆出清淨妙法音，　聞者咸登不退地。</div>
<div class='lg-row'>此是如來神力故，　演斯八種梵音聲，</div>
<div class='lg-row'>聞已棄背生死流，　求證寂靜真常樂。</div>
<div class='lg-row'>其國所有諸眾生，　已於過去河沙劫，</div>
<div class='lg-row'>為菩提故久修行，　今當次第得成佛。</div>
<div class='lg-row'>大梵天王梵眾等，　由常修證寂滅理，</div>
<div class='lg-row'>爾時彼佛及眾生，　同飡寂滅甘露味。</div>
<div class='lg-row'>復觀眾生界本空，　未曾暫起疲勞想，</div>
<div class='lg-row'>故能遍入諸法性，　常修寂靜無相行。」</div>
</div></div>
<div class='div-pin'><a id='mulu31' />
<p class='h1'>父子合集經光音天授記品第二十一</p><p>爾時會中，有八十俱胝光音天子，見諸阿脩羅王乃至梵天王等，於世尊所，各現神變作諸供養，復聞如來與授阿耨多羅三藐三菩提記，歡喜踊躍，得未曾有。是時天主，即從座起，偏袒右肩，頭面敬禮，住立佛前。白言：「世尊！有三摩地，名照明諸法。若有菩薩，善修習此三摩地者，則能入解一切諸法；復能獲得無量辯才，所謂：無著辯才、加持辯才、善巧辯才、美妙辯才、適意辯才、離縛辯才、安隱辯才、甚深辯才、微妙辯才、無等辯才，乃至獲得如來所有最上辯才。世尊！何故名為照明諸法三摩地？若菩薩摩訶薩得此三摩地者，於一切法無有尋伺及彼作意，若離此者，則無疑惑。若於諸法斷除疑惑，於一切處通達無礙。何以故？以彼諸法離自性故，若了諸法自性無有，彼菩薩則能入解阿字義門。所謂阿者無作，阿者普遍，阿者非有為，阿者非無為，阿者無不成就，阿者無所依止，阿者非動，阿者非亂，阿者非分別，阿者非離分別，阿者非畢竟，阿者非散壞，阿者非形色，阿者非顯色，阿者非住持，阿者非定住，阿者非知，阿者非見，阿者非言說，阿者非離言說，阿者非思議，阿者非離思議，阿者非去來，阿者非入出，阿者非有表，阿者非無表，阿者非名，阿者非相，阿者非對治，阿者非覆障，阿者非盡，阿者非無盡，阿者非二，阿者非不二，阿者非真實，阿者非虛妄，阿者非求，阿者非離求，阿者非淨，阿者非離淨，阿者非執，阿者非離執，阿者無生無所不生，無少法可生，阿者無滅，無所不滅，無少法可滅，阿者不空，無所不空，阿者無相，無所不相，阿者無願，無所不願。如是解已，知非戲論，是名入解阿字義門。</p>
<p>「世尊！又復諸法從意中生，由阿字故引生達字，若能入解達字門者，則能入解一切教法。所謂入解有為法、無為法、有表法、無表法、世俗法、勝義法。世尊！勝義法者，唯一真如，以言詮顯，何由能解？世尊！如人夢中作種種事，夢境非實，但有假名，覺<span class='corr'>已</span>了知，皆由心造。世尊！如空谷中傳於音響，自性無實，從和合生。世尊！如幻化人作諸幻事，愚夫不了，謂為實有。世尊！又如陽焰妄生水想，智者了知，本無其體。世尊！又如鏡中，現諸色像，妄生分別，實不可得；諸法性空，亦復如是。但為悅豫彼愚夫人，畢竟諸法本來寂靜。世尊！我昔曾聞先佛所說勝義諦法，得真實見。」</p>
<p>是諸天子，作此說已，佛所印可，頭面作禮，以偈讚佛：</p>

<div class="lg regular" style="margin-left:1em;"><div class='lg-row'>「世尊善達第一義，　故能展轉說諸法，</div>
<div class='lg-row'>諸有聰慧佛真子，　於佛教海能遊戲。</div>
<div class='lg-row'>世間少智愚癡人，　由著我故不能解，</div>
<div class='lg-row'>我及我所本來空，　十方求之不可得。</div>
<div class='lg-row'>如見陽焰本非水，　愚夫妄想作水解，</div>
<div class='lg-row'>如是顛倒執為我，　皆由染慧迷真智。</div>
<div class='lg-row'>由於五欲生愛樂，　備受生死諸楚毒，</div>
<div class='lg-row'>諸蘊自性本來空，　愚夫枉墜於諸趣。</div>
<div class='lg-row'>彼無正智心狂亂，　於諸苦境妄為樂，</div>
<div class='lg-row'>為三毒火鎮燒然，　未甞覺悟生怖畏。</div>
<div class='lg-row'>愚夫不厭諸垢惑，　如隨怨賊為親友，</div>
<div class='lg-row'>聞如來說勝義空，　返生驚怖或輕毀。</div>
<div class='lg-row'>猶如世間怯弱人，　雖持利劍心憂怖，</div>
<div class='lg-row'>如來演暢正法門，　所謂微密一阿字。</div>
<div class='lg-row'>出生最上真實慧，　如平坦地生喬木，</div>
<div class='lg-row'>善能降伏眾魔軍，　速證無上菩提道。</div>
<div class='lg-row'>牟尼有諸勝弟子，　了達如是第一義，</div>
<div class='lg-row'>既自消伏三毒垢，　見餘毒者施法藥。</div>
<div class='lg-row'>以八正道大船筏，　運載群生出有海，</div>
<div class='lg-row'>令知諸法本來空，　息諸異論妄分別。</div>
<div class='lg-row'>明人捨邪歸正道，　夙昔曾修彼善根，</div>
<div class='lg-row'>了法體性本來空，　心無所著即解脫。</div>
<div class='lg-row'>若達法性即同佛，　是名大智那羅延，</div>
<div class='lg-row'>諸法性空無所空，　亦無繫縛及縛者。</div>
<div class='lg-row'>真如寂滅離諸相，　體非垢染亦非淨，</div>
<div class='lg-row'>以其法爾本如然，　非煩惱縛亦無斷。</div>
<div class='lg-row'>如是了知諸法性，　是人不久得菩提，</div>
<div class='lg-row'>自能得度亦利他，　善談正理不希報。</div>
<div class='lg-row'>有情常生虛妄想，　於境執著男女相，</div>
<div class='lg-row'>增長愚癡染污心，　猶如渴鹿奔陽焰。</div>
<div class='lg-row'>由彼彼業生諸趣，　此業皆由妄想生，</div>
<div class='lg-row'>了業體性本來空，　畢竟無有能作者。</div>
<div class='lg-row'>我等解佛所說義，　顯示難思妙法門，</div>
<div class='lg-row'>歸命牟尼大導師，　諸根寂靜無所著。</div>
<div class='lg-row'>如來清淨無瑕穢，　成就無邊功德海，</div>
<div class='lg-row'>於三界中作照明，　堪受諸天妙供養。</div>
<div class='lg-row'>我等於今大會中，　稱讚能仁大福聚，</div>
<div class='lg-row'>善哉無比二足尊，　究盡諸法實相義。</div>
<div class='lg-row'>以此所獲善根力，　迴施三有諸眾生，</div>
<div class='lg-row'>願於未來淨土中，　悉能成就菩提果。」</div>
</div><p>爾時世尊，知諸光音天子心之所念，於佛法中明了通達，具足殊勝廣大辯才，希望如來與授佛記。即於口中，放大光明。時尊者馬勝比丘覩是事已，合掌向佛，以偈問曰：</p>

<div class="lg regular" style="margin-left:1em;"><div class='lg-row'>「大悲救護世間者，　成就吉祥功德聚，</div>
<div class='lg-row'>以方便力息群疑，　放此光明極希有。</div>
<div class='lg-row'>眾會若聞佛所說，　心生淨信決定解，</div>
<div class='lg-row'>勤修妙行趣菩提，　超出輪迴生死海。</div>
<div class='lg-row'>一切天人阿脩羅，　為老病死所逼切，</div>
<div class='lg-row'>如來常以大悲心，　救濟令修八聖道。</div>
<div class='lg-row'>彼由勇猛大精進，　深心堅固無退屈，</div>
<div class='lg-row'>樂修如是妙法門，　誓證菩提求佛智。</div>
<div class='lg-row'>今此會眾無餘念，　一心瞻仰佛慈顏，</div>
<div class='lg-row'>願聞如來微妙音，　決除疑網生忻慶。</div>
<div class='lg-row'>覩佛現斯神變事，　口中放此淨光明，</div>
<div class='lg-row'>譬如痼疾遇良醫，　亦如孾兒顧慈母。</div>
<div class='lg-row'>何人請問深法藏，　滿足廣大悲願力，</div>
<div class='lg-row'>獲得最上祕密門，　感佛現斯希有事？</div>
<div class='lg-row'>眾會心皆大歡喜，　冀聞佛說光因緣，</div>
<div class='lg-row'>各能具足清淨心，　修習如是三摩地。」</div>
</div><p>爾時世尊為馬勝比丘說伽陀曰：</p>

<div class="lg regular" style="margin-left:1em;"><div class='lg-row'>「馬勝具足妙辯才，　能應群心發斯問，</div>
<div class='lg-row'>今正是時說此因，　斯則如來神變力。</div>
<div class='lg-row'>此諸光音天子眾，　往昔曾供無數佛，</div>
<div class='lg-row'>觀察世間苦眾生，　誓求佛道而濟度。</div>
<div class='lg-row'>已修廣大真實行，　決定當得一切智，</div>
<div class='lg-row'>為彼深著邪見者，　指示咸令歸正道。</div>
<div class='lg-row'>彼等由聞佛正教，　深入義味生尊重，</div>
<div class='lg-row'>猶如世間諸女人，　喜得生男心滿足。</div>
<div class='lg-row'>是諸天子心清淨，　志求無上佛菩提，</div>
<div class='lg-row'>曾於那由他劫中，　修習利他殊勝行。</div>
<div class='lg-row'>所化眾生無限量，　皆能發起大乘心，</div>
<div class='lg-row'>具足福智相嚴身，　星宿劫中皆作佛。</div>
<div class='lg-row'>彼諸天子成佛時，　國土無量百千億，</div>
<div class='lg-row'>廣博殊妙不思議，　種種莊嚴無與等。</div>
<div class='lg-row'>三惡趣及八無暇，　彼諸佛剎未嘗聞，</div>
<div class='lg-row'>亦無求證二乘人，　各各咸登不退地。</div>
<div class='lg-row'>又彼諸佛剎土中，　有情壽量悉同等，</div>
<div class='lg-row'>滿足十億恒河沙，　常能承事於諸佛。</div>
<div class='lg-row'>若令那由他眾生，　依二乘法取滅度，</div>
<div class='lg-row'>不如能化於一人，　或男或女修大行。</div>
<div class='lg-row'>以初福聚比於此，　百千萬分不及一，</div>
<div class='lg-row'>何況勸勵於多人，　安住大乘菩薩道。</div>
<div class='lg-row'>馬勝汝今當諦聽，　如來出世甚希有，</div>
<div class='lg-row'>譬如優曇鉢羅花，　經無邊劫難值遇。</div>
<div class='lg-row'>善巧方便說法師，　能示真實無為道，</div>
<div class='lg-row'>志求寂靜菩提者，　應當恭敬常親近。</div>
<div class='lg-row'>那由他數諸天子，　散妙寶衣從空下，</div>
<div class='lg-row'>復以清淨妙伽他，　稱讚如來勝功德。</div>
<div class='lg-row'>佛說寂靜甘露法，　能袪眾生煩惱熱，</div>
<div class='lg-row'>若依如來教奉行，　漸次得成無上覺。」</div>
</div>
<p class='juan'>父子合集經卷第十</p></div>
</div><!-- end of div[@id='body'] -->
</body></html>