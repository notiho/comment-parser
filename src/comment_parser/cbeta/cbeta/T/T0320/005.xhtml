<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>父子合集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu11' />父子合集經卷第五</p><p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p><a id='mulu12' />
<p class='h1'>龍女授記品第七</p><p>爾時會中，復有九十六俱胝龍女，見彼阿修羅王、迦樓羅王於世尊所作供養已，復聞如來各與授彼成佛之記，心大歡喜，踊躍無量，發清淨心，廣陳供養。此諸龍女以神通力化作九十六俱胝青色傘蓋，一一傘蓋吠琉璃寶而作千骨，巧妙安布，黃金為柄，真珠為網，垂諸花鬘，諸珍嚴飾。復化九十六俱胝上妙良馬，亦以眾寶，裝鉸嚴飾，吠琉璃寶，而為轡勒。又復變現眾寶網幔，其量周廣六十踰繕那，遍覆一切諸來大眾，寶幔之下現一殊妙摩尼寶珠，光明顯照，無不明了。復現九十六俱胝眾寶花鬘，巧妙奇絕，周遍垂下。又復懸綴無數寶鈴，微風動搖，其聲和雅，猶如天樂，聞者無厭。復以細末多摩羅跋旃檀香沈水香等散如來上，復散優鉢羅花、詹博迦花，及散無量上妙衣服，種種無量雜色瓔珞，種種無量雜色花鬘。是諸龍女各乘彼馬，張設傘蓋，於虛空中繞佛三匝。復奏龍宮種種音樂，其聲清婉，眾所樂聞。又於迦毘羅城，降諸塗香及眾香水如雨而下，與其香花合和成泥，縱廣六十踰繕那。以彼如來威德加持，令此樂聲及香水泥普聞三千大千世界。其中眾生聞此聲香，皆於阿耨多羅三藐三菩提得不退轉。</p>
<p>是諸龍女作供養已，頭面禮敬，合掌向佛，以偈讚曰：</p>

<div class="lg regular" style="margin-left:1em;"><div class='lg-row'>「我等宿慶值於佛，　淨心忻樂興福業，</div>
<div class='lg-row'>供養牟尼大導師，　冀脫此身龍女報。</div>
<div class='lg-row'>化出九十六俱胝，　眾寶莊嚴妙傘蓋，</div>
<div class='lg-row'>供養無上調御師，　以此善因求出離。</div>
<div class='lg-row'>復化九十六俱胝，　調順善御青色馬，</div>
<div class='lg-row'>上妙青寶以莊嚴，　皆為供養如來故。</div>
<div class='lg-row'>復化九十六俱胝，　青色寶幢空中轉，</div>
<div class='lg-row'>一一皆以身語心，　頭面作禮伸迴向。</div>
<div class='lg-row'>諸龍宮中妙樂音，　一時俱奏聲清徹，</div>
<div class='lg-row'>牟尼出現於世間，　堪受如斯大供養。</div>
<div class='lg-row'>如是種種樂音聲，　遠徹三千大千界，</div>
<div class='lg-row'>其中眾生若得聞，　皆得菩提不退轉。</div>
<div class='lg-row'>復現廣大一寶幔，　縱廣六十踰繕那，</div>
<div class='lg-row'>周匝普遍於空中，　廣覆諸來大集會。</div>
<div class='lg-row'>中現最上摩尼珠，　熾盛光明悉委照，</div>
<div class='lg-row'>普於天人大會中，　淨心忻喜為供養。</div>
<div class='lg-row'>我等以此少善根，　志求寂靜菩提果，</div>
<div class='lg-row'>一如牟尼大導師，　成就甚深微妙慧。</div>
<div class='lg-row'>教化饒益諸眾生，　解脫塵勞諸結縛，</div>
<div class='lg-row'>亦如十力無上尊，　演說無邊清淨法。</div>
<div class='lg-row'>諸有為法如幻化，　亦如聚沫非堅牢，</div>
<div class='lg-row'>如空注雨起浮泡，　自性虛假無主宰。</div>
<div class='lg-row'>智者觀諸世間法，　譬如鏡中現影像，</div>
<div class='lg-row'>眾生體性亦同然，　唯佛現證如實說。</div>
<div class='lg-row'>愚夫不了謂為實，　於虛妄境生執著，</div>
<div class='lg-row'>畢竟諸法本來空，　此愚癡者自欺誑。</div>
<div class='lg-row'>由彼迷妄無知故，　不達諸法真實性，</div>
<div class='lg-row'>如來由是出世間，　顯示無我不可得。</div>
<div class='lg-row'>譬如秋空起浮雲，　暫時顯現須臾沒，</div>
<div class='lg-row'>當知我相本來無，　智者諦觀何所有？</div>
<div class='lg-row'>如是一切世間法，　皆無自性非真實，</div>
<div class='lg-row'>但能誑惑諸根門，　愚夫由此增狂亂。</div>
<div class='lg-row'>牟尼超越於三界，　了諸法性無分別，</div>
<div class='lg-row'>若依如來教奉行，　一切世間皆解脫。</div>
<div class='lg-row'>若人聞是深妙法，　心生忻樂正思惟，</div>
<div class='lg-row'>則能越離生死泥，　此非愚者之境界。</div>
<div class='lg-row'>是故我今頭面禮，　無煩惱者天人師，</div>
<div class='lg-row'>大悲能救苦眾生，　為舟為舍為依怙。</div>
<div class='lg-row'>我等供養於如來，　為求無上菩提故，</div>
<div class='lg-row'>當宣法要警群迷，　普願自他成佛道。」</div>
</div><p>爾時如來，知諸龍女心之所念，希望授記。即現瑞相，放大光明。時尊者馬勝覩是相已，頭面禮足，合掌向佛，以偈問曰：</p>

<div class="lg regular" style="margin-left:1em;"><div class='lg-row'>「世出世間勝智者，　忽興神變放光明，</div>
<div class='lg-row'>時會覩此稱吉祥，　非無因緣發斯瑞。</div>
<div class='lg-row'>人中最上牟尼主，　願說光相之端由，</div>
<div class='lg-row'>諸天人民龍鬼神，　聞已咸生歡喜念。</div>
<div class='lg-row'>如來威德聖中聖，　於世間法無不了，</div>
<div class='lg-row'>憐愍攝受諸眾生，　說此放光神變事。</div>
<div class='lg-row'>如來慧力妙難思，　窮盡諸法實相義，</div>
<div class='lg-row'>眾會瞻仰願欲聞，　各令知已心安隱。</div>
<div class='lg-row'>牟尼久已成正覺，　能與群生作義利，</div>
<div class='lg-row'>何因放此大光明，　願說咸得除疑惑。</div>
<div class='lg-row'>今此大眾心寂然，　堪能領解深法義，</div>
<div class='lg-row'>一心瞻仰於如來，　聞已各發菩提意。</div>
<div class='lg-row'>若人於事未決了，　其心掉動則生惱，</div>
<div class='lg-row'>由此皆墮疑網中，　唯冀洪慈速開示。</div>
<div class='lg-row'>誰於今日發大心？　何佛他方說大法？</div>
<div class='lg-row'>誰得菩提破魔軍？　放此光明甚希有。</div>
<div class='lg-row'>何人廣興淨福業？　佛憐愍故放淨光。</div>
<div class='lg-row'>聖主師子十力尊，　於大眾中無畏說。</div>
<div class='lg-row'>我等若蒙佛顯示，　離諸疑怖心泰然，</div>
<div class='lg-row'>咸生清淨隨喜心，　各各奉行於佛教。」</div>
</div><p>爾時世尊，為尊者馬勝說伽陀曰：</p>

<div class="lg regular" style="margin-left:1em;"><div class='lg-row'>「善哉馬勝大比丘，　汝能諮問放光事，</div>
<div class='lg-row'>吾今於此眾會中，　為說龍女未來果。</div>
<div class='lg-row'>汝等一心當諦聽，　離諸散亂染因緣，</div>
<div class='lg-row'>聞我說此放光因，　增長人天諸善利。</div>
<div class='lg-row'>此諸龍女心開解，　能以智慧觀實相，</div>
<div class='lg-row'>了知諸法本性空，　不著世間業果報。</div>
<div class='lg-row'>無人無我無眾生，　亦無作者及受者，</div>
<div class='lg-row'>補特伽羅自相空，　猶如陽焰鏡中像。</div>
<div class='lg-row'>諸龍女等植德本，　共<span class='corr'>興</span>廣大淨福業，</div>
<div class='lg-row'>善能安住佛法中，　了世間法皆如幻。</div>
<div class='lg-row'>如是作諸供養已，　誓求佛果大菩提，</div>
<div class='lg-row'>後當捨此龍女身，　得生三十三天上，</div>
<div class='lg-row'>得為帝釋天宮主，　受用妙樂無毀訾，</div>
<div class='lg-row'>具天壽量大名聞，　復往焰摩天中住。</div>
<div class='lg-row'>得生焰摩天宮已，　具足受彼殊妙樂，</div>
<div class='lg-row'>佛子安住此天中，　自在得終天壽量。</div>
<div class='lg-row'>後復生於兜率天，　得彼天眾常愛敬，</div>
<div class='lg-row'>雖受快樂心不著，　猶若蓮花性本淨。</div>
<div class='lg-row'>由彼宿習出世智，　常觀諸法皆空寂，</div>
<div class='lg-row'>譬如刻石畫長存，　安住正念無移動。</div>
<div class='lg-row'>後生樂變化天中，　天子天女常圍繞，</div>
<div class='lg-row'>不為他毀有名稱，　滿彼壽量無中<span class='corr'>夭</span>。</div>
<div class='lg-row'>受彼最上五欲樂，　而與正念常相應，</div>
<div class='lg-row'>善修三種解脫門，　畢竟入解真空法。</div>
<div class='lg-row'>復生他化自在天，　得彼天眾常恭敬，</div>
<div class='lg-row'>清淨意樂住其中，　任持正法心無動。</div>
<div class='lg-row'>所欲受用皆他變，　不起染著癡愛心，</div>
<div class='lg-row'>佛子安住彼天宮，　得盡彼天壽邊際。</div>
<div class='lg-row'>由於欲樂生厭患，　忻求定地伏諸惑，</div>
<div class='lg-row'>獲得諸禪解脫門，　由此得生梵天上。</div>
<div class='lg-row'>由彼定生諸善根，　受用喜樂一中劫，</div>
<div class='lg-row'>定中適悅勝難思，　漸能進趣菩提道。</div>
<div class='lg-row'>住彼梵宮經一劫，　專修正行淨無雜，</div>
<div class='lg-row'>善巧方便利有情，　無冤親想心平等，</div>
<div class='lg-row'>於喜妙樂悉通達，　亦不味著諸禪定，</div>
<div class='lg-row'>善能覺悟寂諸根，　是為最上牟尼子。</div>
<div class='lg-row'>彼梵天說自然法，　不與業果理相應，</div>
<div class='lg-row'>唯此真實解脫門，　畢竟超越於三界。</div>
<div class='lg-row'>若人於此生信解，　善能引導諸眾生，</div>
<div class='lg-row'>速成無上妙菩提，　是則名為世間眼。</div>
<div class='lg-row'>彼龍女等生梵世，　饒益利樂諸天人，</div>
<div class='lg-row'>教化令發清淨心，　皆能進趣菩提道。</div>
<div class='lg-row'>往詣無邊佛剎土，　供養承事諸如來，</div>
<div class='lg-row'>過彼未來星宿劫，　同成佛號寂諸根。</div>
<div class='lg-row'>彼等聞佛授記已，　心淨踴躍志堅固，</div>
<div class='lg-row'>時會咸生歡喜心，　各各頭面禮佛足。」</div>
</div></div>
<div class='div-pin'><a id='mulu13' />
<p class='h1'>父子合集經龍王授記品第八</p><p>爾時難陀烏波難陀龍王，與其眷屬九十俱胝龍眾，見諸龍女供養如來得授記已，身意泰然，得未曾有，稱讚如來：「究竟滿足廣大威德神通無礙，能知眾生心之所念，所作事業皆悉聞知，各各現證，無不了達。然彼如來大悲增上，或不待請，即為說法或非時說，皆為教化成熟有情，除煩惱熱，得涅盤樂。隨機授法必令得果，乃至女人志意動亂，於婬怒癡自性增上，設聞法要，不能領解，亦得如來之所化度，如彼六十俱胝龍女猶獲授記，何況我等豈不蒙益？」</p>
<p>時彼龍王作是說已，於世尊所生難遭想，以神通力興大香雲，滿閻浮提，遍覆一切諸山大海，雨眾香水，旃檀末香，其香遠聞普佛世界。又復於彼迦毘羅城，雨赤真珠積至于膝，縱廣量等六十踰繕那。復於尼拘律陀林中，普散無量龍自在花，散已復散，變成花殿，其量亦廣六十踰繕那。七寶相間而為其柱，復以半拏紺末羅石以甃其地，其石柔軟，觸之清涼，眾所樂觀，非世所有。復現九十俱胝眾寶花鬘周匝垂下，又復懸挂眾色名衣，復現種種巧妙繒幡、香鬘寶鬘真珠鬘等，周遍莊嚴殊妙清淨。又復涌出無數寶藏，行列殿中而為供養。又復出現最上無價摩尼寶珠，以成其鏡，表裏瑩徹，無不交照。乃至迦毘羅城時會大眾，種種供養，殊勝莊嚴，於其鏡中皆悉顯現。復有九十俱胝龍馬，諸妙珍寶以為轡勒，無數寶鈴進步鳴響。是諸龍王各乘馬已，於虛空中繞佛三匝，復奏龍宮無量音樂，及雨種種殊妙珍寶，散於如來及聲聞眾。作供養已，頭面禮足，瞻仰世尊目不暫捨，以我所集功德善根，願與眾生同得佛道。合掌向佛，以偈頌曰：</p>

<div class="lg regular" style="margin-left:1em;"><div class='lg-row'>「久修慈忍大悲行，　成就百福相莊嚴，</div>
<div class='lg-row'>捨家逾彼迦毘城，　志固為求無上道。</div>
<div class='lg-row'>六年示修於苦行，　伏諸外道不疲勞，</div>
<div class='lg-row'>直詣金剛座道場，　普施群生甘露法。</div>
<div class='lg-row'>昔日如來調御師，　棄捨王宮妙欲樂，</div>
<div class='lg-row'>斷除頂髮住山林，　於世浮榮心不顧。</div>
<div class='lg-row'>牟尼昔捨於頭目，　積功成滿菩提因，</div>
<div class='lg-row'>凡夫聞見尚無因，　況復效修其苦行。</div>
<div class='lg-row'>如佛昔作忍辱仙，　為歌利王無辜害，</div>
<div class='lg-row'>割截耳鼻及身肢，　不生恚惱心怡悅。</div>
<div class='lg-row'>時有愚癡婆羅門，　來秤身肉而蹶倒，</div>
<div class='lg-row'>說此難行苦行時，　我等聞已生悲惱。</div>
<div class='lg-row'>何因如來不起瞋，　愛念眾生如己子？</div>
<div class='lg-row'>由興害意墮泥犁，　慈尊於彼能垂救。</div>
<div class='lg-row'>如來具足無上慧，　於己害者不加報，</div>
<div class='lg-row'>昔修廣大安樂因，　故得身肢復如故。</div>
<div class='lg-row'>我等咸生淨信心，　稱讚如來真實行，</div>
<div class='lg-row'>如彼牟尼利有情，　咸願速登無上覺。」</div>
</div><p>爾時世尊知諸龍王信解堅固，發大誓願，即於面門放種種光，其光普照上至梵天，復從如來頂門而入。時尊者馬勝，合掌長跪，即白佛言：「法爾諸佛若放光明，必有所謂。唯願如來方便演說。」時彼尊者說伽陀曰：</p>

<div class="lg regular" style="margin-left:1em;"><div class='lg-row'>「大哉無畏釋師子，　何因緣故放此光？</div>
<div class='lg-row'>慈門廣利諸天人，　唯願如來為我說。</div>
<div class='lg-row'>此諸龍王并眷屬，　及彼時會皆肅然，</div>
<div class='lg-row'>唯冀牟尼震梵音，　說此放光希有事。</div>
<div class='lg-row'>誰於釋迦佛法中，　初發大心感斯瑞？</div>
<div class='lg-row'>誰能摧破諸魔軍，　令彼惶怖皆退沒？</div>
<div class='lg-row'>將非龍眾久修行，　獲得無盡諸功德？</div>
<div class='lg-row'>願聞現瑞之端由，　斷除疑惑心清淨。」</div>
</div><p>爾時世尊以偈答曰：</p>

<div class="lg regular" style="margin-left:1em;"><div class='lg-row'>「我以最上勝功德，　八種深遠梵音聲，</div>
<div class='lg-row'>所說真實利眾生，　汝當諦聽放光事。</div>
<div class='lg-row'>此諸龍王深淨信，　設大供養世希有，</div>
<div class='lg-row'>志心願證佛菩提，　為度一切群生故。</div>
<div class='lg-row'>常以悲心觀世間，　普使眾生脫苦厄，</div>
<div class='lg-row'>未嘗一心生疲勞，　堅固精進無退轉。</div>
<div class='lg-row'>修習清淨奢摩他，　具足智力無能屈，</div>
<div class='lg-row'>安住三種解脫門，　謂空無相及無願。</div>
<div class='lg-row'>得佛無上甚深慧，　了一切法皆虛假，</div>
<div class='lg-row'>大悲愍念諸有情，　離冤親想悉平等。</div>
<div class='lg-row'>過彼殑伽沙劫數，　次第成佛出世間，</div>
<div class='lg-row'>同名寂靜慧如來，　十號具足土嚴淨。</div>
<div class='lg-row'>常說無我甘露法，　無諸外道及魔冤，</div>
<div class='lg-row'>善巧方便應群機，　不違世俗談真諦。</div>
<div class='lg-row'>是諸眾生聞法已，　了法自性悉皆空，</div>
<div class='lg-row'>大悲方便演三乘，　勝義法中無所說。</div>
<div class='lg-row'>此法非出於自然，　求之少分不可得，</div>
<div class='lg-row'>乃至無有一眾生，　聞佛言教而不解。</div>
<div class='lg-row'>由飲解脫甘露味，　則能出離生老死，</div>
<div class='lg-row'>及彼憂悲我慢幢，　皆因聞佛梵聲故。</div>
<div class='lg-row'>釋尊無畏聖師子，　說諸龍意答所問，</div>
<div class='lg-row'>佛子常隨智慧行，　速得菩提無上果。」</div>
<div class='lg-row'>如來授彼諸龍記，　時眾聞已生忻慶，</div>
<div class='lg-row'>咸各歸命牟尼尊，　於佛法中心寂靜。</div>
</div>
<p class='juan'>父子合集經卷第五</p></div>
</div><!-- end of div[@id='body'] -->
</body></html>