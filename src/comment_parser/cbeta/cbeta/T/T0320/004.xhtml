<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>父子合集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu8' />父子合集經卷第四</p><p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p><a id='mulu9' />
<p class='h1'>如來本行品第五</p><p>爾時尊者大迦攝波，見諸阿修羅王於佛會中以神通力化作廣大諸供養已，歎未曾有，而作是念：「如來昔行菩薩道時種何善根，乃能獲得如是最上殊勝果報？」作是念已，入三摩地一心觀察；由佛加持，即能憶念無量無邊阿僧祇劫，世尊往昔在在處處，精勤修習無量無邊廣大福業，一一顯現，諦了無疑。假使十方殑伽沙數世界，其中所有一切眾生皆得人身，復於爾所河沙劫中，一一有情各興供養，如彼尾摩唧怛囉阿修羅王所有福蘊，不及如來一發無上正等覺心所有功德，不可為比。</p>
<p>時尊者摩訶迦攝波，從定起已，歡喜合掌，以偈讚佛：</p>

<div class="lg regular" style="margin-left:1em;"><div class='lg-row'>「往昔牟尼大聖王，　誓求無上大菩提，</div>
<div class='lg-row'>修羅雖興廣供養，　不及發心所得福。</div>
<div class='lg-row'>如來聖德超三界，　於天人中無等倫，</div>
<div class='lg-row'>旃檀香積若須彌，　堪受如斯大供養。</div>
<div class='lg-row'>上妙塗香極清淨，　其量深廣如巨海，</div>
<div class='lg-row'>人中師子出世間，　堪受如斯大供養。</div>
<div class='lg-row'>或散種種上妙花，　積聚高若輪圍頂，</div>
<div class='lg-row'>如來聖德妙難思，　堪受如斯大供養。</div>
<div class='lg-row'>以大海水為膏油，　蘇彌山量為其炷，</div>
<div class='lg-row'>然燈奉施大導師，　堪受如斯大供養。</div>
<div class='lg-row'>或以無數妙花鬘，　奉上如來及塔廟，</div>
<div class='lg-row'>佛具廣大勝威德，　堪受如斯大供養。</div>
<div class='lg-row'>設於無量俱胝劫，　持以萬億妙寶蓋，</div>
<div class='lg-row'>如來善化於父王，　堪受如斯大供養。</div>
<div class='lg-row'>於不思議俱胝劫，　以寶幢滿十方界，</div>
<div class='lg-row'>如來成就大慈門，　堪受如斯大供養。</div>
<div class='lg-row'>復於無量俱胝劫，　以河沙數妙繒幡，</div>
<div class='lg-row'>牟尼利樂諸眾生，　堪受如斯大供養。</div>
<div class='lg-row'>如來善說諸法要，　眾生咸悉能聽受，</div>
<div class='lg-row'>辯才無礙法中王，　言辭善巧無相似。</div>
<div class='lg-row'>假使殑伽沙世界，　其中所有諸眾生，</div>
<div class='lg-row'>皆為十力天人師，　同出世間成佛道，</div>
<div class='lg-row'>如是無數河沙佛，　各各化出無量首，</div>
<div class='lg-row'>一一首現百千口，　復於口有百千舌，</div>
<div class='lg-row'>於彼殑伽沙劫中，　稱讚如來功德海，</div>
<div class='lg-row'>壽量智慧及發心，　不能了知一少分。」</div>
</div><p>爾時世尊讚尊者摩訶迦攝波言：「善哉，善哉！迦攝波！汝今於彼聲聞眾中，具修梵行，了達諸法，現證實際，心得寂靜。於我所證功德蘊中，善能入解，思惟觀察。我已成就無量無邊不可思議福德之聚，已到最上第一彼岸。迦攝！止於如來一發大心，所有福報，若有色相，十方所有河沙世界不能容受。假使十方殑伽沙數諸佛世尊同出於世，復於爾所殑伽沙劫，欲說如來一發大心所有功德，不能窮盡。所以者何？如來昔修菩薩行時，無一發心不為攝受利益安樂一切有情，彼有情界無限量故，如來發心亦無限量；以有情界畢竟無盡故，如來發心亦復無盡。是故我今得諸天人阿修羅王如是供養。假使十方殑伽沙世界，其中所有一切眾生，皆作供養如彼阿修羅王，猶不能及，一發大心所獲功德。所以者何？彼諸有情心不清淨，著果報故。迦攝！當知過去無量諸佛出世，初發大心，皆為憐愍一切有情，令脫輪迴，得涅槃樂；我今所作亦復如是。</p>
<p>「復次，迦攝！我念過去無量無邊、不可稱數、不可思議阿僧祇劫，爾時有佛出現於世，名曰帝幢如來、應供、正遍知、明行足、善逝、世間解、無上士、調御丈夫、天人師、佛、世尊。其佛剎中所有眾生不造罪惡，心無散亂，不起邪思，無顛倒見及彼憍慢，身語意業畢竟清淨，伏除煩惱離惡趣因，精勤修習，互相策勵。能於生死長夜之中，發勇猛心，愛樂大乘，聽聞正法，如理修行。彼佛剎中有五種樂：一者、欲樂。二、出離樂。三者、定樂。四者、等持樂。五、菩提樂。彼諸眾生而常受用如是快樂，雖受彼樂而不耽著；如蜂採花但延其命，如禽飛空無所罣礙，此諸眾生亦復如是。</p>
<p>「又彼有情無貪恚癡種種惡業，煩惱過患，隨先善業而受其樂。何以故？彼佛修行菩薩道時，所化眾生唯純善行，設有先世不善故業，現善根力銷伏不起。是故彼土一切有情，唯一樂受相應現行。又彼佛土無種種難，暴惡風雨，祁寒酷熱，隨時所欲，即降甘雨。又彼眾生常樂聞法，各能了達，尊重恭敬。設若經行，若坐若立，思惟義趣，深入法味，無有疲倦，未甞睡眠。四威儀中，精勤修習，由法樂故，不生勞苦。唯修正斷，無顛倒見，設有錯誤，尋即改悔；故無苦受。</p>
<p>「又彼如來昔修行時，身語意業未甞錯謬，凡有所作智為先導，說菩薩法化諸眾生；彼聞法已隨智慧行，所作義利，非癡愛俱，故無不苦不樂受。彼國眾生其心平等，於一切處如理安住，故無冤憎會苦。又彼眾生無彼無此，於一切法心無所著，故無愛別離苦。又彼眾生於諸善法，不生輕慢，亦不毀訾，故無求不得苦；彼國眾生有為所遷，唯有行苦。何以故？其佛常說第一義諦微妙法故。</p>
<p>「復次，迦攝！彼帝幢如來出現於世，壽命長遠無量無邊恒河沙劫；其中眾生各各具足廣大辯才，善說法要，皆為過去諸佛世尊教化成熟，來生其中。迦攝！於汝意云何？如是廣大嚴淨佛土，頗有無信、無戒、無定、無慧、寡聞、懈怠，如是有情得生彼不？」</p>
<p>迦攝白言：「不也！世尊。」</p>
<p>「迦攝！於汝意云何？如是廣大嚴淨佛土，頗有微細善根、少劣善根、怯弱善根，業集煩惱為苦所攝，如是眾生不淨迴向，得生彼不？」</p>
<p>迦攝白言：「不也！世尊！如是佛剎其中生者，具足善根，純淨無雜，住正思惟，解脫諸苦，多聞精進，清淨迴向，皆蒙先佛久已化度；如是眾生得生其中。」</p>
<p>佛言：「迦攝！善哉，善哉！如汝所說，其事如是。昔帝幢如來者，於汝等意云何？知是誰也？」時諸比丘默爾無對。</p>
<p>當於是時，東方去此過殑伽沙世界，有國名月光莊嚴，是中有佛名光明聚，現在說法。彼佛會中有妙吉祥童子，遙聞此界所問因緣，知諸大眾無能答者。時彼童子即白佛言：「我今應往娑婆世界釋迦牟尼佛所，為彼時會，答其所問。」</p>
<p>時光明聚如來謂童子曰：「隨意當往。」是時童子即從彼沒，以神通力，屈伸臂頃，至娑婆世界釋迦牟尼佛所，頭面禮足，住立一面。</p>
<p>時佛世尊，語童子言：「以何因緣而來至此？」</p>
<p>時妙吉祥童子合掌白言：「我為眾會，答前所問，自遠而來。彼往昔帝幢如來，豈異人乎？即今釋迦牟尼如來是也。所以者何？由佛世尊具足成就不可思議微妙功德，方便善巧，憐愍有情，皆令安住菩提之道。」</p>
<p>時眾聞已，咸共讚言：「善哉！童子！善答斯問，決眾疑網。汝今所說，是為正說，是真實說，是最上說。」</p>
<p>爾時童子為彼眾會，而說偈言：</p>

<div class="lg regular" style="margin-left:1em;"><div class='lg-row'>「聖主釋師子，　具勇猛精進，</div>
<div class='lg-row'>憐愍於世間，　現不思議事。</div>
<div class='lg-row'>彼牟尼世尊，　過去已曾作，</div>
<div class='lg-row'>八十俱胝佛，　成熟諸有情，</div>
<div class='lg-row'>常以大悲心，　嚴淨佛國土，</div>
<div class='lg-row'>淺識不能知，　種種善方便。</div>
<div class='lg-row'>不捨初發心，　隨機而應現，</div>
<div class='lg-row'>亦於未來世，　復現無量身。</div>
<div class='lg-row'>或現為釋梵，　或示作魔王，</div>
<div class='lg-row'>遍法界有情，　莫能知少分。</div>
<div class='lg-row'>或現王宮生，　成道轉法輪，</div>
<div class='lg-row'>乃至入涅盤，　顯現佛功德。</div>
<div class='lg-row'>或隨其種類，　現作女人相，</div>
<div class='lg-row'>不染世間法，　如蓮性本淨。</div>
<div class='lg-row'>或涕淚悲泣，　或歌舞嬉戲，</div>
<div class='lg-row'>或乘空往來，　皆為作佛事。</div>
<div class='lg-row'>怖者令安隱，　慢者令柔順，</div>
<div class='lg-row'>為利彼眾生，　現種種調伏。</div>
<div class='lg-row'>癡者令離癡，　愚者示明智，</div>
<div class='lg-row'>為利彼眾生，　作權巧方便。</div>
<div class='lg-row'>狂者得正念，　跛者得安行，</div>
<div class='lg-row'>為利彼眾生，　現諸神變事。</div>
<div class='lg-row'>是故我稽首，　不思議精進，</div>
<div class='lg-row'>普化諸有情，　皆令入佛道。」</div>
</div></div>
<div class='div-pin'><a id='mulu10' />
<p class='h1'>父子合集經迦樓羅王授記品第六</p><p>爾時會中，復有六萬八千迦樓羅王，見諸阿修羅王作供養已，復聞如來與彼授記，發隨喜心廣興供養，以神通力即時化作六萬八千殊妙樓閣，一一樓閣七寶所成，所謂金、銀、琉璃、硨磲、碼碯、珊瑚、玻瓈，皆有七重，第一層級黃金為柱，椽梠枅栱，白銀為之，眾寶裝鉸；第二層級，白銀為柱，<span class='corr'>椽</span>梠枅栱，黃金為之，諸珍嚴飾；乃至第七珊瑚為柱，真珠等寶雜廁間飾。如是樓閣，一一皆有寶網羅上，或黃金網、白銀為網，乃至真珠以為其網。復懸無數眾妙寶鈴，微風發聲，聽者無厭。復現六萬八千寶蓋，諸珍間錯，光明顯照。復現六萬八千寶幢，眾色相間，珠珍嚴飾。復現六萬八千繒幡，五色綷錯，甚可愛樂。復現六萬八千寶幔，或黃金線，而用合成；或以銀線、吠琉璃線、真珠等線，巧妙嚴飾。</p>
<p>時迦樓羅王，即以如上所現六萬八千七寶樓閣、眾寶網幔、寶幢幡蓋，奉上如來，於虛空中次第行列，徐行旋轉，繞佛三匝，如三十三天，愛囉嚩拏大龍象王繞天帝已，住立一面。</p>
<p>爾時迦樓羅王，合掌向佛，以偈讚曰：</p>

<div class="lg regular" style="margin-left:1em;"><div class='lg-row'>「稽首歸依無上士，　一切世間無與等，</div>
<div class='lg-row'>能超生老病死因，　解脫輪迴諸苦厄。</div>
<div class='lg-row'>願我速成就佛身，　具足妙相三十二，</div>
<div class='lg-row'>八十種好遍莊嚴，　如那羅延堅固力。</div>
<div class='lg-row'>願我如佛真金色，　圓光丈六常照明，</div>
<div class='lg-row'>行住坐臥威儀中，　攝化有情令出離。</div>
<div class='lg-row'>願我堅持諸禁戒，　住勝最上三摩地，</div>
<div class='lg-row'>以方便智利群生，　皆使得成菩提道。</div>
<div class='lg-row'>願我此身永除斷，　為他乘馭瞋恚心，</div>
<div class='lg-row'>如佛具足大慈悲，　獲得十八不共法。</div>
<div class='lg-row'>了知諸法從緣起，　如幼如夢如谷響，</div>
<div class='lg-row'>悉同牟尼大導師，　於人天中廣開示。」</div>
</div><p>爾時世尊，知諸迦樓羅王深心了達，志固精進，現微笑相，放五色光。時馬勝比丘覩是事已，頭面作禮，合掌恭敬，以偈問曰：</p>

<div class="lg regular" style="margin-left:1em;"><div class='lg-row'>「歸依無上天人師，　現此希有難思事，</div>
<div class='lg-row'>放斯光明非無因，　憐愍我等為演說。</div>
<div class='lg-row'>迦樓羅王興供養，　寶幔彌覆於空中，</div>
<div class='lg-row'>世間昔未曾見聞，　願兩足尊說斯義。</div>
<div class='lg-row'>今此眾會諸人天，　合掌欣悅懷希望，</div>
<div class='lg-row'>願聞為彼迦樓王，　演暢未來解脫果。</div>
<div class='lg-row'>佛為最上天人尊，　能赴群生之所欲，</div>
<div class='lg-row'>唯願如來為宣說，　令彼大眾除疑怖。</div>
<div class='lg-row'>眾會若得離疑怖，　則能發生歡喜心，</div>
<div class='lg-row'>若聞如來授記言，　當具奉行諸佛教。</div>
<div class='lg-row'>唯冀大慈垂護念，　除疑增長諸善根，</div>
<div class='lg-row'>各各合掌願欲聞，　迦樓羅王得佛道。」</div>
</div><p>爾時世尊，為馬勝比丘說伽陀曰：</p>

<div class="lg regular" style="margin-left:1em;"><div class='lg-row'>「善哉馬勝善諮問，　放光現笑之所因，</div>
<div class='lg-row'>吾今當說應諦聽，　令汝除疑生喜悅。</div>
<div class='lg-row'>迦樓羅眾興福行，　誓求無上大菩提，</div>
<div class='lg-row'>當成無畏十力尊，　獲斯勝報名為佛。</div>
<div class='lg-row'>由彼淨心供養故，　定招相好所莊嚴，</div>
<div class='lg-row'>十八不共法難思，　脫那羅延所乘馭。</div>
<div class='lg-row'>由是堅持於淨戒，　安住清淨三摩地，</div>
<div class='lg-row'>修習勝慧六神通，　嚴淨一切諸佛剎。</div>
<div class='lg-row'>由彼淨心供養我，　後身脫此傍生報，</div>
<div class='lg-row'>畢竟不歷惡趣生，　常受人天勝福樂。</div>
<div class='lg-row'>過彼殑伽沙劫數，　供養承事諸如來，</div>
<div class='lg-row'>善能調伏諸根門，　然後皆當得作佛。</div>
<div class='lg-row'>同稱彌盧幢如來，　十號具足剎嚴淨，</div>
<div class='lg-row'>其劫名為自然生，　其土無彼三惡趣。</div>
<div class='lg-row'>其中所有諸眾生，　容儀挺特無殘缺，</div>
<div class='lg-row'>彼佛壽命極長遠，　八萬四千俱胝歲。</div>
<div class='lg-row'>如是次第得成佛，　國土壽量悉同等，</div>
<div class='lg-row'>各各化度諸眾生，　八十那庾俱胝數。</div>
<div class='lg-row'>皆令捨除憍慢習，　盡袪纏蓋獲清涼，</div>
<div class='lg-row'>安住無生解脫門，　遠塵離垢心清淨。</div>
<div class='lg-row'>以彼本有身金色，　恃其大力生憍慢，</div>
<div class='lg-row'>是故成佛為有情，　先令斷除憍慢法。</div>
<div class='lg-row'>彼等過去無數劫，　曾為苦行大仙人，</div>
<div class='lg-row'>其數六萬有八千，　常樂修習神通事。</div>
<div class='lg-row'>彼諸仙人得通已，　謂已自在世希有，</div>
<div class='lg-row'>雖持禁戒具威儀，　安住山林生我慢。</div>
<div class='lg-row'>由是墮於金翅中，　緣昔神通有大力，</div>
<div class='lg-row'>以持戒故見我身，　忘失菩提因我慢。</div>
<div class='lg-row'>我今與授成佛記，　略說先因令覺了，</div>
<div class='lg-row'>廣為利樂諸眾生，　聞者咸共生歡喜。」</div>
</div>
<p class='juan'>父子合集經卷第四</p></div>
</div><!-- end of div[@id='body'] -->
</body></html>