<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>父子合集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu18' />父子合集經卷第七</p><p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p><a id='mulu19' />
<p class='h1'>緊那羅王授記品第十二</p><p>爾時會中，有八俱胝緊那羅王，其上首者名曰大樹，見諸阿修羅王乃至諸藥叉眾，咸於佛所廣作供養，復聞如來與授記別，心生驚疑，歎未曾有，謂：「若佛說一切世間諸蘊、界、處，但有假名，無有少分令眾生見，若佛菩薩亦不可見。云何世尊於大眾中與諸天龍次第授記，復令化度無量有情，從一佛剎至一佛剎，奉覲如來經河沙劫，廣修諸行得成佛道，具諸相好，國土莊嚴，壽命劫數正像法等，乃至緣畢，入般涅盤？既言諸法皆悉空寂，何能建立授記之事？」</p>
<p>時大樹緊那羅王生此疑心未能決了，合掌向佛，以偈問曰：</p>

<div class="lg regular" style="margin-left:1em;"><div class='lg-row'>「我聞如來作是說，　於佛妙慧心有疑。</div>
<div class='lg-row'>既言空已復授記，　此義甚深不能了。</div>
<div class='lg-row'>又云法界本空寂，　而說如月現於水。</div>
<div class='lg-row'>既言空寂復現形，　此義甚深不能了。</div>
<div class='lg-row'>云何諸法本無生，　復說樂求菩提者？</div>
<div class='lg-row'>既言無生何有求，　此義甚深不能了。</div>
<div class='lg-row'>云何諸法本無盡，　復說如來有滅度？</div>
<div class='lg-row'>我今請問牟尼尊，　此義甚深不能了。</div>
<div class='lg-row'>云何諸法皆如幻，　復說此歿得生天？</div>
<div class='lg-row'>既言如幻何有生，　此義甚深不能了。</div>
<div class='lg-row'>云何諸法無所依，　復說依止善知識？</div>
<div class='lg-row'>既言無依何假人，　此義甚深不能了。</div>
<div class='lg-row'>云何世間無作者，　復說有能斷諸惑？</div>
<div class='lg-row'>既言無作斷無由，　此義甚深不能了。</div>
<div class='lg-row'>云何諸法自性空，　復說觀空得解脫？</div>
<div class='lg-row'>既言空已復何觀，　此義甚深不能了。</div>
<div class='lg-row'>云何諸法剎那滅，　復說諸法常不滅？</div>
<div class='lg-row'>既言遷變或凝常，　此義甚深不能了。</div>
<div class='lg-row'>云何福業非積聚，　而說修習成菩提？</div>
<div class='lg-row'>既言無集豈能成，　此義甚深不能了。</div>
<div class='lg-row'>云何諸法無所說，　復說毀謗墮惡道？</div>
<div class='lg-row'>既言無說謗何生，　此義甚深不能了。</div>
<div class='lg-row'>無能勝者所宣說，　種種差別難曉了，</div>
<div class='lg-row'>佛眼清淨照世間，　普施群生甘露味。</div>
<div class='lg-row'>餘無有能為我等，　決擇如上所疑事，</div>
<div class='lg-row'>唯有如來能斷除，　故我頂禮一切智。」</div>
</div><p>爾時世尊，為彼大樹緊那羅王釋諸疑故，以偈答曰：</p>

<div class="lg regular" style="margin-left:1em;"><div class='lg-row'>「緊那羅王汝所問，　既空依何而授記？</div>
<div class='lg-row'>由彼達法性本空，　故得如來與授記。</div>
<div class='lg-row'>以何因緣作是說？　諸法若有實性者，</div>
<div class='lg-row'>則應不減亦不增，　於一切時無改轉。</div>
<div class='lg-row'>譬如圓鑑挂空中，　假明緣故現色像，</div>
<div class='lg-row'>緊那羅王汝當知，　自性清淨本如是，</div>
<div class='lg-row'>法性無垢常湛然，　亦無動亂及變異。</div>
<div class='lg-row'>汝觀供養福業因，　於何法中有其相？</div>
<div class='lg-row'>應知法界本寂靜，　智者觀法不可得。</div>
<div class='lg-row'>諸有取相凡夫人，　於此疑惑不能了。</div>
<div class='lg-row'>汝問諸法本無生，　復說發心求佛道？</div>
<div class='lg-row'>緊那羅王汝當知，　十力妙智難思議。</div>
<div class='lg-row'>凡愚沒溺三界中，　於諸欲境生耽著，</div>
<div class='lg-row'>由是常生顛倒心，　故受生死諸苦惱。</div>
<div class='lg-row'>從昔未聞於正法，　設得聞已而不解，</div>
<div class='lg-row'>使令安住實智中，　漸能求趣菩提果。</div>
<div class='lg-row'>汝問諸法本無滅，　何故如來有滅度？</div>
<div class='lg-row'>為破常見諸眾生，　無有少法為常者。</div>
<div class='lg-row'>汝問諸法猶如幻，　見生天者故懷疑？</div>
<div class='lg-row'>為化凡愚諸眾生，　恃己所有生憍慢。</div>
<div class='lg-row'>汝問諸法無所依，　而見依止善知識？</div>
<div class='lg-row'>若非依止說法師，　畢竟世間無出離。</div>
<div class='lg-row'>汝問諸法無主宰，　而見世間有作者？</div>
<div class='lg-row'>當觀車由眾分成，　有於運載作用事。</div>
<div class='lg-row'>為化著我諸眾生，　及彼執著我所者，</div>
<div class='lg-row'>我為彼說無堪任，　是故但唯假名想。</div>
<div class='lg-row'>汝問諸法自性空，　復說觀空得解脫？</div>
<div class='lg-row'>由彼分別執著心，　故於空義不能了。</div>
<div class='lg-row'>汝問諸行剎那滅，　復云諸法性不滅？</div>
<div class='lg-row'>為破著欲諸眾生，　於非淨處生淨想。</div>
<div class='lg-row'>譬如遠矚於陽焰，　渴者趣之而求水，</div>
<div class='lg-row'>皆從妄想分別生，　當知水體不可得。</div>
<div class='lg-row'>陽焰之處本無水，　自性淨中本無染，</div>
<div class='lg-row'>由彼愚夫顛倒心，　則為彼愛所纏縛。</div>
<div class='lg-row'>汝問諸法無所說，　亦云謗者墮惡道？</div>
<div class='lg-row'>愚夫聞已懷驚疑，　智者聞之除障礙。</div>
<div class='lg-row'>世間諸法本空寂，　無智妄計執為我，</div>
<div class='lg-row'>彼等若聞諸法空，　則生斷滅怖畏想。</div>
<div class='lg-row'>若人毀謗於空法，　皆由執著我人相，</div>
<div class='lg-row'>猶如繫縛於虛空，　增長愚癡墮惡趣。</div>
<div class='lg-row'>或說善業往天中，　或生人間受快樂，</div>
<div class='lg-row'>作者非實業不亡，　如夢中境唯心造。</div>
<div class='lg-row'>當知諸趣皆如夢，　由迷真故不覺知，</div>
<div class='lg-row'>夢中何有於去來，　愚夫妄謂真實境，</div>
<div class='lg-row'>我雖說有所作業，　十方推求無作者。</div>
<div class='lg-row'>譬如狂風吹樹枝，　由相觸故生其火。</div>
<div class='lg-row'>彼風及木無思念，　謂言我能出於火。</div>
<div class='lg-row'>兩相因故火發生，　本無作者亦如此。</div>
<div class='lg-row'>汝問福業無積聚，　云何能得菩提果？</div>
<div class='lg-row'>如世間有百歲人，　雖經時分年無聚。</div>
<div class='lg-row'>汝問諸法不可盡，　云何復說業可盡？</div>
<div class='lg-row'>觀空理者說無窮，　隨世俗中則有盡。</div>
<div class='lg-row'>我雖演說真實際，　由顛倒故於外求，</div>
<div class='lg-row'>眾生業惑障緣深，　不能了此勝義法。</div>
<div class='lg-row'>緊那羅王汝當知，　於此勝義善安住，</div>
<div class='lg-row'>一切諸相皆一相，　善通達者謂無相。</div>
<div class='lg-row'>一切菩薩之所行，　一切諸法皆無作，</div>
<div class='lg-row'>所謂阿字總持門，　由此入解一切法。</div>
<div class='lg-row'>緊那羅王汝當知，　一切諸法本寂靜，</div>
<div class='lg-row'>此說無相總持門，　由阿字門而入解。</div>
<div class='lg-row'>緊那羅王汝當知，　一切諸法無分別，</div>
<div class='lg-row'>此說平等總持門，　由阿字門而入解。</div>
<div class='lg-row'>緊那羅王汝當知，　一切諸法無自性，</div>
<div class='lg-row'>此說清淨總持門，　由阿字門而入解。</div>
<div class='lg-row'>緊那羅王汝當知，　一切諸法無有盡，</div>
<div class='lg-row'>此說離障總持門，　由阿字門而入解。</div>
<div class='lg-row'>緊那羅王汝當知，　一切諸法非思議，</div>
<div class='lg-row'>此說實相總持門，　由阿字門而入解。</div>
<div class='lg-row'>緊那羅王汝當知，　一切諸法無所趣，</div>
<div class='lg-row'>此說解脫總持門，　由阿字門而入解。</div>
<div class='lg-row'>緊那羅王汝當知，　一切諸法本無動，</div>
<div class='lg-row'>此說證淨總持門，　由阿字門而入解。</div>
<div class='lg-row'>緊那羅王汝當知，　一切諸法假名說，</div>
<div class='lg-row'>此說真實總持門，　由阿字門而入解。</div>
<div class='lg-row'>緊那羅王汝當知，　一切諸法不可得，</div>
<div class='lg-row'>此說離相總持門，　由阿字門而入解。</div>
<div class='lg-row'>緊那羅王汝當知，　一切諸法離思念，</div>
<div class='lg-row'>此說靜慮總持門，　由阿字門而入解。</div>
<div class='lg-row'>此法非見非對治，　求彼二相無所有，</div>
<div class='lg-row'>了知無相亦無名，　則能具足菩提道。</div>
<div class='lg-row'>若法可見可對治，　是法非實非平等，</div>
<div class='lg-row'>彼法自性離言詮，　譬如虛空無相似。</div>
<div class='lg-row'>法性無有種種相，　亦非一相及異相，</div>
<div class='lg-row'>非有冷相及熱相，　如鏡中像不可得；</div>
<div class='lg-row'>非有曲相及直相，　亦復無有明暗相，</div>
<div class='lg-row'>遠離男相及女相，　此名入解真實相。</div>
<div class='lg-row'>非諂非誑非動亂，　無有舒卷微細相，</div>
<div class='lg-row'>亦無忿怒忻喜相，　非怯弱相起盡相，</div>
<div class='lg-row'>非有入相及出相，　亦無進相及退相，</div>
<div class='lg-row'>非其寤相及寐相，　復無去來現在相，</div>
<div class='lg-row'>非是眼相及瞻視，　亦非盲瞽與瘴瞖，</div>
<div class='lg-row'>非其調順非剛強，　非有覆藏及顯露，</div>
<div class='lg-row'>非是動轉及止息，　離諸戲論常湛然。</div>
<div class='lg-row'>智者當作如是觀，　此名了知佛境界，</div>
<div class='lg-row'>為欲調伏世間故，　於離言法強分別，</div>
<div class='lg-row'>於此勝義善知了，　則能通達一切法。」</div>
</div><p>爾時大樹緊那羅王，聞佛世尊釋諸疑已，及聞演說總持字門，深生入解，心大歡喜得未曾有。以神通力化八俱胝殊勝樓閣，巧妙奇絕，或住山峯，或依林木，或化現於蓮華之上，是諸重閣皆以七寶合成花蓋而懸其上，一一皆有眾寶幢幡、寶幔花鬘次第嚴飾。是八俱胝緊那羅王，各各陞彼樓閣之上，於虛空中右繞三匝，復以上妙水陸之花而散佛上。散已即從重閣而下，至於佛所，復繞三匝，瞻仰尊顏，目不暫捨，一心合掌，住立一面，思念如來過去現在積集無量最勝功德。</p>
<p>佛知是已，口放淨光。時尊者馬勝比丘覩是相已，頭面禮佛，以偈問曰：</p>

<div class="lg regular" style="margin-left:1em;"><div class='lg-row'>「如來今者放光明，　淨妙難思甚希有，</div>
<div class='lg-row'>時眾諦視於慈容，　猶若披雲瞻滿月。</div>
<div class='lg-row'>何人今於世尊所，　樂聞最上微妙法，</div>
<div class='lg-row'>以真實智善了知，　放此光明垂印可？</div>
<div class='lg-row'>誰人初發菩提心，　感佛加持現斯瑞？</div>
<div class='lg-row'>唯願說此光因緣，　制諸外道令生信。</div>
<div class='lg-row'>是時諸來大集會，　咸各歡喜發淨心，</div>
<div class='lg-row'>冀聞清淨甘露音，　聞已奉行於佛教。」</div>
</div><p>爾時世尊為尊者馬勝比丘說伽陀曰：</p>

<div class="lg regular" style="margin-left:1em;"><div class='lg-row'>「具壽馬勝問斯義，　當一心聽無異緣，</div>
<div class='lg-row'>我今為彼緊那羅，　授記未來成佛事。</div>
<div class='lg-row'>彼所請問極難解，　皆為利樂諸世間，</div>
<div class='lg-row'>我今為斷彼疑心，　令於佛法善安住。</div>
<div class='lg-row'>此大樹緊那羅王，　與八俱胝徒屬眾，</div>
<div class='lg-row'>由興供養淨福因，　命終當得生天上。</div>
<div class='lg-row'>展轉天中受妙樂，　滿足九十俱胝歲，</div>
<div class='lg-row'>獲得如意五神通，　親近承事河沙佛。</div>
<div class='lg-row'>經歷那由他剎土，　常說勝義第一法，</div>
<div class='lg-row'>化度那由他有情，　得成無上菩提道。</div>
<div class='lg-row'>號曰無量光如來，　劫名國土皆無異，</div>
<div class='lg-row'>人中師子十力尊，　具足無邊大智慧。</div>
<div class='lg-row'>彼國所有諸菩薩，　修習善根悉圓滿，</div>
<div class='lg-row'>亦無求趣二乘人，　皆是一生居補處。</div>
<div class='lg-row'>如是彼諸菩薩眾，　各懷悲願利群生，</div>
<div class='lg-row'>能與世間作照明，　後當次第得作佛。</div>
<div class='lg-row'>彼諸國土勝莊嚴，　離諸穢惡無煩惱，</div>
<div class='lg-row'>猶如覩史多天宮，　受用清淨知止足。</div>
<div class='lg-row'>一切過患八無暇，　乃至名字未嘗聞，</div>
<div class='lg-row'>有情安隱住其中，　常飡法味禪悅樂。</div>
<div class='lg-row'>大哉善逝天中天，　與授緊那羅佛記，</div>
<div class='lg-row'>時眾聞已心泰然，　稽首致禮無上士。」</div>
</div></div>
<div class='div-pin'><a id='mulu20' />
<p class='h1'>父子合集經寶瓔珞天授記品第十三</p><p>爾時會中有八俱胝寶瓔珞天子，見諸阿修羅乃至緊那羅等於佛會所作大供養，及聞如來與彼授記，心甚歡喜得未曾有。時諸天子為供佛故，發勇猛心，繞迦毘羅城周匝六十踰繕那量，於虛空中雨曼陀羅花，繽紛而下，積至于膝，作供養已，繞佛三匝，住在一面合掌向佛，以偈讚曰：</p>

<div class="lg regular" style="margin-left:1em;"><div class='lg-row'>「具足大悲十力尊，　能救一切眾生者，</div>
<div class='lg-row'>諸根寂靜放光明，　故我敬禮聖中聖。</div>
<div class='lg-row'>諸天及龍人非人，　於佛法中生愛樂，</div>
<div class='lg-row'>最上牟尼大導師，　是故我今歸命禮。</div>
<div class='lg-row'>如來出現於世間，　譬若眾星中滿月，</div>
<div class='lg-row'>無邊福智莊嚴身，　眾生觀者心無厭。</div>
<div class='lg-row'>具足種種清淨法，　六通三明四無畏，</div>
<div class='lg-row'>十八不共法難量，　是故我今歸命禮。</div>
<div class='lg-row'>三十二相皆圓滿，　八十隨好妙嚴身，</div>
<div class='lg-row'>巍巍猶若天帝幢，　是故我今歸命禮。</div>
<div class='lg-row'>成就最勝三摩地，　能斷輪迴諸結縛，</div>
<div class='lg-row'>降伏無數億魔軍，　湛然安住心無動。</div>
<div class='lg-row'>如來智慧力堅固，　常說四諦真實法，</div>
<div class='lg-row'>廣能化利諸人天，　咸令超越於彼岸。</div>
<div class='lg-row'>人中最勝釋師子，　破諸邪見及異論，</div>
<div class='lg-row'>願我當得如世尊，　說法使離諸癡暗。</div>
<div class='lg-row'>超出世間成正覺，　常興四種無量心，</div>
<div class='lg-row'>憐愍攝受諸眾生，　同證菩提無上道。」</div>
</div><p>爾時世尊知諸天子深心所念，即於口中放大光明。時尊者馬勝比丘覩是相已，合掌向佛，以偈問曰：</p>

<div class="lg regular" style="margin-left:1em;"><div class='lg-row'>「牟尼現是希有相，　時眾矚已心忻悅，</div>
<div class='lg-row'>各各諦奉大慈顏，　願說放光之所以。</div>
<div class='lg-row'>如來今放此淨光，　必興廣大利益事，</div>
<div class='lg-row'>我等頂禮無上尊，　唯冀洪音為開示。」</div>
</div><p>爾時世尊為馬勝比丘說伽陀曰：</p>

<div class="lg regular" style="margin-left:1em;"><div class='lg-row'>「善哉馬勝問斯義，　今當為汝分別說，</div>
<div class='lg-row'>我為利樂諸人天，　與瓔珞天授佛記。</div>
<div class='lg-row'>如來若不因請說，　無由記別弟子事，</div>
<div class='lg-row'>答汝問故息群疑，　彼離疑則心安住。</div>
<div class='lg-row'>寶瓔珞天於我所，　以淨意樂伸供養，</div>
<div class='lg-row'>從此展轉生諸天，　百千天子常圍繞。</div>
<div class='lg-row'>復持天上妙香花，　供養無量俱胝佛，</div>
<div class='lg-row'>於彼佛所發淨心，　愛樂修行菩薩道。</div>
<div class='lg-row'>如是精進供養已，　復於未來作佛事，</div>
<div class='lg-row'>奉覲那由他世尊，　常說伽陀讚佛德。</div>
<div class='lg-row'>如理廣修清淨行，　得那羅延堅固身，</div>
<div class='lg-row'>於其歡喜劫中生，　具足圓成一切智。</div>
<div class='lg-row'>號曰華幢勝如來，　有大名稱無與等，</div>
<div class='lg-row'>并餘天子八俱胝，　同一劫中皆作佛。</div>
<div class='lg-row'>彼佛土中無地獄，　亦無鬼趣與傍生，</div>
<div class='lg-row'>及阿修羅憍慢心，　離於八難諸危苦。</div>
<div class='lg-row'>彼諸天子成佛剎，　悉如三十三天中，</div>
<div class='lg-row'>國土富樂遍莊嚴，　壽量長遠皆相似。</div>
<div class='lg-row'>彼土既無惡趣名，　<span class='corr'>況</span>復有作惡業者，</div>
<div class='lg-row'>眾生各各隨法行，　皆住無諍清淨行。</div>
<div class='lg-row'>所化眾生無有邊，　過彼恒河沙數量，</div>
<div class='lg-row'>彼佛出現世間時，　常說勝義第一法。</div>
<div class='lg-row'>如是化緣歸寂已，　廣布舍利起塔廟，</div>
<div class='lg-row'>一一舍利勝難思，　其中皆有佛身相。</div>
<div class='lg-row'>咸各稱讚佛功德，　住虛空中現神變，</div>
<div class='lg-row'>教化無量諸眾生，　皆發無上菩提意。」</div>
<div class='lg-row'>十力牟尼方便力，　為彼天子授道記，</div>
<div class='lg-row'>時諸大眾聞佛言，　住正思惟心寂靜。</div>
</div>
<p class='juan'>父子合集經卷第七</p></div>
</div><!-- end of div[@id='body'] -->
</body></html>