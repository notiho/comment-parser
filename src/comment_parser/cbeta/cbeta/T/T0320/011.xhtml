<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>父子合集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu32' />父子合集經卷第十一</p><p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p><a id='mulu33' />
<p class='h1'>遍淨天授記品第二十二</p><p>爾時會中，有十二那由他遍淨天子，見諸阿脩羅王乃至光音天等，於世尊所設諸供養，復聞如來與授佛記，心生歡喜，得未曾有。此諸天子，已於過去無量佛所植眾德本，入解正法，充足法財，有大神力，自在無礙，從座而起，頭面禮足，白言：「世尊！有三摩地，名超諸法樂，若菩薩摩訶薩，獲證如是妙三摩地，所作事業離諸攀緣，得最上樂，不生苦受，無一因緣，而非樂想。假使入於諸地獄中，種種苦具，治罰逼迫；由是菩薩三摩地力，一切苦惱悉為快樂。如彼世間諸有情類，造作諸惡、不律儀事，劫奪他財，王法所戮，或截耳鼻，或斷手足，或杖捶打，或繩繫縛，為諸獄卒禁閉囹圄，雖受楚毒，心無追悔，為貪所蔽，翻如樂想。又諸有情，傭力自濟，艱辛求索，以苦為樂，謂裁衣者、造蠟炬者、壓蔗漿者、作伎樂者，造飲食者，供象酒者，或然酥燈及油燈者。如是等輩種種所作，或不如法，或復遲惰，為彼主者呵罵驅遣，受諸陵辱，皆如樂想。又如世間諸俳優者，令他喜悅，易己形狀，作鵂鶹面，或師子面，或打或縛，翻為樂想。何以故？以彼眾生作業決定，為貪所使，心無悔故。菩薩摩訶薩亦復如是：為利有情，能於生死長夜之中，修習種種難行苦行，志求阿耨多羅三藐三菩提，乃至救濟饑渴眾生，噉己血肉，常生樂想。或於菩薩惡罵捶縛，及斷命根，雖受苦惱皆生樂想。如是具足廣大<span class='corr'>願</span>力，能與眾生種種快樂，長時修作無有間斷，則能獲得彼三摩地，不為惡魔之所動亂，復能破壞一切魔業，當得如是五種自在。何等為五？一者、壽命自在，二者、所生自在，三者、業報自在，四者、尋伺自在，五者、受用自在。彼菩薩若求一生成等正覺，由得如是妙三摩地，即能如意滿菩提願。若不速求無上菩提，則能久住無量無數阿僧祇劫，利樂有情，嚴淨佛土。何以故？由彼菩薩從初發心，普為攝受一切有情，不怖惡道，於彼受生，皆令習學諸菩薩行，善巧方便通達諸法，成熟般若波羅蜜多；是為善住菩薩乘者。世尊！若菩薩樂修如是三摩地者，當知是人，皆是如來威神功德之所加持，則能決定入解諸法自性本空，無有疑惑。」</p>
<p>時遍淨天子作是說已，合掌作禮，以偈讚佛：</p>

<div class="lg regular" style="margin-left:1em;"><div class='lg-row'>「我等遍淨諸天子，　於佛正法能了知，</div>
<div class='lg-row'>頭頂禮敬調御師，　諸根寂靜無所畏。</div>
<div class='lg-row'>如來以大智慧力，　悉能破壞諸魔軍，</div>
<div class='lg-row'>歸依最上牟尼尊，　引導群萌登彼岸。</div>
<div class='lg-row'>諸法自性無所有，　亦復畢竟無所住，</div>
<div class='lg-row'>妄想攀緣悉了知，　猶如幻師明幻事。</div>
<div class='lg-row'>如是六趣諸眾生，　皆從虛妄因緣有，</div>
<div class='lg-row'>谷響求之自性無，　如來證法亦同彼。</div>
<div class='lg-row'>人中最上釋師子，　觀諸妄法悉皆空，</div>
<div class='lg-row'>彼無我相亦無人，　及與眾生壽者想。</div>
<div class='lg-row'>如來大慈無與等，　為度愚夫出世間，</div>
<div class='lg-row'>演實相法妙難思，　一切無能測量者。</div>
<div class='lg-row'>佛觀眾生界平等，　常起清淨無緣慈，</div>
<div class='lg-row'>故能憐愍諸世間，　畢竟不見眾生相。</div>
<div class='lg-row'>我今於佛智慧海，　心無垢染離諸疑，</div>
<div class='lg-row'>清淨慈門利有情，　堪受諸天廣供養。</div>
<div class='lg-row'>如來最勝天中天，　常於眾生起慈護，</div>
<div class='lg-row'>而於十方世界中，　求其苦性不可得。</div>
<div class='lg-row'>既無眾生亦無苦，　是故如來無所緣，</div>
<div class='lg-row'>已能除遣諸憂疑，　獲證真常寂靜樂。</div>
<div class='lg-row'>佛於諸趣不見苦，　亦無所證大菩提，</div>
<div class='lg-row'>以此愍念於有情，　皆令棄背生死縛。</div>
<div class='lg-row'>無苦無救無眾生，　亦無菩提而可得，</div>
<div class='lg-row'>佛知法性本如然，　故我於佛伸妙供。</div>
<div class='lg-row'>如來出現於世間，　以四無量利含識，</div>
<div class='lg-row'>不見慈悲喜捨心，　亦不見有眾生相，</div>
<div class='lg-row'>不見行於放逸者，　亦復不見修聖道，</div>
<div class='lg-row'>知佛如是方便門，　故我於佛興供養。</div>
<div class='lg-row'>牟尼常說四念處，　觀身畢竟不可得，</div>
<div class='lg-row'>我於佛教如是知，　今得供養救世者。</div>
<div class='lg-row'>佛說觀受不可得，　以受無有真實性，</div>
<div class='lg-row'>乃至受者亦復然，　故我於佛興供養。</div>
<div class='lg-row'>佛說觀心及觀法，　二相求之不可得，</div>
<div class='lg-row'>亦不見有所修念，　及以安住念處者。</div>
<div class='lg-row'>我今不見有諸法，　亦復不見修法者，</div>
<div class='lg-row'>佛以念處度眾生，　彼念自性常空寂。</div>
<div class='lg-row'>復說念與法和合，　欲求解脫應修習，</div>
<div class='lg-row'>我於佛教如是知，　今得供養一切智。</div>
<div class='lg-row'>念處一尚不可得，　況復說有二三四，</div>
<div class='lg-row'>是故我今達佛意，　畢竟無受苦樂者。</div>
<div class='lg-row'>如來常說四正勤，　有諸比丘專修習，</div>
<div class='lg-row'>斯則能為解脫因，　得越輪迴生死海。</div>
<div class='lg-row'>如是無解亦無縛，　無佛無法及菩提，</div>
<div class='lg-row'>而復不壞其假名，　故我於佛伸敬禮。</div>
<div class='lg-row'>佛說如意四神足，　最上殊勝安隱樂，</div>
<div class='lg-row'>諸根寂靜解脫人，　修此能得涅盤道。</div>
<div class='lg-row'>又彼如意及神足，　諦觀彼體不可見，</div>
<div class='lg-row'>非動非靜非無作，　如是顯現難思議。</div>
<div class='lg-row'>今此眾會諸天子，　而不見有眾生想，</div>
<div class='lg-row'>我於佛教正了知，　皆能遠離諸疑惑。</div>
<div class='lg-row'>此為最上法供養，　唯佛堪任受此供，</div>
<div class='lg-row'>如來妙智無等倫，　故我一心生讚歎。</div>
<div class='lg-row'>又復牟尼說五根，　此法能得菩提道，</div>
<div class='lg-row'>出生福智二資糧，　善觀察者除放逸。</div>
<div class='lg-row'>所謂信進念定慧，　不見能修及所得，</div>
<div class='lg-row'>我於佛法無有疑，　是故今當興供養。</div>
<div class='lg-row'>如來宣說五種力，　能除邪見心諂曲，</div>
<div class='lg-row'>息諸煩惱破諸魔，　趣向無為寂靜道。</div>
<div class='lg-row'>如是諸力無能屈，　無有所縛及縛者，</div>
<div class='lg-row'>我於佛法離諸疑，　今當供養調御士。</div>
<div class='lg-row'>大仙開示七覺分，　最上清淨菩提道，</div>
<div class='lg-row'>善修習者諸有情，　得證真常安隱處。</div>
<div class='lg-row'>牟尼復說八聖道，　成熟眾生諸善根，</div>
<div class='lg-row'>常修聖智現其前，　能盡苦際諸纏縛。</div>
<div class='lg-row'>如是聖智及諸惑，　畢竟清淨無有餘，</div>
<div class='lg-row'>諸天於此得無疑，　故我供養人中聖。</div>
<div class='lg-row'>於奢摩他善修習，　毘鉢舍那亦復然，</div>
<div class='lg-row'>如來曠劫悉圓成，　能斷諸惑及習氣。</div>
<div class='lg-row'>如是相應因與果，　及觀察者悉皆空，</div>
<div class='lg-row'>諸天於此得無疑，　故我供養牟尼主。</div>
<div class='lg-row'>說不淨觀除貪欲，　慈心對治彼瞋恚，</div>
<div class='lg-row'>以其智慧遣愚癡，　為利眾生佛所說。</div>
<div class='lg-row'>彼皆無作無罪相，　是故不垢亦不淨，</div>
<div class='lg-row'>諸天於此得無疑，　由此供養無上士。</div>
<div class='lg-row'>又復佛說十不善，　殺盜婬妄及兩舌，</div>
<div class='lg-row'>惡言綺語貪恚癡，　此等名為十業道。</div>
<div class='lg-row'>眾生非有亦無殺，　餘九過惡理同然，</div>
<div class='lg-row'>無善惡相無對治，　以彼罪性本空寂。</div>
<div class='lg-row'>此義非無佛正教，　然其不壞法體性。</div>
<div class='lg-row'>如是牟尼最上法，　宣揚引導諸群迷，</div>
<div class='lg-row'>如理作意正思惟。　是名最上真佛子。」</div>
</div><p>爾時遍淨諸天子說是偈已，咸各默然，住在一面。時佛世尊，知諸天子心之所念，希授佛記，口中忽放清淨光明。尊者馬勝見是事已，合掌向佛，以偈問曰：</p>

<div class="lg regular" style="margin-left:1em;"><div class='lg-row'>「善哉調御大聖主，　為利群生出於世，</div>
<div class='lg-row'>甚深智慧妙難思，　而能化伏諸天眾。</div>
<div class='lg-row'>窮盡諸法救世者，　現斯瑞相非無因，</div>
<div class='lg-row'>能與眾生作導師，　唯冀能仁為演說。</div>
<div class='lg-row'>此諸遍淨天子眾，　合掌稱讚甚希有，</div>
<div class='lg-row'>瞻仰如來功德山，　聞已一心而頂受。</div>
<div class='lg-row'>佛為最上天人師，　了達諸法無罣礙，</div>
<div class='lg-row'>當願憐念諸眾生，　說此放光神變事。</div>
<div class='lg-row'>何人於此生淨心，　解於微妙甘露句，</div>
<div class='lg-row'>彼於十方世界中，　當得圓明一切智？</div>
<div class='lg-row'>誰於未來佛剎土，　饒益攝受諸群迷，</div>
<div class='lg-row'>善宣無上妙法輪，　降伏魔軍及異論？</div>
<div class='lg-row'>是諸天子於佛教，　深入義味心決定，</div>
<div class='lg-row'>唯願如來震法音，　使諸時會除疑網。</div>
<div class='lg-row'>百福莊嚴無上士，　慈心普覆於世間，</div>
<div class='lg-row'>八種功德梵音聲，　咸願聞持佛教勅。</div>
<div class='lg-row'>若有眾生於佛所，　樂聞正法勤修習，</div>
<div class='lg-row'>堅固不退菩提心，　漸能成就一切智。</div>
<div class='lg-row'>如來善說微妙法，　能盡有情生死苦，</div>
<div class='lg-row'>佛子淨心當奉持，　則令佛種永不斷。」</div>
</div><p>爾時世尊為馬勝比丘說伽佗曰：</p>

<div class="lg regular" style="margin-left:1em;"><div class='lg-row'>「馬勝善問放光事，　我為利樂諸天人，</div>
<div class='lg-row'>汝所得福叵思量，　比喻說之尚無盡。</div>
<div class='lg-row'>善哉尊者應其機，　一切大眾心忻悅，</div>
<div class='lg-row'>此等遍淨諸天人，　於我法中得解脫。</div>
<div class='lg-row'>往昔曾供於諸佛，　其數千億那由他，</div>
<div class='lg-row'>達諸法性無有疑，　各於彼佛問斯義。</div>
<div class='lg-row'>彼由往昔因緣故，　以妙伽佗讚於佛，</div>
<div class='lg-row'>此生復以清淨心，　稱揚賢劫諸善逝。</div>
<div class='lg-row'>後於優曇鉢羅劫，　成佛號曰那羅延，</div>
<div class='lg-row'>教化那由他眾生，　悉證無為寂靜樂。</div>
<div class='lg-row'>同一劫中出於世，　皆名法幢正等覺，</div>
<div class='lg-row'>化度眾生數同等，　次第皆當成佛道。</div>
<div class='lg-row'>是諸如來化緣畢，　分布遺形諸舍利，</div>
<div class='lg-row'>建立無量窣堵波，　猶若散花嚴佛剎。</div>
<div class='lg-row'>如是所有眾生類，　各於舍利興供養，</div>
<div class='lg-row'>咸登寂靜甘露門，　一切如來所稱歎。</div>
<div class='lg-row'>若有稱彼佛名號，　發生淨信歡喜心，</div>
<div class='lg-row'>當知由是善因緣，　得值當來彌勒佛。</div>
<div class='lg-row'>彼得慈尊攝受故，　勤加精進斷諸結，</div>
<div class='lg-row'>樂修寂靜奢摩他，　漸次得成無學果。</div>
<div class='lg-row'>從一佛剎至佛剎，　供養親近無疲懈，</div>
<div class='lg-row'>於諸天人大眾中，　稱揚最上佛功德。</div>
<div class='lg-row'>今此遍淨諸天子，　皆具威德大名聞，</div>
<div class='lg-row'>深達佛智不思議，　各各頂禮如來足。」</div>
</div></div>
<div class='div-pin'><a id='mulu34' /><a id='mulu35' />
<p class='h1'>父子合集經廣果天授記品第二十三</p><p>爾時會中，有八俱胝廣果天子，見諸阿修羅王乃至遍淨天等，於世尊所，種種施設作諸供養，奉上如來。復聞與授成佛之記，心大歡喜，得未曾有。是諸天子即作是念：「如來所說一切諸法，於三際中求不可得，一切諸根皆不可說，若能入解彼法界者，則能通達一切諸法。若能了知一切諸法，則能證得四如實諦，所謂苦諦集諦滅諦道諦，如世尊說，一切諸法皆悉空寂，無我、無人、無眾生、無壽者、無想、無作。我等天子，於此法中心得決了，不生疑惑。世尊！以諸眾生本寂靜故，則無有苦；當如是知。所以者何？眾生無故，苦諦亦無。以無苦故，集諦亦無。何以故？若無是因，則無其果。世尊！以無集故，滅諦亦無。何以故？若無集諦，則無斷集。以無滅故，道諦亦無。何以故？無有是道，不斷集者。世尊！彼煩惱業不可得故，斷煩惱滅亦不可得。以滅不可得故，道亦不可得，未有是道，無其果者。此四聖諦，但是分別假施設有。以非有故，不可說為過現未來。何以故？過去已滅，現在不住，未來未至。於三際中，皆不可得。依世俗諦，有種種相；若三際非有，彼則無生亦非有滅，無想、無作、無施、無受、無說、無聽，無所說法，無了悟者，以彼三世未曾有故。若法若空，皆不可說，眾生顛倒不能入解，無因無緣，無名無相，無所詮表，無所趣向，自性離故皆不可得。彼不可得亦不可得，何以故？以眾生界本非有故，若彼彼法皆不可得，則無染淨，無作無證，無凡夫地，無聲聞地，無緣覺地，無菩薩地，無如來地，非地非無地，此即真如寂靜無相。若說有表、有為限量，名如來者；依世俗說，非勝義中有如來也。何以故？法無得故。若彼如來廣大宣說色界乃至識界，如是意界乃至法界。若無法界，無所依止，亦無詮表，無四諦、無五根、無緣生等。世尊！彼一切法隨其所在，安布建立種種名字，然不壞彼法界體性。世尊！如彼地界，隨其方處建立名字，亦不壞彼地界本性。如是水界、火界、風界、空界，立異名字亦復如是。世尊！又若證入彼法界者，即能入解二十二根，所謂眼根、耳根、鼻根、舌根、身根、女根、男根、命根、苦根、樂根、憂根、喜根、捨根、意根、信根、精進根、念根、定根、慧根，未知、當知根、已知根、具知根。世尊！若眼、眼體不可得，若根、根體亦不可得。何以故？眼離自性不可見故，若法自性不有，彼即非物，以非物故，即不可作，若不可作，彼即不生。若不生者，即是不滅，以不生不滅故，不可說為過現未來。於三世中無生滅者，彼即非眼，亦非眼根；何有作用世俗詮表？世尊！譬如空拳中無有物，但誑愚童，唯假名爾。勝義諦中，以至空拳，所立名字，亦不可得。如是乃至眼及眼根，於勝義中，亦復非有。</p>

<p class='juan'>父子合集經卷第十一</p></div>
</div><!-- end of div[@id='body'] -->
</body></html>