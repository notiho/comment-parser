<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>父子合集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu36' /><a id='mulu37' />父子合集經卷第十二<p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p>廣果天授記品之餘</p><p>「世尊！如是色蘊無有分量，無所住持，亦非入解。何以故？以色自性不可得故。若諸法非作則無積聚，由積聚故說名為蘊。猶如世間造立舍宅，宮殿、樓閣、戶牖、軒檻、園林、渠流、牆墉圍遶，多物積聚，名為城邑。當知彼色本來非有，復以何法名為積聚？以無積聚，亦無彼蘊；受、想、行、識亦復如是。若於諸蘊各得入解，所造淨色任持自性皆不可得；當知地界、地界性畢竟清淨，乃至風界、風界性皆畢竟清淨。何以故？自性離故。復何說有過現未來生滅等相？是故色蘊不可分別，受、想、行、識亦不可分別。世尊！又若眼處自性非有，本來清淨亦無有苦，但是世俗假名顯示，彼名及體俱不可得。何以故？實無少法得名為眼，亦無少法得名為處，如是耳、鼻、舌、身、意，色、聲、香、味、觸、法等處，自性非有，本來清淨，苦及苦名，皆不可得。世尊！又彼眼界，無少可得。何以故？若眼離眼性故，若界離界性故，乃至法界亦復如是。由自性離彼則非物，以非物故則非所作，非所作者則無有生，若無生者亦無有滅，若不生不滅即無過去現在未來建立施設。當知諸法本離自性，若法離自性者，無名相、無作用、無可說、無稱讚、無授記。」彼諸天子作是說已，時會聞者心生愛樂，歡喜踊躍，快得善利。</p>
<p>時彼天主，即從座起，前詣佛所，白言：「世尊！有三摩地名無量義門，若菩薩摩訶薩能修習是三摩地者，則能獲得無量辯才，所謂相續辯才、相應辯才、正說辯才、無著辯才、不謬辯才、微密辯才、甚深辯才、善巧辯才、美妙辯才、正論辯才。得如是等殊勝辯才，各各入解無量法門，具足正見達諸法性，捨離攀緣滅除癡暗，了勝義法，入總持門，入解蘊，入解處，入解界，入解諸根，入解四諦，入解緣生，入解眾生，入解無眾生，入解有想，入解無想，入解有形，入解無形，入解我，入解無我，入解空，入解不空，入解相，入解無相，入解願，入解無願，入解出離，入解不出離，入解有為，入解無為。於如來教，不可詮表，但唯假名，世俗分別，非言說、非無言說，非思議、非無思議，非見、非無見，非聞、非無聞，非覺、非無覺，非知、非無知，非了別、非無了別，非悟、非不悟，非得、非無得，非對、非無對，非證、非無證，非白非黑，非明非暗，非淺非深，非清非濁，非安非動，非縛非解，非順非違，非染非淨，非去非來，非生非滅，非智非愚，非成非壞，非道非非道，非執非離執，非眾生、非無眾生，非壽者、非無壽者，非我、非無我，非有、非不有，非空、非不空，非相、非無相，非願、非無願，非出離、非無出離，非有為、非無為，非斷非常，非邪非正，非真非假，非實非妄，非住、非無住，非依止、非無依止，非解脫非離解脫，非觀察非現證，非輪迴非涅盤，非凡夫境界，非聲聞境界，非緣覺境界，非菩薩境界，非佛境界，非境界非非境界。若能如是入解法界，則能入解十二緣生；所謂無明緣行，行緣識，乃至憂悲苦惱為大苦聚。</p>
<p>「世尊！又彼無明性不可得。何以故？自性離故。若法自性離者彼則非物，以非物故則畢竟清淨，亦無生滅非三世攝，無名、無相不可顯示，亦無記別。但為成熟愚夫、異生，假名安立生諸戲論，於勝義中實不可得。世尊！又若無明無自性者，云何能生彼行支耶？以無明無故，行支亦無；乃至無彼生緣老死。世尊！若法不生，云何有老？若無老者，亦無有病及以滅故。即彼三世諸佛菩提，但唯世俗，名字施設；非勝義諦，作如是說，所言無明即是菩提，諸有支等亦即菩提。如是入解十二緣生，即是入解真實法界。世尊！如來不生，一切法亦不生；是故無生法即是如來。世尊！如來不滅，一切法亦不滅；是故不滅法即是如來。世尊！如來無相，一切法亦無相，是故無相法即是如來。舉要言之，如是無名無相，不垢不淨，非愛非憎，法界不可識，亦復不可知。世尊！真如者即是如來，一切諸法即是真如，是故一切法即是如來。世尊！實際者即是如來，一切諸法即是實際，是故一切法即是如來。世尊！隨所有法即是如來，於其法中即有一切法，是故一切法即是如來。世尊！若有人言：『如來得阿耨多羅三藐三菩提者。』當知此人是執著見。何以故？如來無二，菩提亦無二，以無二故而無所得。世尊！若有人言：『如來轉於無上法輪。』當知是人為執著見。何以故？實無少法如來可得，以諸法性非隨轉故。世尊！若有人言：『如來化度無量眾生。』當知是人是執著見。何以故？實無眾生如來度者。世尊！若有人言：『如來緣盡入般涅盤。』當知是人是執著見。何以故？法性常住，非生滅故。若有眾生，於我所說如是法要，能信解者，當知是人於阿耨多羅三藐三菩提得不退轉。世尊！假使法界有其變異，若善男子、善女人深信是法，於佛菩提而退轉者，無有是處。」時諸廣果天子於如來前，說己所證勝義法已，頭面禮足，右遶三匝，一心合掌，以偈讚佛：</p>

<div class="lg regular" style="margin-left:1em;"><div class='lg-row'>「歸命牟尼大聖主，　具足勝慧無過上，</div>
<div class='lg-row'>憐愍世間諸有情，　常說如是第一義。</div>
<div class='lg-row'>成就無量功德聚，　救拔輪迴諸苦因，</div>
<div class='lg-row'>既自了達諸法性，　復能開示於群品。</div>
<div class='lg-row'>五蘊自性本非有，　應知但誑彼愚夫，</div>
<div class='lg-row'>譬如膠著獼猴身，　無智疑惑不能脫。</div>
<div class='lg-row'>蘊體求之不可得，　無所依止絕攀緣，</div>
<div class='lg-row'>如以瓔珞飾虛空，　智者於斯得解脫。</div>
<div class='lg-row'>又復牟尼作是說，　諸入自性悉皆無，</div>
<div class='lg-row'>猶如深谷傳於聲，　彼響尋之何所有。</div>
<div class='lg-row'>愚癡凡夫由此縛，　於真諦法不了知，</div>
<div class='lg-row'>如持珠寶莊嚴風，　智者觀之無所著。</div>
<div class='lg-row'>彼一切智作是說，　諸界本來常空寂，</div>
<div class='lg-row'>如示空拳但有名，　誑誘愚童實無得。</div>
<div class='lg-row'>凡愚妄想執為有，　由於勝義不能解，</div>
<div class='lg-row'>展轉輪迴三有中，　譬如商人迷巨海。</div>
<div class='lg-row'>又復如來作是說，　諸根自性常清淨，</div>
<div class='lg-row'>如諸影像現鏡中，　畢竟尋之本非有。</div>
<div class='lg-row'>無智疑惑不能了，　迷真實法妄生愛，</div>
<div class='lg-row'>猶如深淵墮網魚，　為彼纏縛何由脫。</div>
<div class='lg-row'>眾生本空法亦空，　依真勝義無所得，</div>
<div class='lg-row'>如依壁繪士夫形，　智者觀之非有我。</div>
<div class='lg-row'>愚夫執著生愛樂，　皆由不達於正教，</div>
<div class='lg-row'>因緣自性無所依，　如彼卵生出其㲉。</div>
<div class='lg-row'>緣生之法剎那有，　暫起即滅匪堅牢，</div>
<div class='lg-row'>如人夢中受五欲，　覺位推求何有樂。</div>
<div class='lg-row'>無始有情妄分別，　常為境界之所縛，</div>
<div class='lg-row'>若能達彼法性空，　如彼飛禽脫籠網。</div>
<div class='lg-row'>諸法寂靜離言說，　佛能於此證法性，</div>
<div class='lg-row'>諸法寂靜本來空，　佛能如是歸圓寂。</div>
<div class='lg-row'>諸法寂靜離諸相，　佛能宣暢第一義，</div>
<div class='lg-row'>佛於三界無所著，　如來由是出於世。</div>
<div class='lg-row'>佛於諸法離諸怖，　由不起彼自他想，</div>
<div class='lg-row'>廣宣正教破群迷，　故稱善導眾生者。</div>
<div class='lg-row'>佛於諸法離分別，　而能助顯第一義，</div>
<div class='lg-row'>此唯如來方便門，　非是凡夫之境界。</div>
<div class='lg-row'>或有眾生作是說，　如來已證大菩提；</div>
<div class='lg-row'>或有眾生作是說，　如來能轉妙法輪；</div>
<div class='lg-row'>或有眾生作是說，　如來已度河沙眾；</div>
<div class='lg-row'>或有人作如是說，　佛於輪迴久解脫，</div>
<div class='lg-row'>饒益無量眾生已，　入於寂靜大涅盤。</div>
<div class='lg-row'>皆是凡夫所執見，　為彼魔黨之所持，</div>
<div class='lg-row'>於勝義法不了知，　以不了故不知佛。</div>
<div class='lg-row'>若有達斯正法者，　是人決定得菩提，</div>
<div class='lg-row'>廣能救度諸世間，　具足最上功德聚。</div>
<div class='lg-row'>如是吉祥寂靜法，　體即真如無變異，</div>
<div class='lg-row'>唯有牟尼能證知，　我已善達實相義。</div>
<div class='lg-row'>今此廣果諸天子，　於甚深法心決了，</div>
<div class='lg-row'>恭敬合掌無異緣，　住立佛前廣宣說。」</div>
</div><p>爾時世尊知彼廣果諸天子等，畢竟悟入第一義諦，亦能增長時眾善根，即於口中放大光明。時尊者馬勝，矚斯相已，合掌向佛，以偈問曰：</p>

<div class="lg regular" style="margin-left:1em;"><div class='lg-row'>「具足福智無上士，　何因現此神變相？</div>
<div class='lg-row'>我曾往昔從佛聞，　若放淨光為大利。</div>
<div class='lg-row'>如來現此奇相已，　能令眾會心泰然，</div>
<div class='lg-row'>諸天及人阿脩羅，　咸願親聞佛所說。</div>
<div class='lg-row'>牟尼今者有何故，　口中忽放清涼光？</div>
<div class='lg-row'>大眾合掌住佛前，　瞻仰尊顏無暫捨。</div>
<div class='lg-row'>佛為無上天人師，　願速演斯希有相，</div>
<div class='lg-row'>一切世間諸有情，　若聞佛說除猶豫。</div>
<div class='lg-row'>今此廣果天人眾，　各各自知成佛事，</div>
<div class='lg-row'>彼無所證亦無修，　何人所作何所得。</div>
<div class='lg-row'>如來八種梵音聲，　眾生聞已咸忻慶，</div>
<div class='lg-row'>隨順正理如法行，　悉能護持於佛教。</div>
<div class='lg-row'>我等眾會生渴仰，　冀於佛所得親聞，</div>
<div class='lg-row'>若蒙佛說宿修因，　增長人天諸善利。</div>
<div class='lg-row'>彼諸天子久植本，　決定成就一切智，</div>
<div class='lg-row'>當度無量苦眾生，　令悟真如法自性。」</div>
</div><p>爾時世尊為馬勝比丘說伽陀曰：</p>

<div class="lg regular" style="margin-left:1em;"><div class='lg-row'>「善哉馬勝發斯問，　我當為汝分別說，</div>
<div class='lg-row'>為利廣果諸天人，　於大眾中現此瑞。</div>
<div class='lg-row'>如來具足一切智，　有三種因放光明，</div>
<div class='lg-row'>隨順觀察彼機緣，　現此吉祥神變事。</div>
<div class='lg-row'>或有樂住涅盤者，　小智求彼聲聞乘；</div>
<div class='lg-row'>或有愛樂默然者，　志求緣覺菩提果；</div>
<div class='lg-row'>或樂為世大導師，　求佛菩提利含識。</div>
<div class='lg-row'>故我觀察彼善根，　隨其樂欲而施設。</div>
<div class='lg-row'>若求聲聞得度者，　即為彼放下品光；</div>
<div class='lg-row'>為求緣覺解脫人，　放中品光而濟度。</div>
<div class='lg-row'>馬勝當知最上光，　與諸天子授佛記。</div>
<div class='lg-row'>如其次第下中上，　顯示三乘得果證。</div>
<div class='lg-row'>若為聲聞放光明，　其光出已從足沒；</div>
<div class='lg-row'>若為辟支佛淨光，　現已即向臍中隱；</div>
<div class='lg-row'>若為求彼無上道，　其光從佛頂門入。</div>
<div class='lg-row'>隨其勝劣有所表，　今與諸天記佛果。</div>
<div class='lg-row'>馬勝比丘當了知，　我今復說光明相，</div>
<div class='lg-row'>若光漸次復增廣，　從空宛轉而右旋，</div>
<div class='lg-row'>等佛身量遍莊嚴，　赫奕猶若融金聚，</div>
<div class='lg-row'>如是變現淨光明，　當知記別佛剎土。</div>
<div class='lg-row'>若光出已猶如蓋，　於上遍覆如來身，</div>
<div class='lg-row'>有光如華住空中，　煥然顯發端嚴相，</div>
<div class='lg-row'>或光三匝入佛身，　斯皆記別佛壽命。</div>
<div class='lg-row'>當知如來所現相，　善應群機信樂心。</div>
<div class='lg-row'>今此廣果諸天子，　滿足八十俱胝數，</div>
<div class='lg-row'>已經那由他劫中，　承事供養於諸佛。</div>
<div class='lg-row'>常樂說是勝義法，　化利含識不疲勞，</div>
<div class='lg-row'>誓求無上大菩提，　勇猛勤修無退屈。</div>
<div class='lg-row'>過三十六俱胝劫，　具修福慧植善根，</div>
<div class='lg-row'>救度無邊諸有情，　悉令離苦獲安隱。</div>
<div class='lg-row'>然後皆當得作佛，　同名號曰那羅延，</div>
<div class='lg-row'>其劫稱為勝金幢，　各於異剎成正覺。</div>
<div class='lg-row'>一一如來出於世，　國土清淨妙莊嚴，</div>
<div class='lg-row'>佛身猶若淨日輪，　具智光明功德聚。</div>
<div class='lg-row'>彼諸如來壽長遠，　住世過於那由劫，</div>
<div class='lg-row'>各各化度諸聲聞，　其數廣多無有量。</div>
<div class='lg-row'>假使算師及弟子，　比喻校計不能知，</div>
<div class='lg-row'>化菩薩眾亦無邊，　與聲聞數等無異。</div>
<div class='lg-row'>如是此諸菩薩眾，　一同先佛所修行，</div>
<div class='lg-row'>由是堅固菩提心，　皆能成就一切智。</div>
<div class='lg-row'>彼諸如來化緣畢，　正法久住於世間，</div>
<div class='lg-row'>十二那由他劫中，　為諸佛子常守護。</div>
<div class='lg-row'>當其正法廣流布，　有發菩提大心者，</div>
<div class='lg-row'>數量猶如殑伽沙，　各各勤修菩薩行。</div>
<div class='lg-row'>如是彼佛滅度已，　所有證悟聲聞人，</div>
<div class='lg-row'>悉皆求趣於涅盤，　猶如薪盡火隨滅。</div>
<div class='lg-row'>大眾今聞佛所說，　咸發淨心生信解，</div>
<div class='lg-row'>歡喜住立於佛前，　一心頂禮如來足。</div>
<div class='lg-row'>以無與等妙供養，　奉上調御天人師，</div>
<div class='lg-row'>咸發堅勇精進心，　如救頭然求出離。</div>
<div class='lg-row'>勤修勝慧波羅蜜，　常樂親近說法師，</div>
<div class='lg-row'>此是最上真實門，　汝等比丘善修學。」</div>
</div>
<p class='juan'>父子合集經卷第十二</p></div>
</div><!-- end of div[@id='body'] -->
</body></html>