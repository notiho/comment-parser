<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>父子合集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu21' />父子合集經卷第八</p><p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p><a id='mulu22' />
<p class='h1'>四大天王授記品第十四</p><p>爾時四大天王并諸眷屬九萬天子，俱見諸阿修羅王乃至寶瓔珞天等，於世尊所各作供養，復聞與授成佛之記，心大歡喜得未曾有，覩佛威神，深生尊重，於佛法中，欲求出離，發勇猛心，精勤修習。譬如有人乘於坏船，入駛流中，欲達前岸。是人即時作此思念：「如是坏器本非堅牢，不久沮壞，要當速渡，用力求濟，可免斯難。」彼四天王及諸天子，厭怖生死速求出離，勇猛之心亦復如是。</p>
<p>時四大天王并諸天子，為供佛故，以神通力，即時化作九萬寶<span class='corr'>帳</span>，眾色間錯，眾寶裝鉸，廣大嚴飾，世所希有，所謂赤真珠帳、摩尼珠帳、吠琉璃帳、金剛寶帳、黃金帳等，化作如是眾寶帳已，於虛空中，繞佛三匝；復化九萬天諸伎樂，於虛空中復繞三匝，出妙樂聲而為供養；又復降雨曼陀羅華、摩訶曼陀羅華、曼殊沙華、摩訶曼殊沙華，而散佛上，散已復散，繞佛三匝，住立一面，合掌向佛，以偈讚曰：</p>

<div class="lg regular" style="margin-left:1em;"><div class='lg-row'>「敬禮二足尊，　能救世間者，</div>
<div class='lg-row'>離掉舉昏沈，　及貪欲諂誑，</div>
<div class='lg-row'>能斷諸有結，　拔諸根毒刺，</div>
<div class='lg-row'>摧伏我慢幢，　破無明黑暗，</div>
<div class='lg-row'>四大善調和，　無便利垢穢，</div>
<div class='lg-row'>不為毒所中，　九竅常清淨，</div>
<div class='lg-row'>解脫煩惱縛，　永盡諸苦際。</div>
<div class='lg-row'>剛強難化者，　牟尼<span class='corr'>善</span>攝受，</div>
<div class='lg-row'>我等諸天人，　皆來至佛所，</div>
<div class='lg-row'>瞻仰佛功德，　稱讚所不及。</div>
<div class='lg-row'>於三解脫門，　空無相無願，</div>
<div class='lg-row'>唯佛能證知，　通達無障礙。</div>
<div class='lg-row'>彼真如實際，　為諸法所依，</div>
<div class='lg-row'>愚夫設得聞，　如鹿怖獵師。</div>
<div class='lg-row'>眾生取諸相，　不能達法性，</div>
<div class='lg-row'>起四種顛倒，　此為輪迴行。</div>
<div class='lg-row'>佛了知法性，　觀世如虛拳，</div>
<div class='lg-row'>諸蘊本來空，　處界亦如此。</div>
<div class='lg-row'>若法與非法，　以名字而說，</div>
<div class='lg-row'>如是一切法，　佛本無言說。</div>
<div class='lg-row'>譬如大幻師，　化種種形像，</div>
<div class='lg-row'>此實無主宰，　唯假名施設。</div>
<div class='lg-row'>如是蘊與處，　及十八界等，</div>
<div class='lg-row'>皆從幻妄生，　體性非堅固。</div>
<div class='lg-row'>猶如工畫師，　畫作女人像，</div>
<div class='lg-row'>身肢悉圓滿，　相貌皆端正。</div>
<div class='lg-row'>此相非實有，　但誑愚夫眼，</div>
<div class='lg-row'>智者善了知，　法界本平等。</div>
<div class='lg-row'>善入佛法者，　於此無疑惑，</div>
<div class='lg-row'>譬如己掌中，　置之菴羅果。</div>
<div class='lg-row'>如來智光明，　照彼群生類，</div>
<div class='lg-row'>轉最上法輪，　使之令開解。</div>
<div class='lg-row'>願我得佛時，　亦說如是法，</div>
<div class='lg-row'>化一切眾生，　同成無上覺。」</div>
</div><p>爾時世尊，知諸天子心之所念，即於面門放大光明，普照時會。尊者馬勝比丘覩是相已，合掌向佛，以偈問曰：</p>

<div class="lg regular" style="margin-left:1em;"><div class='lg-row'>「大聖無上尊，　何故現斯瑞？</div>
<div class='lg-row'>此必有因緣，　願為我等說。</div>
<div class='lg-row'>今此諸天王，　及天子眷屬，</div>
<div class='lg-row'>覩佛放淨光，　咸生於疑惑。</div>
<div class='lg-row'>何人發大心，　為當與授記？</div>
<div class='lg-row'>誰今降諸魔？　願為我等說。</div>
<div class='lg-row'>何人於佛所，　作廣大供養，</div>
<div class='lg-row'>諸根善調伏，　蒙佛現斯瑞？</div>
<div class='lg-row'>將非佛世尊，　與諸天授記？</div>
<div class='lg-row'>願兩足尊說，　聞已咸歡喜。</div>
<div class='lg-row'>令一切眾生，　成熟諸義利，</div>
<div class='lg-row'>求證大菩提，　如佛等無異。」</div>
</div><p>爾時世尊為馬勝比丘說伽陀曰：</p>

<div class="lg regular" style="margin-left:1em;"><div class='lg-row'>「馬勝大比丘，　善問如是事，</div>
<div class='lg-row'>我今放光明，　當為汝顯示。</div>
<div class='lg-row'>彼九億天子，　皆來至我所，</div>
<div class='lg-row'>說此光因緣，　與授成佛記。</div>
<div class='lg-row'>是諸天子等，　久值遇諸佛，</div>
<div class='lg-row'>善達諸法空，　說偈而讚歎。</div>
<div class='lg-row'>安住佛法中，　信解心決定，</div>
<div class='lg-row'>為求大菩提，　發勇猛精進。</div>
<div class='lg-row'>復於未來世，　奉覲河沙佛，</div>
<div class='lg-row'>若不供養者，　誓不成正覺。</div>
<div class='lg-row'>作是供養已，　當得成佛道，</div>
<div class='lg-row'>號曰持光明，　於世間最勝。</div>
<div class='lg-row'>彼佛出於世，　如燈常照耀，</div>
<div class='lg-row'>度脫聲聞眾，　數滿八十會。</div>
<div class='lg-row'>此諸比丘等，　善修如實智，</div>
<div class='lg-row'>住是最後身，　皆得法眼淨。</div>
<div class='lg-row'>彼佛國土中，　所有眾生類，</div>
<div class='lg-row'>壽命極長遠，　滿八俱胝歲。</div>
<div class='lg-row'>佛滅後之後，　咸皆懷戀慕，</div>
<div class='lg-row'>造無數塔廟，　伸供養尊重。</div>
<div class='lg-row'>那由他有情，　護持佛正法，</div>
<div class='lg-row'>或有發大心，　或般無餘者。」</div>
<div class='lg-row'>彼四大天王，　蒙如來授記，</div>
<div class='lg-row'>心生大忻慶，　敬順頭面禮。</div>
</div></div>
<div class='div-pin'><a id='mulu23' />
<p class='h1'>父子合集經三十三天授記品第十五</p><p>爾時三十三天帝釋天主，與其眷屬八十俱胝天子來詣佛會，見諸阿修羅王乃至四大天王等，於世尊所廣大供養，復聞如來與彼授記，於佛法中增上愛樂，發希有心，求無上道。時帝釋天主為供佛故，以神通力化作八十俱胝寶幔，是諸寶幔第一希有，皆以眾寶而為瓔珞，或赤真珠而為瓔珞，或吠琉璃，或摩尼珠，或以黃金而為瓔珞，於諸寶幔周遍垂下。又復化出八十俱胝清淨樓閣，門牖欄楯眾寶裝鉸，繖蓋幢幡次第嚴飾，一一樓閣皆有上妙師子之座，眾寶鈴網而覆其上，一一座側無數天女以為侍立。於重閣後復化八十俱胝眾寶妙車，於上各懸雜色繖蓋，以調順馬，而駕御之。又復化出八十俱胝愛囉嚩拏大龍象王，一一象王有八十俱胝頭，一一頭皆有六牙，一一牙上而有七池，一一池中有七蓮華，皆有千葉，一一葉中有七天女，一一天女復以七女而為侍從，眾寶瓔珞以嚴其身。彼蓮葉中及樓閣間，所有天女或有執持幢幡寶幔，或作歌舞，或奏音樂，或散旃檀沈水香等，或散天中曼陀羅華，及以七寶所成之華，於虛空中如雨而下，遍迦毘羅城，縱廣六十<span class='corr'>踰</span>繕那量，散已復散，積至于膝。</p>
<p>是時八十俱胝天子為供養故，亦以神力化出八十俱胝龍象，一一象上皆有幰蓋，亦以眾寶而嚴飾之；復化八億上妙寶車，復化八億殊妙天女，復化八億天諸伎樂。是諸天女各乘寶車，作樂歌舞，散諸香華，於虛空中右繞三匝，如向所說阿修羅王所作供養無有異也。</p>
<p>是時天主及諸天子伸供養已，作是思念：「此化天女作供養已，了知諸法如佛所說皆如幻化，復觀自身亦同幻化，知彼供養及如來身亦如幻化，佛所說法悉成幻化。」了知是已，離諸疑惑，於世尊所右繞三匝，頭頂禮敬，住立一面，合掌向佛，以偈讚曰：</p>

<div class="lg regular" style="margin-left:1em;"><div class='lg-row'>「化人所作諸供養，　巧妙變現無與等，</div>
<div class='lg-row'>乃至觀察自身相，　悉同幻化無有異。</div>
<div class='lg-row'>謂若佛說一切法，　及與授記成佛事，</div>
<div class='lg-row'>令諸天發歡喜心，　此等皆同於幻化。</div>
<div class='lg-row'>此說牟尼清淨身，　及所說法皆如幻，</div>
<div class='lg-row'>唯願如來絕眾疑，　令於授記心開解。</div>
<div class='lg-row'>謂彼愚夫諸異生，　迷於所行真實行，</div>
<div class='lg-row'>由此不了如幻法，　乃說世間無授記。</div>
<div class='lg-row'>謂若有學與無學，　及求緣覺弟子等，</div>
<div class='lg-row'>彼皆了知如幻法，　於佛法中無疑惑。</div>
<div class='lg-row'>有若樂修寂靜行，　單已求證獨覺果，</div>
<div class='lg-row'>彼能了知如幻法，　於佛法中無疑惑。</div>
<div class='lg-row'>有若樂行菩薩行，　利樂世間無放逸，</div>
<div class='lg-row'>如是佛子了幻法，　於一切法無分別。</div>
<div class='lg-row'>最上善逝調御師，　具足大悲無與等，</div>
<div class='lg-row'>十力勝慧妙難思，　於此法中達自性。</div>
<div class='lg-row'>或有依止阿蘭若，　離諸熱惱無希求，</div>
<div class='lg-row'>彼能了知如幻法，　於佛法中無疑惑。</div>
<div class='lg-row'>若達諸法如幻化，　實無少法而可得，</div>
<div class='lg-row'>彼則遠離一切疑，　當於佛教生尊重。</div>
<div class='lg-row'>願我成佛出世間，　常說諸法皆如幻，</div>
<div class='lg-row'>皆令解脫虛妄因，　安住真常佛境界。」</div>
</div><p>爾時世尊知彼天主及諸天子深心所念，於其面門，放淨光明。尊者馬勝比丘覩是相已，合掌向佛，以偈問曰：</p>

<div class="lg regular" style="margin-left:1em;"><div class='lg-row'>「牟尼具足大名稱，　今者忽放淨光明，</div>
<div class='lg-row'>此光殊勝非無因，　唯願大慈為我說。</div>
<div class='lg-row'>如來面門現此瑞，　時會覩已咸有疑，</div>
<div class='lg-row'>我等願說光所從，　聞者皆得心清淨。</div>
<div class='lg-row'>諸天稱讚佛功德，　廣設最上妙供養，</div>
<div class='lg-row'>將非如來放此光，　令諸天子心悅豫？</div>
<div class='lg-row'>佛放無邊離垢光，　此光清淨逾珂月，</div>
<div class='lg-row'>將非諸天達幻法，　十力與之垂印可？</div>
<div class='lg-row'>牟尼積集菩提行，　常修法施心無悋，</div>
<div class='lg-row'>唯冀如來決眾疑，　令於佛法善安住。」</div>
</div><p>爾時世尊為馬勝比丘說伽陀曰：</p>

<div class="lg regular" style="margin-left:1em;"><div class='lg-row'>「善哉馬勝大比丘，　汝能請問放光事，</div>
<div class='lg-row'>我今為說此因由，　與諸天子授佛記。</div>
<div class='lg-row'>如是彼諸天子眾，　能了一切法如幻，</div>
<div class='lg-row'>成就無邊淨智明，　滅諸癡暗除疑惑。</div>
<div class='lg-row'>曾於過去生死中，　親近承事河沙佛，</div>
<div class='lg-row'>從彼聞法正思惟，　由是了知如幻法。</div>
<div class='lg-row'>今於我前伸供養，　亦知諸法皆如化，</div>
<div class='lg-row'>已於佛法離諸疑，　得決定心無損減。</div>
<div class='lg-row'>彼等當於未來世，　得成最上菩提道，</div>
<div class='lg-row'>號曰帝幢王如來，　巍巍功德極高顯。</div>
<div class='lg-row'>教化那由他眾生，　為說如是如幻法，</div>
<div class='lg-row'>是諸天子同名號，　次第皆當得作佛。</div>
<div class='lg-row'>汝等諸天捨放逸，　觀諸境界猶如幻，</div>
<div class='lg-row'>漸能修習奢摩他，　速得無上菩提果。」</div>
</div></div>
<div class='div-pin'><a id='mulu24' />
<p class='h1'>父子合集經焰摩天授記品第十六</p><p>爾時焰摩天王與四俱胝天子來詣佛所，見諸阿修羅王乃至三十三天帝釋天主，於佛世尊作大供養，復聞如來與彼授記，歡喜踊躍，得未曾有，於佛法中深生愛樂。即作是念：「謂佛證得最上甘露第一之法，於諸世間無有少法而不能知，無所不見，無不解了，無不現證，由彼如來於世俗諦及勝義諦明了通達，無有限礙。彼世俗者，謂世間行，若業若報，已生未生，皆悉知之，無有錯謬；彼勝義者，第一清淨，不可識別，不可智知，不可言說，不可顯示，非見非聞，非取非捨，非動非靜，非得非失，非去非來，非輕非重，非毀非譽，非利非衰，非稱非譏，非樂非苦，非色非非色，非數非非數，非分別非離分別，非煩惱非離煩惱，絕諸戲論，超諸言說，乃至所謂色相不可得，受、想、行、識相亦不可得；眼相不可得，耳、鼻、舌、身、意相亦不可得；色相不可得，聲、香、味、觸、法相亦不可得；眼識不可得，耳、鼻、舌、身、意識亦不可得；眼觸不可得，耳、鼻、舌、身、意、觸亦不可得；眼觸所生諸受不可得，耳、鼻、舌、身、意觸所生諸受亦不可得；色想不可得，乃至法想亦不可得；地界不可得，水、火、風、空、識界亦不可得；欲界相不可得，色界、無色界相亦不可得；有為相不可得，無為相亦不可得。若人於此勝義法中，求彼諸法及自性者，不可得也。</p>
<p>「又諸無聞愚夫異生，聞是法者則懷驚怖，於佛法中心生悔惱，於一切智即便退失，諸天世人咸共輕毀，如是之人常處輪迴，則為眾苦之所纏縛。」</p>
<p>時焰摩天王及諸天子，觀察世間一切眾生常處生死，眾苦逼切。於佛正法深生尊重，以神通力作大供養，與前三十三天所陳供養勝過於彼。是諸天子供養畢已，右繞三匝，頭面禮足，住立一面，合掌向佛，以偈讚曰：</p>

<div class="lg regular" style="margin-left:1em;"><div class='lg-row'>「觀佛諸蘊皆空寂，　處界等法亦復然，</div>
<div class='lg-row'>諸根境界常湛然，　則見如來真實性。</div>
<div class='lg-row'>世間智者於實法，　不由他悟自然解，</div>
<div class='lg-row'>所謂世俗及勝義，　離此更無第三法。</div>
<div class='lg-row'>如來出現於世間，　隨機演說世俗法，</div>
<div class='lg-row'>眾生若發清淨心，　常獲人天諸快樂。</div>
<div class='lg-row'>人中無畏釋師子，　依世俗諦說六趣，</div>
<div class='lg-row'>諸天及人阿修羅，　地獄鬼界傍生等。</div>
<div class='lg-row'>富樂豐饒尊勝族，　下劣種姓貧窶家，</div>
<div class='lg-row'>僕隷走使伎樂人，　及彼癃殘諸疾苦。</div>
<div class='lg-row'>如是所說世俗法，　普為利益凡夫人，</div>
<div class='lg-row'>由眾生起渴愛心，　不能出離世八法，</div>
<div class='lg-row'>所謂利衰及毀譽，　及與稱譏苦樂等，</div>
<div class='lg-row'>得者增於忻喜心，　失者常生於熱惱。</div>
<div class='lg-row'>此依世俗談真諦，　由染慧故起顛倒，</div>
<div class='lg-row'>不淨為淨苦為樂，　無我法中執為我，</div>
<div class='lg-row'>於無常法謂為常，　起虛妄想而封著。</div>
<div class='lg-row'>彼雖設得聞佛言，　心生驚怖不信受，</div>
<div class='lg-row'>由謗如來正法故，　於地獄中受極苦。</div>
<div class='lg-row'>如是貪欲愚癡人，　展轉沈淪不休息，</div>
<div class='lg-row'>若有人於佛法中，　以慧揀擇非顛倒，</div>
<div class='lg-row'>棄捨輪迴苦惱因，　漸能修習菩提道，</div>
<div class='lg-row'>諸法自性本清淨，　及勝義諦非詮顯，</div>
<div class='lg-row'>若人聞生愛樂心，　當知是為真佛子。</div>
<div class='lg-row'>我依如來作是說，　諸天一心當樂求，</div>
<div class='lg-row'>若能如理依法行，　畢竟皆當成佛道。」</div>
</div><p>爾時世尊知諸天子深心所念，口放淨光，普照時會。尊者馬勝比丘覩是光已，一心合掌，以偈問曰：</p>

<div class="lg regular" style="margin-left:1em;"><div class='lg-row'>「如來今者放光明，　眾會見已生疑慮，</div>
<div class='lg-row'>願為我等說其由，　令此大眾心安隱。</div>
<div class='lg-row'>若或諸天得授記，　咸皆尊重生隨喜，</div>
<div class='lg-row'>具智慧者亦希望，　於佛法中常精進。</div>
<div class='lg-row'>此諸天子住佛前，　皆為最上功德器，</div>
<div class='lg-row'>伏冀如來闡大慈，　以梵音聲垂攝受。</div>
<div class='lg-row'>彼聞佛德心忻樂，　謂我當得無有疑，</div>
<div class='lg-row'>若得如來授記言，　勇猛勤修無退轉。</div>
<div class='lg-row'>大哉無上天人師，　破異論者歸正理，</div>
<div class='lg-row'>眾會佇聞微妙音，　速演諸天授記事。」</div>
</div><p>爾時世尊為馬勝尊者說伽陀曰：</p>

<div class="lg regular" style="margin-left:1em;"><div class='lg-row'>「馬勝比丘當諦聽，　我為宣說放光事，</div>
<div class='lg-row'>此大集會諸天人，　樂聞如來功德故。</div>
<div class='lg-row'>世有下劣凡夫人，　聞佛功德不忻樂，</div>
<div class='lg-row'>彼懷貪恚常熾然，　百千生中多忿諍。</div>
<div class='lg-row'>若於佛法生信樂，　是人曩劫曾薰習，</div>
<div class='lg-row'>大悲願力常相應，　當獲如是佛功德。</div>
<div class='lg-row'>若見世間衰苦者，　常起悲心為憐愍，</div>
<div class='lg-row'>讚佛勝德叵思議，　令彼淨信生愛樂。</div>
<div class='lg-row'>諸天曾於過去佛，　廣大修習諸善根，</div>
<div class='lg-row'>今聞佛德妙難思，　猶若花鬘當頂受。</div>
<div class='lg-row'>彼焰摩天并眷屬，　於我法中求得度，</div>
<div class='lg-row'>具足淨慧大悲心，　厭離世間諸有結。</div>
<div class='lg-row'>承事供養諸如來，　猶若殑伽沙數量，</div>
<div class='lg-row'>積集無邊勝福因，　為求無上菩提故。</div>
<div class='lg-row'>人中師子出世間，　能<span class='corr'>說</span>無邊清淨法，</div>
<div class='lg-row'>眾生沒溺煩惱中，　以大悲心而濟拔。</div>
<div class='lg-row'>觀諸眾生縈業惑，　為<span class='corr'>說</span>最上出離法，</div>
<div class='lg-row'>彼聞法已正思惟，　知諸法空離自性。</div>
<div class='lg-row'>諸根寂靜無所著，　了一切法皆如幻，</div>
<div class='lg-row'>各各達法本性空，　由此入解真實相。</div>
<div class='lg-row'>彼諸天子於我前，　已作廣大諸供養，</div>
<div class='lg-row'>於彼未來星宿劫，　得成無上菩提果。</div>
<div class='lg-row'>此諸如來出於世，　滿四十四俱胝劫，</div>
<div class='lg-row'>度脫無量苦眾生，　皆令清淨離諸惑，</div>
<div class='lg-row'>彼焰摩天得授記，　同名大仙降冤佛。</div>
<div class='lg-row'>今為馬勝答其疑，　諸來大眾皆忻慶。」</div>
</div>
<p class='juan'>父子合集經卷第八</p></div>
</div><!-- end of div[@id='body'] -->
</body></html>