<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說持明藏八大總持王經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1370
<div class='div-jing'>
<p class='juan'><a id='mulu1' />佛說持明藏八大總持王經</p><p class="byline">西天譯經三藏朝散大夫試鴻臚少卿傳法大師臣施護奉　詔譯</p><p>爾時世尊為末世眾生。宣說持明藏八大總持王經。令彼未來四眾之中諸修行人。為一切眾生而作利益。乃至求諸悉地而獲成就。</p>
<p>佛言若有行人。發勇猛心堅固不退。於此八大總持而修行者。先須清淨身心內外嚴潔。直至成就無令間斷。若暫間斷不獲成就。若欲持誦而修行者。每持誦時先須稱念。曩謨一切諸佛及法聖眾。如是歸命三寶已竟即虔心持誦。即說陀羅尼曰。</p>
<p class="dharani">曩謨阿致嚩致曩致吒計姹囉計姹計烏嚕摩帝嚕嚕摩帝覩嚕呬隷彌隷薩哩嚩<span class='note-inline'>(二合)</span>惹拏<span class='note-inline'>(二合)</span>尾波那誐曩莫薩哩嚩<span class='note-inline'>(二合)</span>三摩三沒馱曩悉殿覩滿怛囉<span class='note-inline'>(二合)</span>波曩莎賀</p>
<p>此陀羅尼。乃是過去無量正等正覺二足世尊之所宣說。若欲修行於諸眾<span class='corr'>生</span>。作息災增益及擁護者。先須持誦精熟。成先行已有大功力。然可為於眾生。此陀羅尼法可於中秋時作有大功力。若於是時作者持念易成。能除八大怖畏。若復眾生常持誦者。恒得擁護晝夜安樂。一切不祥悉皆遠離。福德增長無諸苦惱。或在王城或遇兵革。欲脫種種危難者。擇取吉晨於日午時。持誦作法當得解脫。若被天龍鬼神種種持魅者。亦能解除。以持誦力至於枯樹。亦可能令再生花菓。乃至令持誦之人。獲宿命通知無量生事。</p>
<p>復說陀羅尼曰。</p>
<p class="dharani">普俱入嚩<span class='note-inline'>(二合)</span>隷普俱入嚩<span class='note-inline'>(二合)</span>隷三野替摩賀<span class='note-inline'>(引)</span>薩滿多摩賀入嚩<span class='note-inline'>(二合)</span>隷帝護計目計護計目計摩賀設䜝抳囉彌多野設細舍覩摩賀入嚩<span class='note-inline'>(二合)</span>隷入嚩<span class='note-inline'>(二合)</span>羅帝悉地蹉僧左摩囉抳拏莎賀</p>
<p>此陀羅尼。乃是行輪迴義成童子之所宣說。可於十月作持誦法。為諸眾生而作利益。當獲無量清淨果報復說陀羅尼曰。</p>
<p class="dharani">酥那替<span class='note-inline'>(引)</span>酥吠那那癡<span class='note-inline'>(去聲呼下同)</span>烏那癡涅里<span class='note-inline'>(二合)</span>癡婆惹儞<span class='note-inline'>(引)</span>馱末隷<span class='note-inline'>(引)</span>蹉末曩致嚩致怛布<span class='note-inline'>(二合)</span>嚕曩吒嚩吒儞<span class='note-inline'>(引)</span>那替伊迦拶囉冐地薩際拏囉珂悉地拶泥<span class='note-inline'>(去呼)</span>呬䜝泥<span class='note-inline'>(同上)</span>尾莎賀</p>
<p>此陀羅尼。乃是緣覺之所宣說。可於冬時求清淨處作持誦法。能擁護一切眾生。</p>
<p>復說陀羅尼曰。</p>
<p class="dharani">多囉唧嚕嚕唧嚕吠嚕吠囉吒計呬隷彌隷帝隷始隷曩致嚩致俱曩致阿曩末帝摩曩末帝路<span class='note-inline'>(引)</span>隷迦娑迦悉迦娑始羅<span class='note-inline'>(引)</span>路<span class='note-inline'>(引)</span>羅摩馱烏末野尼頗娑頗細<span class='note-inline'>(引)</span>唵<span class='note-inline'>(引)</span>尾婆嚩帝<span class='note-inline'>(引)</span>莎賀</p>
<p>此陀羅尼。乃是俱胝羅漢之所宣說。能擁護一切眾生離諸怖畏。是法可於春時持誦。作息災增益定獲成就。若依法無失功行不退。可得隱身無人能見。</p>
<p>復說心陀羅尼曰。</p>
<p class="dharani">唵<span class='note-inline'>(引)</span>按多捺嚩<span class='note-inline'>(二合)</span>彌尾婆嚩酥莎賀</p>
<p>此心明以所求事。復稱名誦九洛叉所求必遂。至數滿時備種種香華燃燈。供養佛法僧菩薩緣覺聲聞等。若乞食者當持鉢北行。至於聚落可次第行乞。以七家為限不得驀越而彼七家所施之後福及七族所供養華可求迦羅尾羅華。及龍華等而為最上。</p>
<p>復說陀羅尼曰。</p>
<p class="dharani">娑嚩儞娑嚩儞娑嚩曩目契嚕半彌僧呬<span class='note-inline'>(引)</span>摩賀迦波禰<span class='note-inline'>(引)</span>唵<span class='note-inline'>(引)</span>唧<span class='note-inline'>(引)</span>隷彌隷唵<span class='note-inline'>(引)</span>迦伊底尾儞虞賀[牟*含]<span class='note-inline'>(引)</span>蹉曩野莎賀</p>
<p>此陀羅尼乃是預流之所宣說。是法可於夏時持誦以求成就。作法之處當求屍林。或兩河間或橋上建立持誦若為他人作擁護者。先求清淨童女合線貫珠。誦一洛叉所求成就。或取自身左肋上血。搵白蓮華護摩。誦八百遍所求皆得。或以黑貓兒死豬死人等左眼睛。同研和合并三金同為丸。用娑羅樹汁同服。所求必得成就。</p>
<p>復說陀羅尼曰。</p>
<p class="dharani">阿迦細<span class='note-inline'>(引)</span>迦細<span class='note-inline'>(引)</span>曩迦細<span class='note-inline'>(引)</span>誐拏迦羅細<span class='note-inline'>(引)</span>鉢囉<span class='note-inline'>(二合)</span>拏那旦鉢囉<span class='note-inline'>(二合)</span>拏那嚩怛嚩<span class='note-inline'>(二合)</span>唵<span class='note-inline'>(引)</span>尾馱摩賀<span class='note-inline'>(引)</span>尾馱細<span class='note-inline'>(引)</span>那閉多那閉嚕嚕弭呬唧隷彌隷阿[口*爾]多[口*爾]拏哩野彌覩野曩謨薩哩嚩<span class='note-inline'>(二合)</span>沒馱三沒地三婆嚩<span class='note-inline'>(二合)</span>喃莎賀</p>
<p>此陀羅尼。乃是無能勝菩薩之所宣說。若有志心持誦經其一年。必獲色力殊勝吉祥安樂。具足功德名稱遠聞。</p>
<p>復說陀羅尼曰。</p>
<p class="dharani">曩謨囉旦曩<span class='note-inline'>(二合)</span>怛囉<span class='note-inline'>(二合)</span>夜野曩謨娜誐彌鼻曩謨囉俱舍嚩哩曳<span class='note-inline'>(二合)</span>曩謨馱覩毘藥<span class='note-inline'>(二合)</span>迦<span class='note-inline'>(引)</span>曳<span class='note-inline'>(引)</span>曳<span class='note-inline'>(引)</span>阿曩閉尾惹儞<span class='note-inline'>(引)</span>具具烏沒馱<span class='note-inline'>(二合)</span>佉誐作羯囉<span class='note-inline'>(二合)</span>莎賀</p>
<p>此陀羅尼。乃是阿那含之所宣說。能救一切病苦。若有患者行人執其手誦此。加持乳汁令服及令洗身。設臨命終亦可除差。或呪摩曩尸羅藥。安病人耳中亦得除差。若有行人成先行已欲求悉地者。或執數珠或輪。但依法持誦。行人設使無福。以法力故亦獲成就。</p>
<p>復說陀羅尼曰。</p>
<p class="dharani">波散儞<span class='note-inline'>(引)</span>迦羅里波散儞<span class='note-inline'>(引)</span>摩迦<span class='note-inline'>(引)</span>里波散儞<span class='note-inline'>(引)</span>摩迦<span class='note-inline'>(引)</span>里波散儞<span class='note-inline'>(引)</span>多迦<span class='note-inline'>(引)</span>里多迦<span class='note-inline'>(引)</span>里波散儞<span class='note-inline'>(引)</span>摩里迦<span class='note-inline'>(引)</span>里波散儞<span class='note-inline'>(引)</span>嚕羅里波散儞<span class='note-inline'>(引)</span>波散曩迦<span class='note-inline'>(引)</span>里帝曩謨阿左哩野<span class='note-inline'>(二合)</span>波<span class='note-inline'>(引)</span>那<span class='note-inline'>(引)</span>喃<span class='note-inline'>(引)</span>唵<span class='note-inline'>(引)</span>波散儞<span class='note-inline'>(引)</span>酥路<span class='note-inline'>(引)</span>彌計莎賀</p>
<p>此陀羅尼我於往昔為菩薩時。名妙意持明天。於四足中現身。說此陀羅尼而作利益。若有志心受持者所願具足若有眾生造眾惡業當墮畜生者。以此陀羅尼威德力故。除滅先罪定生人天。此陀羅尼能成就種種事業。若復有人欲求成就種種事業者。當須修先行法。得圓滿已。然後將所求成就物。於大持明王前。或日三時或六時持誦。每一時誦千遍為限。不得虧闕直至悉地得悉地已所作圓滿。</p>
<p>若人欲降冤家者。當面南坐。手畫冤家頭面。手按呪之冤自降伏。若人一日三時恒持誦者。得一切人欽伏。若人面向南。以烏麻作護摩者心所求事一一皆得。若以鉢置地手按加持之必獲多施。又若加持酥食之。永不患瘧及常輕安。又若女人無乳。加持酥及鹽食之有乳。又若女人無子。加持栴檀華為粖。一日三時點額。或以藥繫項或繫手臂定生福子。又若女人惡性者。夫誦加持之即性改柔善。又若夫惡性者。妻誦加持之和栴檀華粖令食。即相欽重。又若人渡水至中流深處。身力疲乏慮其沈沒。心若憶念即得淺處。或加持枯樹再生華葉。若加持枯池即水自瀰滿。</p>
<p>復說陀羅尼曰。</p>
<p class="dharani">娑<span class='note-inline'>(引)</span>帝<span class='note-inline'>(引)</span>阿迦致尾迦致補<span class='note-inline'>(補紺切)</span>囉尼<span class='note-inline'>(二合)</span>阿<span class='note-inline'>(引)</span>誐帝<span class='note-inline'>(引)</span>娑摩<span class='note-inline'>(引)</span>呬帝<span class='note-inline'>(引)</span>悉地娑三帝<span class='note-inline'>(引)</span>三波那<span class='note-inline'>(引)</span>赧曩謨<span class='note-inline'>(引)</span>娑覩<span class='note-inline'>(二合)</span>阿左里阿赧</p>
<p>此陀羅尼我於往昔。為極怒持明王時之所宣說。若人常受持者。當獲吉祥勝事。若人持誦成先行已取畢鉢羅華尾孕<span class='note-inline'>(二合)</span>摩菓藏粖。後用酥蜜和然。加持乳汁同服。後持誦七晝夜得大聰明。若以虎及獯狐猫兒猪等。各取眼睛為粖。等分合和作丸。加持內於鼻中當得隱身。若以微苦根藥。與乳蜜同和。加持食之得顏貌不老。或於屍林或獨樹下或四衢道。如是之處不食持誦。若獲成就當得空中行住。亦可遊於欲色天界。若得劍成就而為最上。若於海岸及大河岸。常食乳汁或肉汁。持誦十箇月。日日相應身心不退。必獲海中河中異寶。若於山上有龍處。常食菉豆及酥持誦。得龍送珠金。若於憂曇鉢樹下持誦。常乞食誦不間斷。至成就呪酥。須臾間成水。服之得解世間種種之法。若以土捏作師子加持。若得成就乘之可往天界。如是諸法一一修行。若求成就者。得先行圓滿已。依法復誦八千遍必獲悉地。</p>
<p>爾時世尊說是持明藏八大總持王已。告阿難言。此祕密法汝善受持。使於未來流傳不斷。令修行者與諸眾生作大利益。時彼阿難受佛教勅。歡喜踊躍作禮而退。</p>

<p class='juan'>佛說持明藏八大總持王經</p></div>
</div><!-- end of div[@id='body'] -->
</body></html>