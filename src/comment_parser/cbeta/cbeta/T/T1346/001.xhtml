<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>諸佛集會陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1346 [No. 1347]
<div class='div-jing'>
<p class='juan'><a id='mulu1' />諸佛集會陀羅尼經一卷</p><p class="byline">唐三藏法師提雲般若等奉　制譯</p><p>如是我聞。一時佛在恒伽河邊。護世四天王之所圍繞。爾時世尊告毘沙門等四天王言。汝等當知一切眾生。若男若女若長若幼。皆為四種大怖所纏。謂生老病死。然於其中死怖一種最難除遣。我今為汝說除遣法。</p>
<p>爾時四天王即從座起。合掌恭敬白佛言。世尊我等今者獲大善利。得值如來攝受世間施其命故。</p>
<p>爾時世尊從座而起。面于東方彈指唱言。彼方所有諸佛如來應正等覺。莫不皆為一切眾生。而成阿耨多羅三藐三菩提。諸佛當知我今為欲哀愍救護諸眾生故。轉先未轉第二法輪。當令眾生色力壽命皆悉增長。永復無有非時夭橫。唯願諸佛來此會中。為護眾生共以威神除其橫苦。南西北方四維上下皆亦如是。是時如來以佛眼觀十方世界。一一世界皆有諸佛。側塞充滿猶如稻麻。悉來此會而為等侶。然見十方一切世界。一一方處諸佛世尊亦皆遍滿分明顯現。如是一切諸佛如來。俱時發聲而說呪曰。</p>
<p class="dharani">折禮<span class='note-inline'>(句一)</span>折羅折禮<span class='note-inline'>(句二)</span>毘那<span class='note-inline'>(去借音即此字之上聲下有字傍註上字皆倣此)</span>徵<span class='note-inline'>(珍里反句三)</span>莎<span class='note-inline'>(蘇括反)</span>悉底<span class='note-inline'>(都以反下同)</span>雞<span class='note-inline'>(句四)</span>斫迦爛揭時<span class='note-inline'>(句五)</span>鉢羅舍漫都<span class='note-inline'>(句六)</span>薩婆嚕<span class='note-inline'>(依魯字本音而轉舌呼之其下口邊作犁羅麗皆倣此)</span>伽<span class='note-inline'>(句七)</span>阿那<span class='note-inline'>(上)</span>[齒*來]<span class='note-inline'>(卓諧反句八)</span>俱那<span class='note-inline'>(上)</span>[齒*來]<span class='note-inline'>(句九)</span>摩訶捺[齒*來]<span class='note-inline'>(句十)</span>折[口*犁]折[口*犁]<span class='note-inline'>(句十一)</span>醯<span class='note-inline'>(呼計反下同)</span>摩具[口*梨]<span class='note-inline'>(句十二)</span>醯摩儞產<span class='note-inline'>(去)</span>地<span class='note-inline'>(句十三)</span>醯摩室尼<span class='note-inline'>(句十四)</span>吉囉<span class='note-inline'>(上)</span>陛<span class='note-inline'>(句十五)</span>吉囉<span class='note-inline'>(上)</span>鞞<span class='note-inline'>(句十六)</span>醯<span class='note-inline'>(引聲)</span>俱囉<span class='note-inline'>(上)</span>[口*犁]<span class='note-inline'>(句十七)</span>俱囉<span class='note-inline'>(上)</span>[口*犁]<span class='note-inline'>(句十八)</span>俱末底<span class='note-inline'>(句十九)</span>毘奢麼<span class='note-inline'>(謀跛反)</span>泥<span class='note-inline'>(句二十)</span>戍暑<span class='note-inline'>(輸矩反)</span>毘<span class='note-inline'>(上)</span>婆<span class='note-inline'>(句二十一)</span>阿折禮毘折禮<span class='note-inline'>(句二十二)</span>摩毘<span class='note-inline'>(上)</span>濫婆<span class='note-inline'>(句二十三)</span>呼<span class='note-inline'>(去)</span>牟呼<span class='note-inline'>(去)</span>牟<span class='note-inline'>(句二十四)</span></p>
<p>爾時十方諸佛。一一皆有金剛密跡王親近圍繞。此無量金剛王眾。復共同聲而說呪曰。</p>
<p class="dharani">[貝*甘]<span class='note-inline'>(呼濫反引聲句一)</span>[貝*甘]<span class='note-inline'>(句二)</span>室勢<span class='note-inline'>(句三)</span>颯婆<span class='note-inline'>(去)</span>訶<span class='note-inline'>(句四)</span></p>
<p>爾時毘沙門天王白佛言世尊。我今亦為擁護眾生說陀羅尼。令其無有非時夭橫。唯願如來垂哀與力。即說呪曰。</p>
<p class="dharani">稅低<span class='note-inline'>(句一)</span>稅怛犁<span class='note-inline'>(句二)</span>履梨<span class='note-inline'>(句三)</span></p>
<p>爾時毘盧勒叉天王亦作是言。我今為欲護諸眾生說陀羅尼。即說呪曰。</p>
<p class="dharani">摩蹬耆<span class='note-inline'>(瞿雞反句一)</span>摩蹬耆<span class='note-inline'>(祇里反)</span>尼<span class='note-inline'>(儞咨反句二)</span>暑<span class='note-inline'>(輸矩反下同)</span>摩暑母<span class='note-inline'>(句三)</span></p>
<p>爾時提頭賴吒天王。亦為擁護諸眾生故而說呪曰。</p>
<p class="dharani">折囇折囇颯婆<span class='note-inline'>(去)</span>訶</p>
<p>爾時毘樓博叉天王亦說呪曰。</p>
<p class="dharani">跋凌<span class='note-inline'>(去)</span>婆<span class='note-inline'>(上)</span>婆</p>
<p>爾時世尊告四天王言諸天等此陀羅尼。從於一切諸佛所生。一切諸佛共所知見。若善男子善女人。乃至有能一日之中讀一遍者。是人終不墮於惡趣。當於是人起大師想。若有人為欲利益一切眾生。於日日中讀誦斯呪。能令眾生壽命增長。亦令其人災橫怖畏皆得消除。無諸惡相及眾疾苦。水不能漂火不能燒。刀不能傷毒不能害。若在在處處有能讀誦此陀羅尼。當知此處則為十方一切諸佛常所護念。若人自書若教人書。其人則為承事供養一切諸佛。何以故。若於眾生能作饒益。則為供養一切佛故。若有專欲擁護其身。當書此呪佩著身上。若所在之處有深信法善男子善女人等。或遇災難欲令除滅。疾應如法受持此呪。持呪法著。先當簡擇清淨之處。以栴檀末而塗其地。成一方壇縱廣七肘。其人應從月初八日。香湯洗浴著新淨衣受八戒齋。唯食粳米石蜜牛乳。取黑沈香及龍腦香。共滿一兩置於壇上。又取白檀香或<span class='corr'>沈</span>水香。或龍腦香或復丁香迦矩羅香。而置於壇。其人誦此陀羅尼呪。呪此諸香。於日日中皆七七遍滿于七日。至十五日一日不食其日中時。以欝金香於其壇上作二十一小壇。其一處中名如來壇。餘二十壇名金剛王壇。又於壇外作四小壇。名四天王壇復取麝香龍腦白檀欝金之香及紫檀末。於如來壇若散若塗而為供養。自餘諸壇隨取一香而供養之。又取乳酪酥及沙糖。如其次第以新瓶四口。各別盛之置四天王壇上。又以淨水著於瓶內。採十二種果樹之花而置其中。又以香油然十支燈置如來壇。為欲供養十方佛故。自餘諸壇各然一支。於前所呪諸香之內。取龍腦及沈水。於如來壇而燒供養。其餘壇上然自餘香。將然香時其如來壇及餘壇香。復應各別誦此神呪而以呪之。若有眾生得聞此香。非時夭橫靡不除滅。先所呪香並燒盡已。然後收彼四天王食散於淨處。</p>
<p>佛說此經已。四大天王及一切世間天人阿修羅乾闥婆等。歡喜奉行。</p>

<p class='juan'>諸佛集會陀羅尼經</p></div>
</div><!-- end of div[@id='body'] -->
</body></html>