<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>十住經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 286 [Nos. 278(22), 279(26), 285, 287]
<p class='juan'><a id='mulu1' />十住經卷第一</p><p class="byline">後秦龜茲國三藏鳩摩羅什譯</p><a id='mulu2' />
<p class='h0'>歡喜地第一</p><p>如是我聞：</p>
<p>一時佛在他化自在天王宮摩尼寶殿上，與大菩薩眾俱，皆於阿耨多羅三藐三菩提不退轉，從他方界俱來集會。</p>
<p>此諸菩薩一切菩薩智慧行處悉得自在，諸如來智慧入處悉皆得入，善能教化一切世間，隨時普示神通等事。於念念中皆能成辦具足一切菩薩所願，於一切世界、一切劫、一切國土常修諸菩薩行。具足一切菩薩所有福德智慧而無窮盡，能為一切而作饒益、能到一切菩薩智慧方便彼岸、能示眾生生死及涅槃門。不斷一切菩薩所行，善遊一切菩薩禪定解脫三昧、神通明慧，諸所施為善能示現，一切菩薩無作神足皆悉已得，於一念頃能至十方諸佛大會，勸發諮請受持法輪。常以大心供養諸佛，常能修習諸大菩薩所行事業。其身普現無量世界；其音遍聞，無所不至；其心通達，明見三世一切菩薩。所有功德具足修習。如是，諸菩薩摩訶薩功德無量無邊，於無數劫說不可盡。</p>
<p>其名曰：金剛藏菩薩摩訶薩、寶藏菩薩、蓮華藏菩薩、德藏菩薩、蓮華德藏菩薩、日藏菩薩、月藏菩薩、淨月藏菩薩、照一切世間莊嚴藏菩薩、智慧照明藏菩薩、妙德藏菩薩、栴檀德藏菩薩、華德藏菩薩、優鉢羅華德藏菩薩、天德藏菩薩、福德藏菩薩、無閡清淨智德藏菩薩、功德藏菩薩、那羅延德藏菩薩、無垢藏菩薩、離垢藏菩薩、種種樂說莊嚴藏菩薩、大光明網藏菩薩、淨明威德王藏菩薩、大金山光明威德王藏菩薩、一切相莊嚴淨德藏菩薩、金剛焰德相莊嚴藏菩薩、焰熾藏菩薩、宿王光照藏菩薩、虛空無閡妙音藏菩薩、陀羅尼功德持一切世間願藏菩薩、海莊嚴藏菩薩、須彌德藏菩薩、淨一切功德藏菩薩、如來藏菩薩、佛德藏菩薩、解脫月菩薩。如是等菩薩摩訶薩，無量無邊、不可思議、不可稱說，金剛藏菩薩摩訶薩而為上首。</p>
<p>爾時，金剛藏菩薩摩訶薩承佛威神，入菩薩大智慧光明三昧，即時十方世界於一方過十億佛土微塵數世界，乃有如來名金剛藏；如是次第，十億佛土微塵數諸佛皆現其身名金剛藏；十方世界皆亦如是。同聲讚言：「善哉善哉！金剛藏！乃能入是菩薩大智慧光明三昧。如是，十方世界微塵數等諸佛皆同一號，加汝威神，又盧舍那佛本願力故、又汝有大智慧故、又與一切菩薩不可思議諸佛法明——所謂令入智慧地故、攝一切善根故、善分別選擇一切佛法故、廣知諸法故、決定說諸法故、無分別智善分別故、一切世間法不能污故、出世間善根清淨故、得不可思議智力故、得一切智人智處故、又得菩薩十地故、如實說菩薩十地差別故、分別說無漏法不著故、大智慧光明善擇以自莊嚴故、令入具足智門故、隨所應住次第說故、得無閡樂說光明故、具足大無閡智地不忘失菩薩心故、教化成就一切眾生性故、得一切遍至決定智故。</p>
<p>「又，金剛藏！汝當說此法門差別，所謂諸佛神力故、汝能堪受如來神力故、自善根清淨故、清淨法性性故、饒益眾生性故、令眾生得清淨法身智身故、於一切佛得受記故、得一切世間最高大身故、過一切世間道故、出世間善根清淨故。」</p>
<p>即時十方諸佛示金剛藏真實無上佛身，與無障礙樂說之辯、與善分別清淨智慧、與善憶念不忘、與善決定意、與遍至一切智處、與諸佛無壞力、與諸佛無所畏不怯弱、與諸佛無礙智分別諸法善開法門、與一切諸佛上妙身口意所作。何以故？以得菩薩大智慧光明三昧法故，亦是菩薩本願力故、志心清淨故、智慧明白故、善集助道法故、善修本事故、能持無量念故、信解清淨光明法故、善得陀羅尼門無分別故、以智印善印法性故。</p>
<p>爾時，十方諸佛皆伸右手摩金剛藏菩薩頂。</p>
<p>金剛藏菩薩即從三昧起，起已，告諸菩薩言：「諸佛子！是諸菩薩事先皆善自決定，無有過、無分別，清淨明了，廣大如法性、究竟如虛空，遍覆一切十方諸佛世界眾生，為救度一切世間、為一切諸佛神力所護。何以故？諸菩薩摩訶薩入過去諸佛智地，亦入未來、現在諸佛智地。</p>
<p>「諸佛子！何等是諸菩薩摩訶薩智地？諸佛子！菩薩摩訶薩智地有十。過去、未來、現在諸佛已說、今說、當說，為是地故，我如是說。何等為十？一名喜地，二名淨地，三名明地，四名焰地，五名難勝地，六名現前地，七名深遠地，八名不動地，九名善慧地，十名法雲地。諸佛子！是十地者，三世諸佛已說、今說、當說，我不見有諸佛國土不說是菩薩十地者。何以故？此十地是菩薩最上妙道、最上明淨法門，所謂分別十住事。</p>
<p>「諸佛子！是事不可思議，所謂菩薩摩訶薩隨順諸地智慧。」</p>
<p>是時金剛藏菩薩摩訶薩說諸菩薩十地名已，默然而住，不復分別義趣。</p>
<p>爾時，一切菩薩眾聞說菩薩十地名已，咸皆渴仰，欲聞解釋，各作是念：「何因何緣金剛藏菩薩說菩薩十地名已默然而住，不更解釋？」</p>
<p>時大菩薩眾中有菩薩摩訶薩名解脫月，知諸菩薩心之所念，以偈問金剛藏菩薩言：</p>

<div class="lg regular" style="margin-left:0em;"><div class='lg-row'>「淨智念慧人！　何故說菩薩，</div>
<div class='lg-row'>諸地名號已，　默然不解釋？</div>
<div class='lg-row'>今諸大菩薩，　心皆懷猶豫：</div>
<div class='lg-row'>『何故說是名，　而不演其義？』</div>
<div class='lg-row'>大智諸菩薩，　咸皆欲聽聞，</div>
<div class='lg-row'>如是諸地義，　願為分別說。</div>
<div class='lg-row'>是諸菩薩眾，　清淨無瑕穢、</div>
<div class='lg-row'>安住堅實法、　具足智功德，</div>
<div class='lg-row'>皆以恭敬心，　瞻仰於仁者，</div>
<div class='lg-row'>願欲聞所說，　如渴思甘露。」</div>
<div class='lg-row'>金剛藏菩薩，　聞說是事已，</div>
<div class='lg-row'>欲令大眾悅，　即時說頌言：</div>
<div class='lg-row'>「諸菩薩所行，　第一難思議，</div>
<div class='lg-row'>分別是諸地，　諸佛之根本。</div>
<div class='lg-row'>微妙甚難見，　非心所能及，</div>
<div class='lg-row'>從佛智慧出，　若聞則迷沒。</div>
<div class='lg-row'>持心如金剛，　深信佛智慧，</div>
<div class='lg-row'>以為第一妙，　心無有疑難，</div>
<div class='lg-row'>遠離計我心，　及心所行地，</div>
<div class='lg-row'>如是諸菩薩，　爾乃能聽聞。</div>
<div class='lg-row'>寂滅無漏智，　分別說甚難，</div>
<div class='lg-row'>如畫於虛空、　如執空中風。</div>
<div class='lg-row'>我念佛智慧，　第一難思議，</div>
<div class='lg-row'>眾生少能信，　是故我默然。」</div>
</div><p>解脫月菩薩聞說此已，語金剛藏菩薩言：「佛子！是大菩薩眾深心清淨，善行菩薩道、善集助道法、善能供養恭敬諸佛，於無量佛多種善根，成就無量深厚功德，離癡、疑、悔，無有貪著及諸結閡，深心信解，安住不動，於是法中不隨他教。是故，佛子！當承佛力敷演此義，是諸菩薩於是深法皆能證知。」</p>
<p>時解脫月欲重宣此義而說偈言：</p>

<div class="lg regular" style="margin-left:1em;"><div class='lg-row'>「願說安隱法，　菩薩無上行，</div>
<div class='lg-row'>分別於諸地，　令智慧清淨。</div>
<div class='lg-row'>眾智淨無垢，　安住深信解，</div>
<div class='lg-row'>於諸無量佛，　證知十地義。」</div>
</div><p>爾時，金剛藏菩薩言：「佛子！是諸大眾雖皆清淨，離癡、疑、悔，於此事中不隨他教，其餘樂小法者，聞是甚深難思議事或生疑、悔，是人長夜受諸衰惱，我愍此等是故默然。」</p>
<p>爾時，金剛藏菩薩欲明了此義而說偈言：</p>

<div class="lg regular" style="margin-left:1em;"><div class='lg-row'>「是眾雖清淨，　深智離疑悔，</div>
<div class='lg-row'>其心已決定，　不復隨他教，</div>
<div class='lg-row'>無動如須彌、　不亂如大海。</div>
<div class='lg-row'>其餘不久行，　智慧未明了，</div>
<div class='lg-row'>隨識不隨智，　聞已生疑悔，</div>
<div class='lg-row'>彼將墜惡趣，　愍念故不說。」</div>
</div><p>解脫月菩薩言：「佛子！願承佛力善分別此不可思議法、佛所護念事，令人易信解。所以者何？善說十地義，十方諸佛法應護念，一切菩薩護是事故，勤行精進。何以故？是菩薩最上所行，得至一切諸佛法故。譬如所有經書皆初章所攝，初章為本，無有一字不入初章者。如是，佛子！十地者，是一切佛法之根本，菩薩具足行是十地，能得一切智慧。是故，佛子！願說此義。諸佛護念，加以神力，令人信受，不可破壞。」</p>
<p>爾時，解脫月菩薩欲顯此義而說偈言：</p>

<div class="lg regular" style="margin-left:1em;"><div class='lg-row'>「善哉智慧子！　清淨行具足。</div>
<div class='lg-row'>願說十地行，　所入十地法，</div>
<div class='lg-row'>具足於智慧，　得以成菩提。</div>
<div class='lg-row'>所有十方佛，　最勝人中尊，</div>
<div class='lg-row'>皆共護念汝，　說是十地義。</div>
<div class='lg-row'>十地為根本，　是名智行處，</div>
<div class='lg-row'>亦為究竟道，　佛無量法聚。</div>
<div class='lg-row'>譬如諸文字，　皆攝在初章；</div>
<div class='lg-row'>諸佛功德智，　十地為根本。」</div>
</div><p>爾時，諸菩薩一時同聲以偈請金剛藏菩薩言：</p>

<div class="lg regular" style="margin-left:1em;"><div class='lg-row'>「上妙智慧人！　樂說無有量，</div>
<div class='lg-row'>德重如山王，　哀愍說十地。</div>
<div class='lg-row'>戒念慧清淨，　說是十地義，</div>
<div class='lg-row'>十力之根本，　無閡智本行。</div>
<div class='lg-row'>戒定慧功德，　集在仁者心，</div>
<div class='lg-row'>憍慢諸邪見，　皆悉已滅盡。</div>
<div class='lg-row'>是眾無疑心，　唯願聞善說，</div>
<div class='lg-row'>譬如渴思水、　如飢思美食、</div>
<div class='lg-row'>如病思良醫、　如蜂欲食蜜，</div>
<div class='lg-row'>我等亦如是，　聞甘露法味。</div>
<div class='lg-row'>是故曠大意，　願開初地門，</div>
<div class='lg-row'>乃至第十地，　次第為我說。」</div>
</div><p>爾時，釋迦牟尼佛從眉間白毫相放菩薩力明光焰，百千阿僧祇光以為眷屬。放斯光已，普照十方諸佛世界靡不周遍，三惡道苦皆得休息，悉照十方諸佛大會說法之眾，顯現如來不思議力。是光明遍照十方諸佛大會諸菩薩身已，於上虛空中成大光明雲臺。</p>
<p>十方諸佛亦復如是，從眉間白毫相俱放菩薩力明光焰，百千阿僧祇光以為眷屬，普現如來不思議力，悉照一切諸佛大會及照娑婆世界釋迦牟尼佛、大眾、并照金剛藏菩薩摩訶薩及師子座。照已，於上虛空中成大光明雲臺。</p>
<p>時諸大光明雲臺中，諸佛神力故，而說偈言：</p>

<div class="lg regular" style="margin-left:1em;"><div class='lg-row'>「無等等諸佛，　功德如虛空，</div>
<div class='lg-row'>十力無畏等，　最尊世間主。</div>
<div class='lg-row'>於釋迦佛前，　而現此神力，</div>
<div class='lg-row'>以佛力開現，　法王師子藏。</div>
<div class='lg-row'>說諸地所行、　諸地義差別，</div>
<div class='lg-row'>承諸佛力說，　無有能壞者。</div>
<div class='lg-row'>若人聞法寶，　則為諸佛護，</div>
<div class='lg-row'>漸次具諸地，　得以成佛道。</div>
<div class='lg-row'>若人堪任聞，　雖在於大海，</div>
<div class='lg-row'>及劫盡火中，　必得聞此經；</div>
<div class='lg-row'>若人癡疑悔，　終不能得聞。</div>
<div class='lg-row'>是故今佛子，　說諸地智道、</div>
<div class='lg-row'>入勢力觀法，　次第而修行，</div>
<div class='lg-row'>得至於餘地，　各得所利益。</div>
<div class='lg-row'>利一切世間，　願說勿令斷。」</div>
</div><p>爾時，金剛藏菩薩觀察十方，欲令大眾增益信敬而說偈言：</p>

<div class="lg regular" style="margin-left:1em;"><div class='lg-row'>「諸佛聖主道，　微妙甚難解，</div>
<div class='lg-row'>非思量所得，　唯智者行處。</div>
<div class='lg-row'>其性從本來，　寂然無生滅；</div>
<div class='lg-row'>從本以來空，　滅除諸苦惱；</div>
<div class='lg-row'>遠離於諸趣，　等同涅槃相。</div>
<div class='lg-row'>無中亦無後，　非言辭所說，</div>
<div class='lg-row'>出過於三世，　其相如虛空。</div>
<div class='lg-row'>諸佛所行處，　清淨深寂滅，</div>
<div class='lg-row'>言說所難及；　地行亦如是，</div>
<div class='lg-row'>說之猶尚難，　何況以示人？</div>
<div class='lg-row'>諸佛之智慧，　離諸心數道，</div>
<div class='lg-row'>不可得思議，　非有陰界入，</div>
<div class='lg-row'>但以智可知，　非識之所及。</div>
<div class='lg-row'>如空迹難說，　何可示其相？</div>
<div class='lg-row'>十地義如是，　非無邊心知。</div>
<div class='lg-row'>是事雖為難，　發願行慈悲，</div>
<div class='lg-row'>漸次具諸地，　非心所能及。</div>
<div class='lg-row'>如是諸地行，　微妙甚難見，</div>
<div class='lg-row'>不可以心知，　當承佛力說。</div>
<div class='lg-row'>汝等當恭敬，　咸共一心聽，</div>
<div class='lg-row'>諸地相入行，　修習出法門。</div>
<div class='lg-row'>於無量億劫，　說之不可盡，</div>
<div class='lg-row'>今如實略說，　其義無有餘。</div>
<div class='lg-row'>一心恭敬待，　今承佛力說，</div>
<div class='lg-row'>大音唱因喻，　義名不相違。</div>
<div class='lg-row'>佛神力無量，　今皆在我身，</div>
<div class='lg-row'>我之所說者，　如大海一渧。」</div>
</div><p>金剛藏菩薩說此偈已，告於大眾：「諸佛子！若眾生厚集善根、修諸善行、善集助道法、供養諸佛、集諸清白法、為善知識所護、入深廣心、信樂大法心、多向慈悲、好求佛智慧，如是眾生乃能發阿耨多羅三藐三菩提心，為得一切種智故、為得十力故、為得大無畏故、為得具足佛法故、為救一切世間故、為淨大慈悲心故、為向十方無餘無閡智故、為淨一切佛國令無餘故、為於一念中知三世事故、為自在轉大法輪廣示現佛神力故，諸菩薩摩訶薩生如是心。</p>
<p>「諸佛子！是心以大悲為首、智慧增上、方便所護、直心深心淳至，量同佛力，善籌量眾生力、佛力，趣向無閡智、隨順自然智，能受一切佛法，以智慧教化，廣大如法性、究竟如虛空，盡於後際。</p>
<p>「諸佛子！菩薩生如是心，即時過凡夫地、入菩薩位、生在佛家、種姓無可譏嫌、過一切世間道、入出世間道、住菩薩法中、在諸菩薩數等、入三世如來種中，畢定究竟阿耨多羅三藐三菩提。菩薩住如是法，名住歡喜地，以不動法故。</p>
<p>「諸佛子！菩薩摩訶薩住是歡喜地，多喜、多信、多清淨、多踊悅、多調柔、多堪受，不好鬪諍、不好惱亂眾生、不好瞋恨。</p>
<p>「諸佛子！諸菩薩住是歡喜地，念諸佛故生歡喜心、念諸佛法故生歡喜心、念諸菩薩摩訶薩故生歡喜心、念諸菩薩所行故生歡喜心、念諸波羅蜜清淨相故生歡喜心、念諸菩薩與眾殊勝故生歡喜心、念諸菩薩力不可壞故生歡喜心、念諸如來教化法故生歡喜心、念能為利益眾生故生歡喜心、念一切佛一切菩薩所入智慧門方便故生歡喜心。</p>
<p>「諸佛子！菩薩復作是念：『我轉離一切世間界生歡喜心、入一切佛平等中生歡喜心、遠離凡夫地生歡喜心、近到智慧地生歡喜心、斷一切惡道生歡喜心、與一切眾生作依止生歡喜心、近見一切諸佛生歡喜心、生諸佛境界生歡喜心、入一切諸菩薩數生歡喜心、我離一切驚怖毛竪等生歡喜心。』所以者何？是菩薩摩訶薩得歡喜地，所有諸怖畏即皆遠離，所謂不活畏、惡名畏、死畏、墮惡道畏、大眾威德畏，離如是等一切諸畏。何以故？是菩薩離我相故，尚不貪身，何況所用之事？是故，無有不活畏也。心不悕望供養恭敬——我應供養眾生、供給所須——是故無有惡名畏也。離我見、無我相故，無有死畏。又作是念：『我若死已，生必不離諸佛、菩薩。』是故無有墮惡道畏。『我所志樂無與等者，何況有勝？』是故無有大眾威德畏也。諸佛子！如是，菩薩離諸驚怖毛竪等事。</p>
<p>「諸佛子！是菩薩以大悲為首，深大心堅固，轉復勤修一切善根，所謂：以信心增上多行淨心、解心清淨多以信心。分別起悲愍心成就大慈，心不疲懈，以慚愧莊嚴成就忍辱柔和。敬順諸佛教法，信重尊貴，日夜常修善根無厭；親近善知識，常愛樂法，求多聞無厭。如所觀法正觀，心不貪著，不求利養、名聞、恭敬，一切資生之物心無慳悋，常生實心無有厭足。貪樂一切智地，常欲得諸佛力、無畏、不共法，求助諸波羅蜜法，離諸諂曲。如說能行，常行實語，不污諸佛家，不捨菩薩學戒，生薩婆若。心不動如大山王，不樂一切世間諸事，成就出世間善根，集助菩提分法無有厭足，常求勝中勝道。諸佛子！菩薩摩訶薩成就如是淨治地法，名為安住菩薩歡喜地。</p>
<p>「菩薩如是安住歡喜地，發諸大願，生如是決定心，所謂：我當供養一切諸佛，皆無有餘，一切供養之具隨意供養，心解清淨，發如是大願，廣大如法性、究竟如虛空，盡未來際、盡供養一切劫中所有諸佛，以大供養具無有休息。又，一切諸佛所說經法皆悉受持，攝一切諸佛阿耨多羅三藐三菩提故，一切諸佛所教化法悉皆隨順、一切諸佛法皆能守護，發如是大願，廣大如法性、究竟如虛空，盡未來際、盡皆守護一切劫中一切佛法，無有休息。</p>
<p>「又，一切世界一切諸佛從兜率天來下入胎，及在胎中、初生時、出家時、成佛道時，悉當勸請轉大法輪、示入大涅槃。我於爾時盡往供養，攝法為首，三時轉故，發如是大願，廣大如法性、究竟如虛空，盡未來際、盡一切劫奉迎供養一切諸佛，無有休息。</p>
<p>「又，一切諸菩薩所行，廣大高遠無量、不可壞、無有分別，諸波羅蜜所攝、諸地所淨，生諸助道法，有相、無相，道有成、有壞；一切菩薩所行、諸地道及諸波羅蜜本行教化，令其受行，心得增長，發如是大願，廣大如法性、究竟如虛空，盡未來際、盡一切劫中諸菩薩所行，以法教化成熟眾生，無有休息。</p>
<p>「又，一切眾生，若有色、若無色，若有想、若無想，若非有想、非無想，若卵生、若胎生，若濕生、若化生，三界繫入於六道，在一切生處名色所攝，為教化成<span class='corr'>熟</span>一切眾生、斷一切世間道、令住佛法、集一切智慧使無有餘，發如是大願，廣大如法性、究竟如虛空，盡未來際、盡一切劫，教化一切眾生，無有休息。</p>
<p>「又，一切世間廣狹極高，無量不可分別、不可移動、不可說麁細，正住、倒住，首足相對、平坦圓方；隨入如是世間，智如帝網，經幻事差別，如是，十方世界差別皆現前知。發如是大願，廣大如法性、究竟如虛空，盡未來世、盡一切劫，如是世界皆現前淨知，無有休息。</p>
<p>「又，以一切佛土入一佛土、一佛土入一切佛土，一一佛土無量光明莊嚴、離諸垢穢、具足清淨道，有無量智慧眾生悉滿其中，常有諸佛大神通力隨眾生心而為示現，發如是大願，廣大如法性、究竟如虛空，盡未來際、盡一切劫清淨如是國土，無有休息。</p>
<p>「又，一切菩薩同心同學，共集諸善，無有怨嫉，俱緣一事，等心和合，常不相離。隨意能現佛身，自於心中悉能解知諸佛神力、智力。常得隨意神通，悉能遊行一切國土，一切佛會皆現身相、一切生處普生其中，有如是不可思議大智慧、具足菩薩行。發如是大願，廣大如法性、究竟如虛空，盡未來世、盡一切劫行如是大智慧道，無有休息。</p>
<p>「又，乘不退輪行一切菩薩道，身、口、意業所作不空，眾生見者即必定佛法、聞我音聲即得真實智慧道、有見我者心即歡喜，離諸煩惱，如大藥樹王。為得如是心，行諸菩薩道，發如是大願，廣大如法性、究竟如虛空，盡未來世、盡一切劫行不退道，所作不空，無有休息。</p>
<p>「又，於一切世界皆得阿耨多羅三藐三菩提，於一毛頭示身入胎、出家、坐道場、成佛道、轉法輪、度眾生、示大涅槃。現諸如來大神智力，隨一切眾生所應度者，念念中得佛道、度眾生、滅苦惱，知一切法如涅槃相。以一音聲令一切眾生皆使歡喜，示大涅槃而不斷菩薩所行，示眾生大智地，使知一切法皆是假偽。大智慧、大神通自在變化故，發如是大願，廣大如法性、究竟如虛空，盡未來際、盡一切劫得佛道事，求大智慧、大神通等，無有休息。</p>
<p>「諸佛子！菩薩住歡喜地，以十願為首，生如是等百萬阿僧祇大願。以十不可盡法而生是願，為滿此願勤行精進。何等為十？一、眾生不可盡，二、世間不可盡，三、虛空不可盡，四、法性不可盡，五、涅槃不可盡，六、佛出世不可盡，七、諸佛智慧不可盡，八、心緣不可盡，九、起智不可盡，十、世間道種、法道種、智慧道種不可盡。如眾生盡，我願乃盡；如世間盡、如虛空盡、如法性盡、如涅槃盡、如佛出世盡、如諸佛智慧盡、如心緣盡、如起智慧盡、如道種盡，我願乃盡。而眾生實不可盡，世間、虛空、法性、涅槃、佛出世、諸佛智慧、心緣、起智、道種實不可盡，我是諸願福德亦不可盡。</p>
<p>「諸佛子！菩薩決定發是大願，則得利安心、柔軟心、調順心、善心、寂滅心、和潤心、直心、不亂心、不嬈心、不濁心。如是則成信者，樂心信相，分別功德。信諸佛本所行道、信行諸波羅蜜而得增長、信善入諸地得殊勝功德、信得成佛十力、信具足四無所畏、信不共法不可壞、信諸佛法不可思議、信諸佛力無中無邊、信諸如來無量行門、信從因緣以成果報。舉要言之，信諸菩薩普行諸佛功德、智慧、威神力等。</p>
<p>「諸佛子！菩薩作是念：『諸佛正法，如是甚深、如是離相、如是寂滅、如是空、如是無相、如是無作、如是無染、如是無量、如是廣大、如是難壞。而諸凡夫心墮邪見、為無明癡冥蔽其慧眼、常立憍慢幢、墮在渴愛網、隨順諂曲、常懷慳嫉，而作後身生處因緣。多集貪欲、瞋恚、愚癡，起諸重業，嫌恨猛風吹罪心火，常令熾盛，有所施作皆與顛倒相應。欲流、有流、無明流、見流相續，起心意識種，於三界地生苦惱牙，所謂：名色和合，增長六入；諸入外塵，相對生觸；觸因緣故，生諸受；深樂受故，生渴愛；渴愛增益故，生取；取增長故，復起後有；有因緣故，有生、老、死，憂、悲、苦惱。如是因緣集諸苦聚，眾生受諸苦惱，是中無我、無我所，無作者、無受者、無知者，如草木、瓦石、又亦如影。凡夫可愍，不知不覺而受苦惱。』</p>
<p>「菩薩於此見諸眾生不免諸苦，即生大悲智慧：『是諸眾生，我等應救。』又欲令住畢竟佛道之樂，即生大慈智慧。菩薩摩訶薩隨順如是大慈悲法，以深妙心住在初地，於一切物無所貪惜。尊重諸佛大妙智故，學行大捨，即時所有可施之物盡能施與，所謂：穀麥、庫藏、金銀、摩尼珠、車璩、馬瑙、琉璃、珊瑚、琥珀、珂貝、瓔珞、嚴身之具、諸珍寶等，及象馬車乘、輦輿、人民、奴婢、眷屬、國土、城邑、聚落、廬舍、園林遊觀、妻子、男女、一切所愛，皆悉捨與，頭、目、耳、鼻、支節、手、足舉身皆與，深重佛智故而不貪惜，菩薩摩訶薩住於初地能行大捨。</p>
<p>「是菩薩以大悲心、大捨心救一切眾生故，轉勤推求世間、出世間利益勝事，心無疲懈，是故，菩薩生無疲<span class='corr'>惓</span>功德。於諸經書能自開解，是故生知經書功德。得如是知經書智慧，善能籌量應作、不應作，於上中下眾生隨宜而行，隨有依止來親近者隨力利益，是故，菩薩生世智功德。得世智功德則知時、知量，慚愧莊嚴，修習自利利彼之道，是故則生慚愧功德。如是功德行中精勤修行，心不懈退，是精進不退功德，即時得堪受力；得堪受力已，勤行供養諸佛，隨佛所說，如說而行。</p>
<p>「諸佛子！是菩薩悉知生起如是清淨地法，所謂：信、慈、悲、捨、不疲惓、知諸經書、善解世法、慚愧、堪受力、供養諸佛、如所說行。</p>
<p>「又，是菩薩住歡喜地，以發願故，廣見於諸佛，數百、數千、數萬億那由他佛。菩薩見諸佛時，心大歡喜，深心愛敬，以菩薩樂具供養諸佛及供養僧，以是福德皆<span class='corr'>迴</span>向阿耨多羅三藐三菩提。是菩薩因供養諸佛故，生教化眾生法，多以二攝攝取眾生——所謂布施、愛語——後二攝法，但以信解力，行未善通達。</p>
<p>「是菩薩隨所供養諸佛、教化眾生，皆能受行清淨地法，如是諸功德皆自然迴向薩婆若，轉益明顯，堪任有用。譬如，佛子！金師鍊金，隨以火力調柔可用，增益光色。如是，菩薩隨供養諸佛、教化眾生、受行清淨諸地之法，此諸功德皆自然迴向薩婆若，轉益明顯，隨意所用。</p>
<p>「又，諸佛子！菩薩摩訶薩於初地中相貌、得果，應從諸佛、菩薩、善知識所諮受請問成地之法，不應厭廢。是菩薩住初地中，應於諸佛菩薩、善知識所諮受、請問第二地中相貌、得果，無有厭足；如是，第三、第四、第五、第六、第七、第八、第九、第十地中相貌、得果，應從諸佛、菩薩、善知識所諮受、請問成十地法，無有廢厭。</p>
<p>「是菩薩悉應善知諸地逆順法、善知諸地成壞、善知諸地相貌因果、善知諸地得捨、善知諸地清淨行分、善知諸地從一地至一地行、善知諸地是處非是處、善知諸地轉所住處、善知諸地初事後事差別、善知諸地得不退轉相，乃至善知一切菩薩清淨地法、善知入如來智地。</p>
<p>「諸佛子！如是，諸菩薩善知諸地相——未發、初地乃至十地——知無障閡，得諸地智慧光明故，能得諸佛智慧光明。</p>
<p>「諸佛子！如大商主多將賈人欲至大城，應先問道路、退還過咎、在道利害。未發初處知道宿時，乃至善知到彼城事，能以智慧思惟籌量，具諸資用令無所乏，正導人眾得至大城，於險道中免諸患難，身及諸人皆無憂惱。</p>
<p>「諸佛子！菩薩摩訶薩亦復如是，住初地而善知諸地逆順法，乃至善知淨一切菩薩清淨地法、善知入如來智地。</p>
<p>「爾時，菩薩集大福德智慧資糧，為眾生商主隨宜教化，令出生死險難惡處，示安隱道，乃至令住薩婆若智慧大城，無諸衰惱。是故，諸佛子！菩薩摩訶薩常應心不疲惓，勤修諸地本行，乃至善知入如來智地。</p>
<p>「諸佛子！是名『略說菩薩摩訶薩入歡喜地門』，廣說則有無量百千萬億阿僧祇事。</p>
<p>「菩薩摩訶薩住在此地多作閻浮提王，豪貴自在，常護正法，能以布施攝取眾生，善除眾生慳貪之垢，常行大施而不窮匱。所作善業——若布施、若愛語、若利益、若同事——是諸福德皆不離念佛、不離念法、不離念諸菩薩摩訶薩伴、不離念諸菩薩所行道、不離念諸波羅蜜、不離念十地，不離念諸力、無畏、不共法，乃至不離念具足一切種智。常生是心：『我當於一切眾生之中為首、為勝、為大、為妙、為上、為無上、為導、為將、為師、為尊，乃至於一切眾生中為依止者。』</p>
<p>「諸佛子！是菩薩摩訶薩若欲捨家勤行精進，須臾之間於佛法中便能捨家、妻子、五欲。得出家已，勤行精進，須臾之間得百三昧，得見百佛、知百佛神力、能動百佛世界、能飛過百佛世界、能照百佛世界、能教化百佛世界眾生、能住壽百劫、能知過去未來世各百劫事、能善入百法門、能變身為百，於一一身能示百菩薩以為眷屬——若以願力，自在示現過於此數，若干百千萬億那由他不可計知。」</p>
<p>爾時，金剛藏菩薩摩訶薩欲重明此義而說偈言：</p>

<div class="lg regular" style="margin-left:1em;"><div class='lg-row'>「若有諸眾生，　厚修集善根，</div>
<div class='lg-row'>成就於白法，　親近於諸佛，</div>
<div class='lg-row'>清淨信力大，　隨順慈悲心，</div>
<div class='lg-row'>如是人能發，　無量之佛智。</div>
<div class='lg-row'>諸佛一切智，　無量力清淨、</div>
<div class='lg-row'>堪受力堅牢，　成就諸佛法。</div>
<div class='lg-row'>悲心救世間，　淨修諸佛國，</div>
<div class='lg-row'>敷演轉法輪，　發此無上願。</div>
<div class='lg-row'>一念知三世，　而無有別異，</div>
<div class='lg-row'>種種時差別，　以示於世間。</div>
<div class='lg-row'>略說則盡求，　諸佛之功德，</div>
<div class='lg-row'>發於廣大心，　猶若如虛空。</div>
<div class='lg-row'>悲心智慧首，　方便合修行，</div>
<div class='lg-row'>淨信深心故，　其力無有量。</div>
<div class='lg-row'>心向無障礙，　而不隨他教，</div>
<div class='lg-row'>同諸佛平等，　而生於大心。</div>
<div class='lg-row'>諸佛子當生，　如是之實心，</div>
<div class='lg-row'>即離凡夫行，　入於佛所行；</div>
<div class='lg-row'>即生如來家，　無有可譏嫌；</div>
<div class='lg-row'>則同於諸佛，　必成無上道。</div>
<div class='lg-row'>生如是心時，　即便得初地，</div>
<div class='lg-row'>其心不可動，　猶若如山王。</div>
<div class='lg-row'>是菩薩便有，　大喜相顯現，</div>
<div class='lg-row'>其心常清淨，　堪受於大事。</div>
<div class='lg-row'>心不樂鬪訟、　不好惱眾生，</div>
<div class='lg-row'>無有瞋恨心，　樂慚愧恭敬。</div>
<div class='lg-row'>又習行直心，　守護於諸根，</div>
<div class='lg-row'>常念救世間、　念求諸佛智。</div>
<div class='lg-row'>心生於歡喜，　我當得此事，</div>
<div class='lg-row'>得於歡喜地，　即過五恐怖：</div>
<div class='lg-row'>不活畏、死畏、　及與惡名畏、</div>
<div class='lg-row'>三惡道怖畏、　大眾威德畏。</div>
<div class='lg-row'>以不貪著我，　及與我所故，</div>
<div class='lg-row'>是諸佛子等，　遠離諸怖畏。</div>
<div class='lg-row'>常行慈悲心，　恒有信恭敬，</div>
<div class='lg-row'>慚愧功德備，　晝夜增善法。</div>
<div class='lg-row'>樂功德實利，　不樂於諸欲，</div>
<div class='lg-row'>如有所聞法，　能常善思惟。</div>
<div class='lg-row'>無有貪著行，　斷諸利養心，</div>
<div class='lg-row'>常樂於菩提，　一心求佛智。</div>
<div class='lg-row'>行諸波羅蜜，　離於諂曲心，</div>
<div class='lg-row'>隨說而能行，　安住實語中。</div>
<div class='lg-row'>不污諸佛家、　不捨菩薩學，</div>
<div class='lg-row'>遠世間事業，　樂利於世間。</div>
<div class='lg-row'>求善法無厭，　精進轉增益，</div>
<div class='lg-row'>諸菩薩如是，　好樂諸功德，</div>
<div class='lg-row'>而發於大願，　求欲見諸佛、</div>
<div class='lg-row'>護法至佛所、　行菩薩妙行、</div>
<div class='lg-row'>化一切眾生、　淨一切佛土。</div>
<div class='lg-row'>我佛國土中，　滿諸大菩薩，</div>
<div class='lg-row'>諸菩薩同心，　見聞皆不空。</div>
<div class='lg-row'>一切微塵中，　諸佛成佛道，</div>
<div class='lg-row'>發於如是等，　無量無邊願，</div>
<div class='lg-row'>是願無窮盡，　如虛空、眾生、</div>
<div class='lg-row'>法性、世、涅槃、　諸佛出、智慧、</div>
<div class='lg-row'>心緣、起智、種，　我願如是住。</div>
<div class='lg-row'>如是發大願，　心柔軟調順，</div>
<div class='lg-row'>能信佛功德，　而觀於眾生。</div>
<div class='lg-row'>知從因緣起，　則生慈悲心，</div>
<div class='lg-row'>即於苦眾生，　我當救度之。</div>
<div class='lg-row'>為是眾生故，　而行種種施，</div>
<div class='lg-row'>所謂妙國土、　上妙諸珍寶、</div>
<div class='lg-row'>象馬及車乘、　眷屬與人民、</div>
<div class='lg-row'>頭目及手足、　肌肉施無悔。</div>
<div class='lg-row'>求種種經書，　心無有疲惓，</div>
<div class='lg-row'>得解其義趣，　能隨世而行。</div>
<div class='lg-row'>慚愧堪受心，　漸令得增長，</div>
<div class='lg-row'>能以恭敬心，　供養無量佛。</div>
<div class='lg-row'>智者於日夜，　如是常修行，</div>
<div class='lg-row'>善根得明了，　猶<span class='corr'>若</span>成鍊金。</div>
<div class='lg-row'>菩薩住是地，　能了知十住，</div>
<div class='lg-row'>展轉修行時，　無有諸障礙。</div>
<div class='lg-row'>譬如賈客主，　欲利諸商人，</div>
<div class='lg-row'>先問道路中，　諸險艱難事。</div>
<div class='lg-row'>菩薩住初地，　應知諸地行，</div>
<div class='lg-row'>而無有障礙，　能至於佛地。</div>
<div class='lg-row'>住是初地中，　多作閻浮王，</div>
<div class='lg-row'>善知於諸法，　常行慈悲心。</div>
<div class='lg-row'>如法而化導，　一切皆信敬，</div>
<div class='lg-row'>勸令行布施，　以求佛智慧。</div>
<div class='lg-row'>菩薩若捨國，　佛法中出家，</div>
<div class='lg-row'>勤行於精進，　即得百三昧、</div>
<div class='lg-row'>及見百諸佛、　震動百國土、</div>
<div class='lg-row'>光明照百國、　飛行亦如是，</div>
<div class='lg-row'>化百土眾生、　入於百法門、</div>
<div class='lg-row'>念知百劫事、　示現百種身、</div>
<div class='lg-row'>能以百菩薩，　眷屬而示現，</div>
<div class='lg-row'>若以其願力，　過是數無量。</div>
<div class='lg-row'>今明初地義，　但以略解說，</div>
<div class='lg-row'>若欲廣說者，　億劫不能盡。</div>
<div class='lg-row'>是初菩薩地，　名之為歡喜，</div>
<div class='lg-row'>利益眾生者，　今已分別說。」◎</div>
</div><a id='mulu3' />◎
<p class='h0'>離垢地第二</p>
<div class="lg regular"><div class='lg-row'>一切菩薩眾，　聞說上地義，</div>
<div class='lg-row'>其心皆清淨，　歡喜無有量。</div>
<div class='lg-row'>各於所坐處，　踊住虛空中，</div>
<div class='lg-row'>脫身上妙衣，　以散金剛藏。</div>
<div class='lg-row'>咸皆稱讚言：　「善哉，金剛藏！</div>
<div class='lg-row'>大智無所畏，　善說菩薩地。」</div>
<div class='lg-row'>解脫月大士，　知眾心清淨，</div>
<div class='lg-row'>欲聞第二地，　相貌之所說，</div>
<div class='lg-row'>即請金剛藏：　「大智！願解說，</div>
<div class='lg-row'>第二地相貌，　一切皆欲聞。」</div>
</div><p>爾時，金剛藏菩薩摩訶薩語解脫月菩薩言：「佛子！諸菩薩摩訶薩已具足初地、欲得第二地者，當生十心。何等為十？一、柔軟心，二、調和心，三、堪受心，四、善心，五、寂滅心，六、真心，七、不雜心，八、無貪悋心，九、快心，十、大心。若諸菩薩摩訶薩已具足初地、欲得二地者，先當生是十心。</p>
<p>「諸佛子！菩薩欲住是離垢地，從本已來離一切殺生、捨棄刀杖、無瞋恨心、有慚有愧。於一切眾生起慈悲心、常求樂事，尚不惡心惱於眾生，何況麁惡？離諸劫盜，資生之物常自滿足，不壞他財。若物屬他、他所受用、他所攝者，於是物中，一草、一葉不與不取，何況過者？離於邪婬，自足妻色，不求外欲、屬他女人；尚不生心，何況從事？離於妄語，常真語、實語、諦語、隨語，不作憎惡妄語；乃至夢中尚不妄語，何況故作妄語？離於兩舌，無破壞心，此聞不向彼說、彼聞不向此說，於鬪諍離散人中常好和合。離於惡口，所有言語麁䵃、苦惡、令他瞋惱，又以瞋慢令他怖畏、惱熱、不愛、不喜，自壞其身亦壞於他，如是等語皆悉捨離。所有言語甚可喜樂、美妙悅耳、能化人心、和柔具足、多人愛念、能令他人歡喜悅樂，常出如是之語。離於綺語，常自守護，所可言說應作、不作，常知時語、實語、利益語、順法語、籌量語、不為戲樂語，乃至戲笑尚不綺語，何況故作？不貪他物，若有屬他、他所貪著、他所攝用，不作是念：『我當取之。』離瞋害心、嫌恨心、迫熱心等，常於眾生求好事心、愛潤心、利益心、慈悲心。離於占相，習行正見，決定深信罪福因緣，離於諂曲，誠信三寶，生決定心。</p>
<p>「菩薩如是常護善道，作是思惟：『眾生墮諸惡道者皆由十不善道因緣。我今當自住十善法，亦當為人說諸善法、示正行處。何以故？若人自不行善，為他說法、令住善者，無有是處。』</p>
<p>「又，是菩薩復深思惟：『行十不善道因緣故，則墮地獄、畜生、餓鬼；行十善道因緣故，則生人處，乃至有頂處生。』又，是十善道與智慧和合修行。心劣弱者，樂少功德、厭畏三界、大悲心薄，從他聞法至聲聞乘。復有人行是十善道，不從他聞、自然得知，不能具足大悲方便，而能深入眾因緣法至辟支佛乘。復有人行是十善道，清淨具足，其心廣大，無量無邊。於眾生中起大慈悲、有方便力，志願堅固——不捨一切眾生故、求佛大智慧故、清淨菩薩諸地故、能淨諸波羅蜜故——能入深廣大行。又，能清淨行是十善道乃至能得佛十力、四無所畏、四無礙智、大慈大悲、乃至具足一切種智、集諸佛法。是故，我等應行十善道，常求一切智慧。</p>
<p>「是菩薩復作是思惟：『此十不善道，上者、地獄因緣，中者、畜生因緣，下者、餓鬼因緣。於中，殺生之罪能令眾生墮於地獄、畜生、餓鬼，若生人中得二種果報：一者、短命，二者、多病。劫盜之罪亦令眾生墮於地獄、畜生、餓鬼道，若生人中得二種果報：一者、貧窮，二者、共財不得自在。邪婬之罪亦令眾生墮於地獄、畜生、餓鬼道，若生人中得二種果報：一者、婦不貞良，二者、得不隨意眷屬。妄語之罪，亦令眾生墮三惡道，若生人中得二種果報：一者、多被誹謗，二者、恒為多人所誑。兩舌之罪亦令眾生墮三惡道，若生人中得二種果報：一者、得弊惡眷屬，二者、得不和眷屬。惡口之罪亦令眾生墮三惡道，若生人中得二種果報：一者、常聞惡音，二者、所可言說恒有諍訟。綺語之罪亦令眾生墮三惡道，若生人中得二種果報：一者、所有言語人不信受，二者、有所言說不能分了。貪欲之罪亦令眾生墮三惡道，若生人中得二種果報：一者、多欲，二者、無有厭足。瞋惱之罪亦令眾生墮三惡道，若生人中得二種果報：一者、常為他人求其長短，二者、常為他所惱害。邪見之罪亦令眾生墮三惡道，若生人中得二種果報：一者、常生邪見之家，二者、其心諂曲。』諸佛子！如是，十不善道皆是眾苦大聚因緣。</p>
<p>「菩薩復作是念：『我等何故不遠離是十不善道、行十善道、亦令他人行此善道？』如是念已，即離十不善道、安住十善道，亦令他人發心住於善道。</p>
<p>「是菩薩爾時於一切眾生中生安隱心、樂心、慈心、悲心、憐愍心、利益心、守護心、師心、大師心、我所有心，作是念：『是諸眾生墮於邪見、隨逐邪心、行邪險道，甚可憐愍，我等應令是眾生住正見道、如實法中。是諸眾生常共瞋恨鬪諍、分別彼我，我等應令是眾生住無上大慈中。是諸眾生無有厭足、常貪他人財物、恒以邪命自活，我等應令是眾生住於清淨身、口、意業。是諸眾生隨逐貪欲、瞋恚、愚癡因緣，常為種種煩惱大火之所燒然，不求得出方便。我等應令是眾生滅諸煩惱大火，安置清涼之處。是諸眾生常為無明黑闇所覆，入大黑闇遠離智慧光明、入於生死大險道中，隨逐種種邪見。我等應令是眾生使得無礙清淨慧眼，以是眼故，知一切法如實相，得不隨他教一切如實無障礙智。是諸眾生墮在生死險道中，將墮地獄、畜生、餓鬼深坑、入惡邪見網中、為種種愚癡叢林所覆、隨逐虛妄邪道逕路、常為愚癡之所盲冥、遠離有智導師、非是出道謂為出要，墮惡魔道、隨順魔意、遠離佛意。我等應令是眾生度於生死險道、艱難安處，令住一切智人無畏大城，無諸衰惱。是諸眾生為諸煩惱暴水所沒，常為欲流、有流、見流、無明流所漂；常隨生死相續不絕，入大愛河，為諸煩惱勢力所食，不能得求出要之道；常為欲覺、瞋覺、惱覺惡虫所害；又為身見水虫羅剎所執，入於五欲深流洄澓諸難之中；為喜愛淤泥之所染污、我慢陸地之所<span class='corr'>燋</span>枯，無所歸趣；於十二入怨賊聚落不能得出，不遇導師、能正度者。我等應於是眾生生大慈悲，以大善根力而拔濟之，得安隱處，離諸驚怖隱沒，住一切智慧寶洲。是諸眾生深心貪著，多有憂、悲、苦惱患難，憎愛所縛、欲械所繫，入於三界無明稠林。我等應令是眾生遠離一切三界所著，令住離相無礙涅槃。是諸眾生深著我、我所，於五陰樔窟不能自出、常隨四倒、依六入空聚、為四大毒蛇之所侵害、為諸煩惱眾賊所殺。受此無量諸苦惱者，我等應令是眾生離一切貪著、令住空無我智道，所謂涅槃，斷一切障礙。是諸眾生其心狹劣，樂於小法，遠離無上一切智慧。以是貪著小乘心故，不求無底大乘出法。我等應令是眾生住廣大心無量無邊諸佛法中，所謂無上大乘。』</p>
<p>「諸佛子！是菩薩如是隨順持戒力，善能廣生大慈悲心。</p>
<p>「是菩薩住離垢地，得見數百佛、數千萬億那由他諸佛；見諸佛已，以衣被、飲食、臥具、醫藥、資生之物供養諸佛，於諸佛所生恭敬心，復受十善道；受已，乃至得阿耨多羅三藐三菩提，終不中失。是菩薩若干多百、多千、乃至多百千萬億劫，遠離慳、貪、破戒垢故，淨修布施、持戒。</p>
<p>「諸佛子！譬如成鍊真金在礬石中，諸一切垢盡，轉復明淨；菩薩亦如是，住是離垢菩薩地中，多百、多千、乃至無量百千萬劫離慳、貪、破戒垢故，淨修布施、持戒。</p>
<p>「菩薩爾時於四攝法中，愛語偏多；十波羅蜜中，戒波羅蜜偏勝——餘波羅蜜非不修集，但隨地增長。</p>
<p>「諸佛子！是名菩薩摩訶薩第二離垢地。</p>
<p>「菩薩住是地中，多作轉輪聖王，為大法王，廣得法力、七寶成就，有力自在，能除一切眾生慳、貪、破戒之垢，以善方便令眾生住於十善道中，為大布施而不窮盡。所作善業——若布施、若愛語、若利益、若同事——皆不離念佛、不離念法、不離念諸菩薩摩訶薩伴、不離念諸菩薩所行道、不離念諸波羅蜜、不離念十地，不離念諸力、無畏、不共法，乃至不離念具足一切種智。常生是心：『我當於一切眾生之中為首、為勝、為大、為妙、為上、為無上、為導、為將、為師、為尊，乃至於一切眾生中為依止者。』</p>
<p>「諸佛子！是菩薩摩訶薩若欲捨家勤行精進，須臾之間於佛法中便能捨家、妻子、五欲。得出家已，勤行精進，須臾之間得千三昧、得見千佛、知千佛神力、能動千佛世界、能飛過千佛世界、能照千佛世界、能教化千世界眾生、能住壽千劫、能知過去未來世各千劫事、能善入千法門、能變身為千，於一一身能示千菩薩以為眷屬——若以願力，自在示現過於此數，若干百千萬億那由他不可計知。」</p>
<p>爾時，金剛藏菩薩摩訶薩欲重明此義而說偈言：</p>

<div class="lg regular" style="margin-left:0em;"><div class='lg-row'>「菩薩柔軟心、　調和、堪受心、</div>
<div class='lg-row'>善心、寂滅心、　真心、不雜心、</div>
<div class='lg-row'>無有貪悋心、　快心與大心，</div>
<div class='lg-row'>得是十心已，　入於第二地。</div>
<div class='lg-row'>菩薩住是地，　成就諸功德，</div>
<div class='lg-row'>常離於殺生、　不惱於一切、</div>
<div class='lg-row'>常離於劫盜、　不生邪婬心、</div>
<div class='lg-row'>實語不兩舌、　不惡口、綺語、</div>
<div class='lg-row'>他人所有物，　不生於貪心、</div>
<div class='lg-row'>不惱於眾生、　直心行正見、</div>
<div class='lg-row'>無有憍慢心、　亦無諂曲心，</div>
<div class='lg-row'>柔軟不放逸，　護持諸佛教。</div>
<div class='lg-row'>『所有劇苦惱，　地獄與畜生、</div>
<div class='lg-row'>餓鬼熾然身，　皆從惡心有。</div>
<div class='lg-row'>我今已永離，　如是諸惡事，</div>
<div class='lg-row'>行於真實理，　寂滅之善法。</div>
<div class='lg-row'>從人至有頂，　所有受樂處、</div>
<div class='lg-row'>禪樂、三乘樂，　皆從十善生。』</div>
<div class='lg-row'>如是思惟已，　心常不放逸，</div>
<div class='lg-row'>身自持淨戒，　亦教人令持。</div>
<div class='lg-row'>遍觀諸眾生，　種種受苦惱，</div>
<div class='lg-row'>如是愍念已，　轉生深悲心。</div>
<div class='lg-row'>『凡夫甚可愍，　墮在諸邪見、</div>
<div class='lg-row'>心多懷瞋恨、　常好起諍訟、</div>
<div class='lg-row'>常樂於五欲、　貪求無有厭、</div>
<div class='lg-row'>起三毒因緣，　我應度此等；</div>
<div class='lg-row'>深覆愚癡闇、　墜生死險道、</div>
<div class='lg-row'>入大邪見網、　墜於世籠檻、</div>
<div class='lg-row'>常為諸魔賊、　煩惱之所壞，</div>
<div class='lg-row'>此等甚可愍，　我應度脫之。</div>
<div class='lg-row'>沒深煩惱水、　四流所漂漫、</div>
<div class='lg-row'>具受於三界，　百種諸苦毒、</div>
<div class='lg-row'>住五陰深樔、　生我我所心，</div>
<div class='lg-row'>我為度此苦，　當勤修行道。』</div>
<div class='lg-row'>捨無上佛慧，　生於下劣心，</div>
<div class='lg-row'>令住佛大智，　發無量精進。</div>
<div class='lg-row'>菩薩住此地，　集無量功德，</div>
<div class='lg-row'>得值遇諸佛，　承事而供養。</div>
<div class='lg-row'>以是因緣故，　善根轉明淨，</div>
<div class='lg-row'>猶如好真金，　鍊之以礬石。</div>
<div class='lg-row'>佛子住此地，　常作轉輪王，</div>
<div class='lg-row'>令諸眾生等，　住於十善道。</div>
<div class='lg-row'>從初發心來，　所修集諸福，</div>
<div class='lg-row'>願以救世間，　令得佛十力。</div>
<div class='lg-row'>若欲捨王位，　出家行學道，</div>
<div class='lg-row'>勤心行精進，　得入千三昧、</div>
<div class='lg-row'>得見數千佛，　供養聽受法。</div>
<div class='lg-row'>菩薩住此地，　能示如是事，</div>
<div class='lg-row'>若以其願力，　示諸神通事，</div>
<div class='lg-row'>度脫於眾生，　過此數無量。</div>
<div class='lg-row'>常為諸世間，　勤求好事者，</div>
<div class='lg-row'>具足解說此，　第二地已竟。」◎</div>
</div>
<p class='juan'>十住經卷第一</p>
</div><!-- end of div[@id='body'] -->
</body></html>