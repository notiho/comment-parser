<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說一切如來真實攝大乘現證三昧大教王經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu19' />佛說一切如來真實攝大乘現證三昧大教王經卷第九</p><p class="byline">西天譯經三藏朝奉大夫試光祿卿傳法大師賜紫沙門臣施護等奉　詔譯</p>
<div class='div-fen'><a id='mulu20' /><a id='mulu21' />
<p class='h1'>降三世曼拏羅廣大儀軌分第六之一</p><p>爾時，世尊一切如來又復雲集，以一百八名稱讚金剛手菩薩摩訶薩大轉輪王。頌曰：</p>

<div class="lg regular" style="margin-left:1em;"><div class='lg-row'>「金剛薩埵大金剛，　妙金剛尊善哉者！</div>
<div class='lg-row'>金剛灌頂金剛光，　金剛勝幢我頂禮。</div>
<div class='lg-row'>喜笑金剛大妙法，　金剛利劍大執持，</div>
<div class='lg-row'>諸曼拏羅最上王，　遠離戲論我頂禮。</div>
<div class='lg-row'>金剛羯磨大作護，　暴怒藥叉大攝伏，</div>
<div class='lg-row'>堅固大印金剛拳，　一切印契我頂禮。</div>
<div class='lg-row'>妙菩提心大菩提，　清淨妙覺諸如來，</div>
<div class='lg-row'>金剛智起大智門，　最上大乘我頂禮。</div>
<div class='lg-row'>一切義利諸實義，　大勇猛義遍一切，</div>
<div class='lg-row'>遍作自在一切智，　一切示現我頂禮。</div>
<div class='lg-row'>金剛身妙勝金剛，　金剛精進金剛主，</div>
<div class='lg-row'>大三昧邪實義生，　摩訶薩埵我頂禮。</div>
<div class='lg-row'>金剛大鉤大妙欲，　極妙勝樂大妙光，</div>
<div class='lg-row'>金剛光明現光明，　佛大光照我頂禮。</div>
<div class='lg-row'>勝金剛主金剛上，　勝大明上人中尊，</div>
<div class='lg-row'>上首金剛大勝上，　無極大明我頂禮。</div>
<div class='lg-row'>大金剛界大祕密，　金剛祕密妙祕心，</div>
<div class='lg-row'>金剛微妙大禪那，　金剛事業我頂禮。</div>
<div class='lg-row'>佛金剛勝佛中勝，　三佛菩提大智悟，</div>
<div class='lg-row'>諸佛勝智大遍覺，　自覺覺他我頂禮。</div>
<div class='lg-row'>為佛供養大供養，　薩埵供養妙供者，</div>
<div class='lg-row'>廣大方便大成就，　金剛成就我頂禮。</div>
<div class='lg-row'>一切如來大智身，　一切如來勝辯才，</div>
<div class='lg-row'>一切如來大愛心，　金剛金剛我頂禮。</div>
<div class='lg-row'>行佛教勅佛勝主，　為諸佛子勝上生，</div>
<div class='lg-row'>遍照尊勝一切師，　寂靜威暴我頂禮。</div>
<div class='lg-row'>一切如來大真實，　諸法實際大理趣，</div>
<div class='lg-row'>一切波羅蜜多智，　第一義諦我頂禮。</div>
<div class='lg-row'>廣大普賢最勝行，　一切中勝平等智，</div>
<div class='lg-row'>自伏諸魔降眾魔，　一切通達我頂禮。</div>
<div class='lg-row'>諸佛大智本大智，　金剛大智善調者，</div>
<div class='lg-row'>眾金剛身勇金剛，　頂禮歸命金剛手，</div>
<div class='lg-row'>金剛薩埵汝所說，　是即金剛堅固心，</div>
<div class='lg-row'>由斯得彼諸如來，　禮拜供養咸恭信。</div>
<div class='lg-row'>汝自在力成正覺，　能現一切如世父；</div>
<div class='lg-row'>汝得一切善出生，　為諸如來所依止，</div>
<div class='lg-row'>如是最勝稱讚語，　以孝愛心善讚揚，</div>
<div class='lg-row'>若以歌詠讚汝尊，　得執金剛等無異。</div>
<div class='lg-row'>我今勸請汝聖尊，　善作諸佛妙愛事，</div>
<div class='lg-row'>廣為利益諸有情，　願說本部所生法。」</div>
</div><p>爾時，一切如來增上主宰具德金剛手菩薩摩訶薩聞諸如來勸請言已，以金剛杵安於自心，白一切如來言：「世尊如來非我所行。」</p>
<p>諸如來言：「此何因邪？」</p>
<p>金剛手言：「世尊如來！有大自在天等諸惡有情，一切如來猶尚不能調伏彼等，我今何能調伏於彼？」</p>
<p>爾時，世尊大毘盧遮那如來，以一切如來所加持故，即入一切如來大方便智金剛三摩地，於是三摩地中，彼一切如來普盡虛空界如微塵量舒遍一切互相涉入，乃至須彌山頂及彼金剛摩尼寶峯大樓閣中。時諸如來還復聚集，遍觀察已，從世尊大毘盧遮那如來吉祥勝相心中而入。</p>
<p>爾時，世尊大毘盧遮那如來，以一切如來心自所加持，由一切金剛平等故，廣為救度利樂普盡無餘諸有情界一切有情，令得最上諸悉地故，為欲調伏一切惡者，以一切如來大悲方便三摩地智遍觀察已，復入一切如來大悲方便忿怒三昧金剛三摩地，於是三摩地中一剎那間，從一切如來心出，宣說一切如來心一切如來金剛三昧祕密心明曰：</p>
<p class="dharani">「吽<span class='note-inline'>(引)</span>」</p>
<p>說是心明時，從金剛手心金剛中出現具德執金剛者，遍身光明大熾焰藏，顰眉蹙面張目利牙，大忿怒相，執金剛鉤、利劍、羂索等諸器仗。復有金剛火焰光明遍聚其前，無數眾妙色相莊嚴金剛手像。如是現已，為於一切世界調伏一切惡者故，住世尊大毘盧遮那如來周匝金剛界大曼拏羅相應月輪中，說此頌曰：</p>

<div class="lg regular" style="margin-left:1em;"><div class='lg-row'>「大哉方便善調伏，　具大方便中復大，</div>
<div class='lg-row'>若以方便化有情，　現忿怒身即無染。」</div>
</div><p>爾時，世尊大毘盧遮那如來，普觀一切如來離戲論法性已，即入一切如來大忿怒金剛三昧金剛加持三摩地，說此一切如來金剛大智一切如來心本部最上大明曰：</p>
<p class="dharani">「唵<span class='note-inline'>(引)</span>　遜婆儞遜婆吽<span class='note-inline'>(引)</span><span class='note-inline'>(一句)</span>　屹哩<span class='note-inline'>(二合)</span>　恨拏<span class='note-inline'>(二合)</span>　屹哩<span class='note-inline'>(二合)</span>恨拏<span class='note-inline'>(二合)</span>　吽<span class='note-inline'>(引)</span><span class='note-inline'>(二)</span>　屹哩<span class='note-inline'>(二合)</span>　恨拏<span class='note-inline'>(二合引)</span>　播<span class='note-inline'>(引)</span>　野吽<span class='note-inline'>(引)</span><span class='note-inline'>(三)</span>　阿<span class='note-inline'>(引)</span>那野呼<span class='note-inline'>(引)</span><span class='note-inline'>(四)</span>　婆誐鑁嚩日囉<span class='note-inline'>(二合)</span>　吽<span class='note-inline'>(引)</span>　發吒<span class='note-inline'>(半音)</span><span class='note-inline'>(五)</span>」</p>
<p>說是大明時，復從一切如來心出現具德金剛手菩薩，舒遍一切世界雲海，乃至一切如來菩薩眾會，普遍加持鉤召悉入金剛三昧大曼拏羅中。如是入已，集諸三昧，復聚為一體，成大金剛忿怒之身，於世尊大毘盧遮那如來心住，說此頌曰：</p>

<div class="lg regular" style="margin-left:1em;"><div class='lg-row'>「大哉無上菩提心，　普遍賢善性清淨，</div>
<div class='lg-row'>若令有情得調伏，　即由忿恚生妙愛。」</div>
</div><p>是時，大金剛忿怒身，從世尊大毘盧遮那如來心下、於一切如來前月輪中，依止而住復請教令。</p>
<p>爾時，世尊一切如來即入三昧鉤召金剛三摩地，說一切如來三昧鉤召一切如來心自心明曰：</p>
<p class="dharani">「吽<span class='note-inline'>(引)</span>　吒枳[口*弱]<span class='note-inline'>(一句)</span>」</p>
<p>說是心明時，舒遍一切世界雲海，乃至三界主宰大自在天等，一切世間普盡無餘。彼集會眾而共圍繞，以一切如來三昧金剛鉤召故，悉召來詣須彌山頂金剛摩尼寶峯樓閣，佛會周匝圍繞而住。</p>
<p>爾時，具德金剛手菩薩摩訶薩，執金剛杵於心戲擲，一切大會普盡三界遍觀察已，作如是言：「汝諸聖者！當於一切如來教中，依我教勅護持而行。」</p>
<p>時大自在天言：「汝今令我當云何行？」</p>
<p>金剛手言：「汝當歸命佛法僧寶，是為所行。汝諸聖者！若如是行，即得一切智智。」</p>
<p>時此世界極三界主大自在天，以彼三界勝主宰故，起高倨勢現忿怒相，作如是言：「汝金剛手大藥叉王，我為三界主最大自在，若成、若壞一切部多中我得自在，是天中大天，云何令我依汝藥叉王教勅而行？」</p>
<p>爾時，具德金剛手菩薩摩訶薩戲擲金剛杵，復授教勅言：「汝大自在天極惡有情，今應速入大曼拏羅我三昧中依教而住。」</p>
<p>是時，大自在天前白世尊大毘盧遮那如來言：「世尊！今此大士，云何於我大自在天授教勅邪？」</p>
<p>爾時，世尊大毘盧遮那如來普告大自在天等諸天眾言：「汝等應當歸依三寶三昧戒中如是所行。若不然者，此金剛手菩薩大藥叉王，現暴怒相極惡威猛，無令以彼勝金剛杵出火光焰，盡此三界悉使破壞。」</p>
<p>時三界主大自在天，以其三界主宰自智自在故，為具德金剛手菩薩現大怖畏極惡忿怒大威猛相，出大熾焰大惡大笑，并自眷屬同時出現，作如是言：「金剛手！今我極三界主，授汝教勅依我所行。」</p>
<p>爾時，具德金剛手菩薩摩訶薩，復擲金剛杵熙怡微笑，作如是言：「汝是羯吒布單那所生，以人肉屍灰雜惡為食，床座服飾而悉邪弊，如是所行，云何令我同汝教行？」</p>
<p>時大自在天起大忿怒相，以自威力復作是言：「汝既然者，我亦守護自教，自三昧中依教而行。」</p>
<p>爾時，具德金剛手菩薩摩訶薩大忿怒王即白佛言：「世尊！此大自在天，恃自智力大富主宰高倨自在，故於一切如來清淨教中不生歸信，我今云何隨所能作？」</p>
<p>爾時，世尊即說一切如來心出生大金剛三昧大明曰：</p>
<p class="dharani">「唵<span class='note-inline'>(引)</span>　儞遜婆嚩日囉<span class='note-inline'>(二合)</span>　吽<span class='note-inline'>(引)</span>　發吒<span class='note-inline'>(半音)</span><span class='note-inline'>(一句)</span>」</p>
<p>是時，金剛手大菩薩亦說自金剛心明曰：</p>
<p class="dharani">「吽<span class='note-inline'>(引)</span>」</p>
<p>說是心明時，普盡三界所來集會大自在天等，皆悉覆面迷悶躄地發苦惱聲，向金剛手菩薩歸依求救。而彼大自在天等既躄地已，諸識不行將趣命終。</p>
<p>爾時，世尊知如是事，即告金剛手菩薩言：「金剛手！汝今宜應以自所行，於此普盡三界眾施其無畏，勿令此等咸失其命。」</p>
<p>時金剛手大忿怒王聽受世尊如是語已，告大自在天等眾言：「汝等若欲活其命者，應當歸命佛法僧寶，依我教勅隨順而行。」</p>
<p>大自在天言：「我若歸命佛法僧寶，然汝教中所有教勅，我亦不知。」</p>
<p>爾時，世尊大毘盧遮那如來告大自在天言：「汝今當知此一切如來增上主宰、一切如來父、一切如來教勅所作、一切如來最上子，具德普賢金剛手菩薩摩訶薩，為諸眾生作調伏事故，受大忿怒王灌頂。所以者何？以汝大自在天等諸極惡眾，一切如來猶尚不能寂靜制止。由是菩薩為令惡業諸有情等，皆悉調伏安住三昧，汝今宜應依我教勅三昧中住。」</p>
<p>大自在天言：「世尊！我今不能存活其命，願汝救我，如汝所授我之教勅，我當隨行。」</p>
<p>佛告大自在天言：「若能歸依金剛手菩薩，彼即是汝真實救護，餘無護者。」</p>
<p>是時，普盡三界所來會眾，咸悉對向金剛手菩薩前，異口同音發苦惱聲，作是白言：「金剛手！願救護我，願救護我！今我死苦，唯願攝護。」</p>
<p>爾時，金剛手大菩薩告彼眾言：「汝諸惡者！於我教中如教所行，無令我此大金剛杵發火光明，都為一聚廣大熾焰，焚燒一切悉為灰燼。」</p>
<p>時彼眾言：「汝即普賢一切如來心所出生，寂靜善調利益一切有情，普施無畏，云何於我不為饒益？」</p>
<p>時金剛手大忿怒王告彼眾言：「諸聖者，我雖具普賢心，然由一切如來教勅所作，以汝極惡有情生罪業心，不於如來三昧住者，使我為彼調伏，令得清淨。」</p>
<p>時彼眾言：「我等如是悉住三昧。」</p>
<p>爾時，具德金剛手菩薩摩訶薩大忿怒王，且置大自在天，即為餘天眾等安慰令起，說此金剛起一切如來心大明曰：</p>
<p class="dharani">「嚩日嚕<span class='note-inline'>(二合引)</span>　底瑟姹<span class='note-inline'>(二合)</span><span class='note-inline'>(一句)</span>」</p>
<p>說是大明時，除彼大自在天，餘三界眾并諸眷屬，前所躄地諸迷悶者，即時咸得安慰其心，獲妙樂觸遠離怖畏，身毛喜竪，瞻仰具德金剛手菩薩，即能俱起。</p>
<p>爾時，世尊告金剛手大菩薩言：「大士！此三界主大自在天，何故不起于地，而此將非壞失命邪？」</p>
<p>時金剛手大菩薩即為宣說護命大明曰：</p>
<p class="dharani">「嚩日囉<span class='note-inline'>(二合引)</span>　喻<span class='note-inline'>(一句)</span>」</p>
<p>說是大明時，大自在天欲從地起，雖竭其力竟復不能，即白佛言：「世尊！于今何人為我師歸？」</p>
<p>佛言：「我非汝師歸，彼金剛手大士是所歸處，汝今何不依彼教勅隨應所行？」</p>
<p>大自在天言：「世尊！若汝非是我師歸者，誰能救護諸惡有情？」</p>
<p>佛言：「為救護者，即彼金剛手，非我所能。」</p>
<p>大自在天言：「所以者何？」</p>
<p>佛言：「彼金剛手是一切如來增上主宰故。」</p>
<p>大自在天言：「我不解佛所說義，佛如來者為三界主，云何金剛手大士復增上邪？我竟不能曉明斯義？」</p>
<p>爾時，具德金剛手菩薩摩訶薩復告大自在天言：「汝惡有情，何故不依我教勅行？」</p>
<p>是時，大自在天聞金剛手菩薩作是語已，復現暴怒大猛惡相，作如是言：「我寧趣死，終不於汝教中所行。」</p>
<p>時金剛手菩薩大忿怒王從自心現執金剛阿耨左囉忿怒之像，說是大明曰：</p>
<p class="dharani">「唵<span class='note-inline'>(引)</span>　播<span class='note-inline'>(引)</span>　那<span class='note-inline'>(引)</span>　葛哩沙<span class='note-inline'>(二合)</span>　拏嚩日囉<span class='note-inline'>(二合)</span>　吽<span class='note-inline'>(引)</span><span class='note-inline'>(一句)</span>」</p>
<p>爾時，世尊大毘盧遮那如來即舉足心，亦現金剛阿耨左囉忿怒之像，周匝熾焰顰眉利牙，大面可畏，住金剛手大菩薩前，復請教令。</p>
<p>是時，金剛手大菩薩為大自在天作清淨故，說是大明曰：</p>
<p class="dharani">「唵<span class='note-inline'>(引)</span>　播<span class='note-inline'>(引)</span>　那<span class='note-inline'>(引)</span>　葛哩沙<span class='note-inline'>(二合引)</span>　葛哩沙<span class='note-inline'>(二合引)</span>　野<span class='note-inline'>(一句)</span>　薩哩嚩<span class='note-inline'>(二合)</span>　嚩日囉<span class='note-inline'>(二合)</span>　達囉<span class='note-inline'>(引)</span>　耨左囉<span class='note-inline'>(二)</span>　建茶建茶<span class='note-inline'>(三)</span>嚩日囉<span class='note-inline'>(二合)</span>　吽<span class='note-inline'>(引)</span>　[口*弱]<span class='note-inline'>(四)</span>」</p>
<p>說是大明已，時大自在天及烏摩天后，偃仆於地雙足上起，裸露形體醜惡之相，一切觀者咸生戲笑。是時，即以足心所現忿怒之像鉤召，悉於金剛手前足踵而住。時具德金剛手菩薩摩訶薩前白佛言：「世尊！此極暴惡天及天后，作何制止？」</p>
<p>爾時，世尊即說大明曰：</p>
<p class="dharani">「唵<span class='note-inline'>(引)</span>　嚩日囉<span class='note-inline'>(二合)</span>　訖囉<span class='note-inline'>(二合)</span>　摩呼<span class='note-inline'>(引)</span><span class='note-inline'>(一句)</span>」</p>
<p>說是大明已，金剛手大菩薩即舉左足踏大自在天，右足踏烏摩天后，逼附乳間，說是大明曰：</p>
<p class="dharani">「唵<span class='note-inline'>(引)</span>　嚩日囉<span class='note-inline'>(二合引)</span>　尾舍<span class='note-inline'>(一句)</span>　喝那野<span class='note-inline'>(引)</span>　怛囕<span class='note-inline'>(二合)</span><span class='note-inline'>(二)</span>　怛囉<span class='note-inline'>(二合)</span>　吒<span class='note-inline'>(半音)</span><span class='note-inline'>(三)</span>」</p>
<p>說是大明時，大自在天由逼迫故，舉自千手打其千面。時彼摩尼寶峯樓閣之外，所有天眾俱發大聲，唱如是言：「今我主宰大自在天，已為金剛手大士之所降伏。」</p>
<p>爾時，世尊為大自在天故起勝上大悲心，說一切佛慈護心明曰：</p>
<p class="dharani">「唵<span class='note-inline'>(引)</span>　沒馱昧底哩<span class='note-inline'>(二合引)</span>　嚩日囉<span class='note-inline'>(二合)</span>　犖叉<span class='note-inline'>(引)</span>　㰠<span class='note-inline'>(一句)</span>」</p>
<p>說是心明時，彼大自在天即入三昧，入三昧已，諸苦皆息。又以金剛手菩薩足心觸故，即時獲得無上悉地勝妙灌頂及三摩地解脫總持神通智等。如是得入一切如來三摩地解脫總持門已，彼大自在天身，從金剛手菩薩足心而出，下方過三十二殑伽沙數極微塵量等世界，至一世界，名跋娑摩餐那，有佛出世，號跋娑彌莎囉儞哩瞿沙如來、應供、正等正覺。</p>
<p>時大自在天出現本身，於彼佛前說伽陀曰：</p>

<div class="lg regular" style="margin-left:1em;"><div class='lg-row'>「大哉一切正覺尊，　諸佛大智無有上，</div>
<div class='lg-row'>若法墮於文句中，　涅槃亦是假施設。」</div>
</div><p>說是伽陀已，還復本處。</p>
<p>復次，具德金剛手菩薩摩訶薩告那羅延天等諸餘一切三界主言：「汝諸聖者！宜應咸入一切如來金剛三昧大曼拏羅，悉當護持一切如來所有三昧。」</p>
<p>那羅延天等言：「如汝教勅我等奉行。」</p>
<p>爾時，金剛手大菩薩普告三界諸眾會言：「我今攝受汝諸聖者，汝等復當歸命三寶、受三昧戒，於我三昧中如理而住。」</p>
<p>時彼眾言：「我等奉教皆如是住，然汝三昧我所不知。」</p>
<p>是時，金剛手大菩薩即為普授自三昧法：</p>

<div class="lg regular" style="margin-left:1em;"><div class='lg-row'>「大菩提心出生已，　最上法儀如次第，</div>
<div class='lg-row'>大智所應隨力行，　三摩呬多汝善住。」</div>
</div><p>金剛手菩薩摩訶薩普為大自在天等諸天眾會，結入大三昧印，悉令如是依法所作，說是大三昧大明曰：</p>
<p class="dharani">「唵<span class='note-inline'>(引)</span>　嚩日囉<span class='note-inline'>(二合)</span>　三摩野<span class='note-inline'>(一句)</span>　屹哩<span class='note-inline'>(二合)</span>　恨拏滿馱三摩野<span class='note-inline'>(二)</span>　嚩日囉<span class='note-inline'>(二合)</span>　薩埵三摩野<span class='note-inline'>(三)</span>　摩耨三摩<span class='note-inline'>(二合)</span>　囉<span class='note-inline'>(四)</span>　薩哩嚩<span class='note-inline'>(二合)</span>　怛他<span class='note-inline'>(引)</span>　誐多三摩野薩怛鑁<span class='note-inline'>(三合)</span>　涅哩<span class='note-inline'>(二合)</span>　厨<span class='note-inline'>(引)</span>　彌<span class='note-inline'>(引)</span>　婆嚩<span class='note-inline'>(五)</span>　悉體<span class='note-inline'>(二合)</span>　嚕<span class='note-inline'>(引)</span>　彌<span class='note-inline'>(引)</span>　婆縛<span class='note-inline'>(六)</span>　阿<span class='note-inline'>(引)</span>　賀<span class='note-inline'>(引)</span>　哩喻<span class='note-inline'>(二合引)</span>　彌<span class='note-inline'>(引)</span>　婆嚩<span class='note-inline'>(七)</span>　阿鉢囉<span class='note-inline'>(二合)</span>　底賀<span class='note-inline'>(引)</span>　哩喻<span class='note-inline'>(二合引)</span>　彌<span class='note-inline'>(引)</span>　婆嚩<span class='note-inline'>(八)</span>　薩哩嚩<span class='note-inline'>(二合)</span>　葛哩摩<span class='note-inline'>(二合)</span>　蘇左彌<span class='note-inline'>(引)</span>　唧多室哩<span class='note-inline'>(二合)</span>　焬酤<span class='note-inline'>(引)</span>　嚕<span class='note-inline'>(引)</span><span class='note-inline'>(九)</span>　賀賀賀賀吽<span class='note-inline'>(引)</span><span class='note-inline'>(十)</span>」</p>
<p>說是大明時，所有一切三界眾會皆悉鉤召，授與金剛忿怒帝哩帝哩印，依法而結，普令一切堅固而住。</p>

<p class='juan'>佛說一切如來真實攝大乘現證三昧大教王經卷第九</p></div>
</div><!-- end of div[@id='body'] -->
</body></html>