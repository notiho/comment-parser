<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說一切如來真實攝大乘現證三昧大教王經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='fen'>
<p class='juan'><a id='mulu71' />佛說一切如來真實攝大乘現證三昧大教王經卷第三十<p class="byline">西天譯經三藏朝奉大夫試光祿卿傳法大師賜紫沙門臣施護等奉　詔譯</p>一切如來真實攝一切儀軌勝上教理分第二十六之三</p><p>「復次，宣說諸部通用祕密身語心金剛印成就教理。</p>
<p>「此中先說如來部祕密身印成就教理。頌曰：</p>

<div class="lg regular" style="margin-left:1em;"><div class='lg-row'>「隨處依法而安坐，　作加趺相求成就，</div>
<div class='lg-row'>如其所畫順修習，　即得大士法成就。</div>
</div><p>「此佛所說金剛薩埵法門。</p>
<p>「金剛部祕密身印成就教理：</p>

<div class="lg regular" style="margin-left:1em;"><div class='lg-row'>「金剛步相依法作，　如其所畫順修習，</div>
<div class='lg-row'>求成就起忿怒時，　此中成就無疑惑。</div>
</div><p>「此佛所說金剛降三世法門。</p>
<p>「蓮華部祕密身印成就教理：</p>

<div class="lg regular" style="margin-left:1em;"><div class='lg-row'>「當作金剛加趺相，　二手結彼金剛縛，</div>
<div class='lg-row'>三摩地身依法成，　當作蓮華出生法。</div>
</div><p>「此佛所說蓮華薩埵法門。</p>
<p>「寶部祕密身印成就教理：</p>

<div class="lg regular" style="margin-left:1em;"><div class='lg-row'>「行人或住或安坐，　或復隨處而經行，</div>
<div class='lg-row'>以金剛寶灌頂門，　作成就事無疑惑。</div>
</div><p>「此佛所說金剛藏法門。</p>
<p>「如來部祕密語印成就教理：</p>

<div class="lg regular" style="margin-left:1em;"><div class='lg-row'>「依法不動於舌端，　復以唇齒二相合，</div>
<div class='lg-row'>以金剛語微出聲，　持誦能作諸成就。</div>
</div><p>「此佛所說金剛語法門。</p>
<p>「金剛部祕密語印成就教理：</p>

<div class="lg regular" style="margin-left:1em;"><div class='lg-row'>「作雲雷吼稱吽字，　震發威怒甚深語，</div>
<div class='lg-row'>忿怒破壞大金剛，　此即忿怒語成就。</div>
</div><p>「此佛所說金剛降三世法門。</p>
<p>「蓮華部祕密語印成就教理：</p>

<div class="lg regular" style="margin-left:1em;"><div class='lg-row'>「當止微細出入息，　發微妙語極煥明，</div>
<div class='lg-row'>一切依此持誦時，　成就三摩地智藏。</div>
</div><p>「此佛所說一切如來三摩地智藏法門。</p>
<p>「寶部祕密語印成就教理：</p>

<div class="lg regular" style="margin-left:1em;"><div class='lg-row'>「發彼極妙煥明語，　復常敬禮最上尊，</div>
<div class='lg-row'>如應持誦依法儀，　一切所作速成就。</div>
</div><p>「此佛所說一切如來供養廣大羯磨法門。</p>
<p>「如來部祕密心印成就教理：</p>

<div class="lg regular" style="margin-left:1em;"><div class='lg-row'>「世尊常以妙欲法，　普施一切有情樂，</div>
<div class='lg-row'>金剛薩埵廣大身，　此中觀想速成就。</div>
</div><p>「此佛所說妙欲法門。</p>
<p>「金剛部祕密心印成就教理：</p>

<div class="lg regular" style="margin-left:1em;"><div class='lg-row'>「為利一切有情故，　設彼調伏諸惡法，</div>
<div class='lg-row'>令於佛教作護持，　乃說忿怒成就事。</div>
</div><p>「此佛所說一切如來金剛降三世法門。</p>
<p>「蓮華部祕密心印成就教理：</p>

<div class="lg regular" style="margin-left:1em;"><div class='lg-row'>「如其蓮華本無染，　彼依止處即妙愛，</div>
<div class='lg-row'>我此妙愛淨亦然，　即得妙愛法成就。</div>
</div><p>「此佛所說蓮華妙愛法門。</p>
<p>「寶部祕密心印成就教理：</p>

<div class="lg regular" style="margin-left:1em;"><div class='lg-row'>「何等隨順諸有情，　謂令成就一切事，</div>
<div class='lg-row'>雨眾寶雨悉周圓，　如應一切速成就。</div>
</div><p>「此佛所說虛空藏法門。</p>
<p>「如來部祕密金剛印成就教理：</p>

<div class="lg regular" style="margin-left:1em;"><div class='lg-row'>「行人或住或安坐，　或復隨處而經行，</div>
<div class='lg-row'>左手結印依法儀，　一切所作皆成就。</div>
</div><p>「此佛所說一切如來祕密金剛手法門。</p>
<p>「金剛部祕密金剛印成就教理：</p>

<div class="lg regular" style="margin-left:1em;"><div class='lg-row'>「行人隨處依法住，　隨處如應諸所作，</div>
<div class='lg-row'>金剛忿怒指印成，　以衣蓋覆作成就。</div>
</div><p>「此佛所說一切如來金剛忿怒王法門。</p>
<p>「蓮華部祕密金剛印成就教理：</p>

<div class="lg regular" style="margin-left:1em;"><div class='lg-row'>「蓮華拳印左手結，　復當蓋覆其手印，</div>
<div class='lg-row'>隨處成結法相應，　速得蓮華法成就。</div>
</div><p>「此佛所說觀自在法門。</p>
<p>「寶部祕密金剛印成就教理：</p>

<div class="lg regular" style="margin-left:1em;"><div class='lg-row'>「左手當結寶雨印，　是印復當以蓋覆，</div>
<div class='lg-row'>隨處所作依本儀，　如應即得寶成就。</div>
</div><p>「此佛所說虛空藏法門。</p>
<p>「如上是為諸部通用祕密身語心金剛印成就教理。</p>
<p>「復次，宣說諸部通用祕密金剛薩埵印：</p>

<div class="lg regular" style="margin-left:1em;"><div class='lg-row'>「依彼大印勝法用，　本尊薩埵三摩地，</div>
<div class='lg-row'>作金剛視金剛語，　速得最上成就法。</div>
</div><p>「此佛所說一切如來金剛薩埵法門。」</p>
<p>爾時，具德金剛手菩薩摩訶薩白一切如來言：「世尊如來！我此法儀，唯願如來加持所行。」</p>
<p>時一切如來即復雲集，咸共稱讚金剛手菩薩摩訶薩。頌曰：</p>

<div class="lg regular" style="margin-left:1em;"><div class='lg-row'>「金剛薩埵善哉者，　金剛大寶復善哉！</div>
<div class='lg-row'>善哉金剛妙法門，　善哉金剛勝羯磨！</div>
<div class='lg-row'>能善宣說此正法，　無上金剛祕密乘，</div>
<div class='lg-row'>一切如來祕密門，　大乘現證法中攝。」</div>
</div><p>爾時，金剛手菩薩摩訶薩即從座起，以一百八名稱讚勸請一切如來。頌曰：</p>

<div class="lg regular" style="margin-left:1em;"><div class='lg-row'>「大金剛界大薩埵，　利益有情最上主，</div>
<div class='lg-row'>具大智慧釋迦王，　稽首歸命金剛身，</div>
<div class='lg-row'>勇猛出生真實利，　作有情因大理趣，</div>
<div class='lg-row'>大士勝利勝業成，　歸命薩埵中薩埵。</div>
<div class='lg-row'>具諸佛法廣大法，　善轉一切法輪者，</div>
<div class='lg-row'>大語最上極妙明，　稽首歸命大真實。</div>
<div class='lg-row'>作大羯磨大加護，　一切羯磨成就者，</div>
<div class='lg-row'>大勇最上大行尊，　歸命薩埵正因主。</div>
<div class='lg-row'>已得一切波羅蜜，　智一切智知覺者，</div>
<div class='lg-row'>一切有情大方便，　稽首歸命大勝慧。</div>
<div class='lg-row'>具大悲心勝最上，　已運悲心悲主宰，</div>
<div class='lg-row'>廣施一切大慈心，　稽首歸命諸善作。</div>
<div class='lg-row'>釋迦師子大能仁，　能中能者寂默尊，</div>
<div class='lg-row'>通達世俗大調伏，　稽首歸命勝軌法。</div>
<div class='lg-row'>平等已達大法界，　清淨法界大如來，</div>
<div class='lg-row'>金剛尊復廣大尊，　稽首歸命勇猛聚。</div>
<div class='lg-row'>為大光明大照曜，　廣大精進大勝力，</div>
<div class='lg-row'>大勇最極勝勇猛，　歸命威勇寂靜生，</div>
<div class='lg-row'>大梵世尊自然生，　釋迦無畏大寂默，</div>
<div class='lg-row'>具一切身淨牟尼，　稽首歸命法中王。</div>
<div class='lg-row'>無身現身最上身，　圓滿三身修身者，</div>
<div class='lg-row'>具一切身廣大身，　稽首歸命金剛身。</div>
<div class='lg-row'>無語現語最上語，　圓滿三語宣語者，</div>
<div class='lg-row'>具一切語妙大語，　稽首歸命金剛語。</div>
<div class='lg-row'>無心現心最上心，　圓滿三心心現者，</div>
<div class='lg-row'>具一切心大金剛，　稽首歸命金剛心。</div>
<div class='lg-row'>無金剛現彼金剛，　最上金剛三金剛，</div>
<div class='lg-row'>清淨廣大眾金剛，　歸命金剛中金剛。</div>
<div class='lg-row'>勝出三有遍觀察，　善逝主宰最勝者，</div>
<div class='lg-row'>為三界中大法王，　稽首歸命大遍照。</div>
<div class='lg-row'>如來一百八名號，　若有聞者一稱揚，</div>
<div class='lg-row'>或讀或誦發志誠，　彼人當得成佛果。</div>
<div class='lg-row'>我今勸請佛聖尊，　為諸有情作利益，</div>
<div class='lg-row'>從大悲心所出生，　廣大法輪此應轉。」</div>
</div><p>爾時，世尊大毘盧遮那如來，聞彼一切如來增上主宰金剛手菩薩摩訶薩勸請語已，即白一切如來言：「唯願如來攝受所行。」</p>
<p>時一切如來即復雲集，說此頌曰：</p>

<div class="lg regular" style="margin-left:1em;"><div class='lg-row'>「為利一切有情故，　一切世界一切處，</div>
<div class='lg-row'>所應調伏眾相門，　此大法輪隨宜轉。」</div>
</div><p>說是頌時，所有一切佛剎一切世界，普遍一切方處一切有情，悉見一切如微塵量曼拏羅中，世尊釋迦牟尼如來各住其前轉妙法輪。</p>
<p>爾時，金剛手菩薩摩訶薩即說頌曰：</p>

<div class="lg regular" style="margin-left:1em;"><div class='lg-row'>「為利一切有情故，　一切世界一切處，</div>
<div class='lg-row'>所應調伏眾相門，　大金剛輪隨宜轉。」</div>
</div><p>說是頌時，所有一切佛剎一切世界，普遍一切方處一切有情，悉見一切如微塵量曼拏羅中，世尊金剛界如來各住其前轉金剛界等一切金剛輪。</p>
<p>爾時，降三世菩薩摩訶薩說此頌曰：</p>

<div class="lg regular" style="margin-left:1em;"><div class='lg-row'>「為利一切有情故，　一切世界一切處，</div>
<div class='lg-row'>所應調伏眾相門，　大忿怒輪隨宜轉。」</div>
</div><p>說是頌時，所有一切佛剎一切世界，普遍一切方處一切有情，悉見一切如微塵量曼拏羅中，世尊降三世如來各住其前轉一切如來大忿怒輪。</p>
<p>爾時，聖觀自在菩薩摩訶薩說此頌曰：</p>

<div class="lg regular" style="margin-left:1em;"><div class='lg-row'>「為利一切有情故，　一切世界一切處，</div>
<div class='lg-row'>所應調伏眾相門，　淨蓮華輪隨宜轉。」</div>
</div><p>說是頌時，所有一切佛剎一切世界，普遍一切方處一切有情，悉見一切如微塵量曼拏羅中，世尊法王如來各住其前轉蓮華輪。</p>
<p>爾時，聖虛空藏菩薩摩訶薩說此頌曰：</p>

<div class="lg regular" style="margin-left:1em;"><div class='lg-row'>「為利一切有情故，　一切世界一切處，</div>
<div class='lg-row'>所應調伏眾相門，　大妙寶輪隨宜轉。」</div>
</div><p>說是頌時，一切佛剎中所住一切有情，若細若大一切方面，皆悉見彼一切如來在須彌山頂金剛摩尼寶峯大樓閣中，處于一切如來師子座上，轉金剛界等一切法輪。</p>
<p>爾時，金剛手菩薩摩訶薩說此頌曰：</p>

<div class="lg regular" style="margin-left:1em;"><div class='lg-row'>「聖尊為利有情故，　自身所行大方便，</div>
<div class='lg-row'>最勝現降於人間，　大金剛輪隨宜轉。」</div>
</div><p>爾時，世尊大毘盧遮那如來復白一切如來言：「世尊如來！願復雲集攝受所行。」是時一切如來等即復雲集，從世尊大毘盧遮那如來心入。</p>
<p>時世尊大毘盧遮那如來，以一切如來身語心金剛身悉開覺已，告金剛手菩薩摩訶薩言：「善男子！我此心中一切如來，及彼一切金剛部曼拏羅，皆悉從我心中而入，汝今亦然從我心入。」</p>
<p>爾時，金剛手菩薩摩訶薩如佛言教隨了知已，說此頌曰：</p>

<div class="lg regular" style="margin-left:1em;"><div class='lg-row'>「為利一切有情故，　遍一切處我所行，</div>
<div class='lg-row'>一切諸佛入心中，　於身語心金剛住。」</div>
</div><p>說是頌時，普遍一切世界極微塵量等一切佛剎，彼彼現住一切如來，一一如來悉現充滿一切世界極微塵量廣大身相，皆從世尊大毘盧遮那如來心入。</p>
<p>時金剛手菩薩摩訶薩，同彼一切如來及世尊大毘盧遮那如來，混一切身、轉一切語、攝一切心，種子相續，一切身分、一切分位、一切相好、一切毛孔，出生極微塵量一切曼拏羅，乃至一切金剛教等，從心入已如理而住。</p>
<p>爾時，世尊現成正覺其未久間，以一切如來身語心金剛，於一切如來身自開覺已，從須彌山頂詣菩提場。到已，即於菩提樹下隨順世間轉其化事，執吉祥草，說此頌曰：</p>

<div class="lg regular" style="margin-left:1em;"><div class='lg-row'>「大哉最上自利已，　廣利有情一切教，</div>
<div class='lg-row'>所應調伏勤勇因，　破彼邪外非見者。</div>
<div class='lg-row'>世間所有不調伏，　一切暗冥諸惡見，</div>
<div class='lg-row'>智光清淨大利圓，　此中如應得成佛。」</div>
</div><p>說是頌時，欲界諸天不了世尊此真實語，即作是言：「今此沙門何故乃能為求菩提作是難事？悍伏疲勞忍受諸苦。」</p>
<p>爾時，世尊即於是處敷草坐已，告彼天言：「汝天聖者！依我所行宜應施我大菩提果。」</p>
<p>時欲界諸天亦復不能解佛所說，即時俱詣帝釋天主所；到已，於天主前具陳上事。是時，帝釋天主即與欲界諸天主眾，共詣色界天主大梵天王所，復陳上事相與言議。時大梵天王與欲界色界諸天主眾，并一切三界增上主宰大自在天共議斯事。是時，大自在天即告普盡三界增上主宰那羅延天等一切天主言：「汝天聖者！當知如來、應供、正等正覺，隨順世間轉其化事，現成阿耨多羅三藐三菩提果，勿謂人趣及天趣攝。是故當知，雖復生天天中所成，畢竟不能證成佛果。彼善所行，我等宜應同往供養。」</p>
<p>時大自在天等諸天主眾，尋即共詣大菩提場世尊如來所坐之處。到已，頭面禮世尊足，前白佛言：「世尊！如佛教勅我等依行，唯願世尊悲愍攝受。復請世尊起於草座，受我所獻微妙勝座，於其座上證成阿耨多羅三藐三菩提果。」</p>
<p>爾時，世尊告諸天主言：「汝天聖者！依我所行即當施我阿耨多羅三藐三菩提果。」</p>
<p>諸天主白佛言：「世尊！非我所能施佛菩提，若我有其力，能我等豈不自證佛菩提果？」</p>
<p>爾時，世尊為令了知如是義故，即說頌曰：</p>

<div class="lg regular" style="margin-left:1em;"><div class='lg-row'>「當知非色非無色，　非實非虛亦非淨，</div>
<div class='lg-row'>此佛菩提大智門，　實開覺已得成佛。」</div>
</div><p>彼諸天主等於須臾間默然而住。</p>
<p>是時，世尊從草座起，復告諸天主言：「諸天聖者！汝能開曉此佛智不？」</p>
<p>諸天主等白佛言：「世尊！我等不能開曉佛智。」</p>
<p>爾時，世尊處于勝座復說頌曰：</p>

<div class="lg regular" style="margin-left:1em;"><div class='lg-row'>「淨意如應所開覺，　大菩提心堅固生，</div>
<div class='lg-row'>如理觀想於佛身，　金剛薩埵堅固作。」</div>
</div><p>時諸天主等俱白佛言：「如佛教勅，我如是行。」言已即時悉離佛會。</p>
<p>爾時，世尊於其晝夜隨順世間，轉諸化事降伏魔軍，成阿耨多羅三藐三菩提果已，於普盡無餘諸有情界，廣為利樂一切有情。諸所作成普攝皆於自心而住，即以一百八名讚歎金剛手菩薩摩訶薩，頌曰：</p>

<div class="lg regular" style="margin-left:0em;"><div class='lg-row'>「金剛薩埵大薩埵，　無上大乘大主宰，</div>
<div class='lg-row'>廣大清淨大光明，　稽首歸命大尊勝。</div>
<div class='lg-row'>聖金剛王大金剛，　金剛一切諸如來，</div>
<div class='lg-row'>廣大精進大勇尊，　稽首歸命大方便。</div>
<div class='lg-row'>金剛妙愛大清淨，　一切悅樂大妙樂，</div>
<div class='lg-row'>無始無終勝樂門，　稽首歸命廣大欲。</div>
<div class='lg-row'>金剛善哉大歡喜，　如理作善勝喜悅，</div>
<div class='lg-row'>廣大歡喜大喜王，　稽首歸命極勝喜。</div>
<div class='lg-row'>金剛妙寶大自在，　自部灌頂大主宰，</div>
<div class='lg-row'>具一切寶大善明，　稽首歸命勝莊嚴。</div>
<div class='lg-row'>金剛威光大光曜，　廣大光明大明照，</div>
<div class='lg-row'>具大熾盛勝光明，　稽首歸命佛光相。</div>
<div class='lg-row'>金剛寶幢大高顯，　為大勝幢施財者，</div>
<div class='lg-row'>具大寶杖虛空幢，　稽首歸命施幢相。</div>
<div class='lg-row'>作金剛笑大笑相，　具大慶悅大喜者，</div>
<div class='lg-row'>最勝喜樂喜迅行，　稽首歸命大法喜。</div>
<div class='lg-row'>金剛勝法大妙法，　具一切法善淨者，</div>
<div class='lg-row'>為諸佛法勝法門，　稽首歸命妙愛法。</div>
<div class='lg-row'>即大智劍金剛利，　大慧復為智慧者，</div>
<div class='lg-row'>為大利器斷罪門，　稽首歸命佛利劍。</div>
<div class='lg-row'>金剛表剎廣大輪，　為諸佛輪大伏藏，</div>
<div class='lg-row'>一切吉祥勝法門，　稽首歸命法輪因。</div>
<div class='lg-row'>金剛妙語大語聚，　離戲論語大文字，</div>
<div class='lg-row'>無文字中大誦持，　稽首歸命佛真語。</div>
<div class='lg-row'>金剛羯磨妙勝業，　善作事業大羯磨，</div>
<div class='lg-row'>祕密供養大供養，　稽首歸命佛供養。</div>
<div class='lg-row'>金剛加護大勝鎧，　最上甲冑大堅固，</div>
<div class='lg-row'>廣大真實大護門，　稽首歸命覺精進。</div>
<div class='lg-row'>金剛吞伏大忿怒，　警怖一切邪惡者，</div>
<div class='lg-row'>一切佛大方便門，　稽首歸命勝牙相。</div>
<div class='lg-row'>大金剛拳大印契，　大三昧縛勝縛者，</div>
<div class='lg-row'>勝妙印契大智拳，　歸命金剛勝拳相。</div>
<div class='lg-row'>瞻禮恭敬及供養，　彼諸如來常所作，</div>
<div class='lg-row'>無始無終法門中，　大菩提心汝所說。</div>
<div class='lg-row'>汝為諸佛勝依止，　即諸菩薩大勇猛，</div>
<div class='lg-row'>於彼過去未來生，　為佛菩提最勝因。</div>
<div class='lg-row'>歸命金剛大薩埵，　歸命金剛大妙寶，</div>
<div class='lg-row'>歸命金剛正法門，　歸命金剛勝羯磨。</div>
<div class='lg-row'>我所稱讚汝勝名，　金剛自性故頂禮，</div>
<div class='lg-row'>所生福聚施有情，　願當得佛菩提果。</div>
<div class='lg-row'>若人正心而稱念，　最上一百八名號，</div>
<div class='lg-row'>或但一稱發志誠，　是人當得諸佛果。</div>
<div class='lg-row'>「此佛所說覺智法門。」</div>
</div><p>爾時，一切如來異口同音讚歎金剛手菩薩摩訶薩。頌曰：</p>

<div class="lg regular" style="margin-left:1em;"><div class='lg-row'>「金剛薩埵善哉者，　金剛大寶復善哉！</div>
<div class='lg-row'>善哉金剛妙法門，　善哉金剛勝羯磨！</div>
<div class='lg-row'>能善宣說此正法，　無上金剛祕密乘，</div>
<div class='lg-row'>一切如來祕密門，　大乘現證法中攝。」</div>
</div><p>佛說此經已。一切如來并諸菩薩摩訶薩眾，聞佛世尊及金剛手菩薩摩訶薩所說，皆大歡喜信受奉行。</p>
</div>
<p class='juan'>佛說一切如來真實攝大乘現證三昧大教王經卷第三十</p>
<div class='div-w'><p>此經一部，梵本四千頌，譯成三十卷，總二十六分。自第一分至第五分，終並大乘現證三昧；攝第六分至第十四分終，並金剛三昧攝；第十五分至第十八分終，並法三昧攝；第十九分至第二十二分終，並羯磨三昧攝。自下四分，並諸部祕密教理所攝起。</p>
<p>皇朝大中祥符五年八月十五日終八年四月十六日</p>
</div>
</div><!-- end of div[@id='body'] -->
</body></html>