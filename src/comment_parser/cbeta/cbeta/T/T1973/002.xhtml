<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>廬山蓮宗寶鑑</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='juan'><a id='mulu20' />廬山蓮宗寶鑑念佛正教卷第二<span class='note-inline'>(一十九章)</span></p><a id='mulu21' />
<p class='h1'>念佛正教說</p><p>法界本無眾生。眾生緣乎妄見。如來本無言教。言教為乎有情。妄見者眾生之病。言教者眾生之藥。以藥治病則病無不治。以言覺妄則妄無不覺。凡夫日用而不知如來之道鮮矣。故我能仁大覺愍群機之未悟也。於是仰推大慈俯垂妙範。華嚴頓示聲聞尚若盲聾。阿含委說菩薩未蒙獲益。方等贊大般若蕩空。涅槃殊途同歸法華普皆受記。於是群經森列偏贊西方。蓋以阿彌陀佛。願廣緣強法尊理備。而然爾其教也。指佛國為歸趣。華池寶地勝妙莊嚴令忻彼。而厭此也其理也。示彌陀即自性。念念圓明心心實相。如大海之混百川也。其行也開示十六觀門。攝心妙境了性相空。如明鏡之見面像也。其果也。九品次第化生。普攝利鈍登不退階。至無上之菩提道也。是故九界眾生以無所得心。而修佛國妙行不亦宜乎。如來出世之懷於斯盡矣。偏贊之辭有其旨焉。真百千三昧之要門。乃一實境界之直道。論事儀則懺六根雪三業。究宗旨則空萬法了一心。是謂超苦海之健舟。救急病之良藥。信斯道者開本覺心。出五濁苦達真淨土了性彌陀。若明月之當空。似蓮花之出水。故蓮宗之教以是名焉。楊無為云。蓮者出乎淤泥。不捨眾生界也。處空無染顯露清淨體也。華而有實非魔境也。華實同時因果一如也。華開蓮現示權顯實也。華落蓮成廢權立實也。一蓮生無量華。建立一切法也。十方同一華藏示佛境無異也。蓮教之義得非是歟。所以興慈運悲者。遊戲於常光之界。戒珠義海者涵泳於解脫之淵。是以天龍護持。王臣致敬。古今不墜其化。士民仰慕其風。非夫大悲願力撫哀未習。其孰能臻此哉。是故龍樹論證之。晉賢社修之。天台判釋之。慈恩通贊之。慈照集而懺之。宗坦疏而解之。宿衲名儒奉之者寶珠有集。高賢達士修之者簡編有題。於戲大法下衰去聖逾遠。事佛者眾。謀道者稀。競聲利為己。能視流通為兒戲。遂令法門凋瘵教網傾頹。實賴後賢剋荷斯道。普冀亡軀為法。潔己依師欲達真乘。須親教典稟教乃能明理。明理然後修行。行願無虧。道果可證。故知耳聞目見當依四法。以思修口誦心違。縱解千章而何益。是乃心以教照。佛以念持。非以戒防。罪以懺雪。道以實踐動以禮行。近則期於立身揚名。遠則希於革凡成聖。發揮佛祖之道。捨我輩而誰歟。堅秉慧刀裂開魔網。飲正法之甘露。伐邪見之稠林。避惡友如避虎狼。事良朋如事父母。謹守志節母退大心正覺可遵。非道莫履有過務速改。有善勿矜誇。自然與禍斯違與福斯會。現居塵世則人敬之天祐之。他日淨方則聖可期道可至豈在乎相形。問命諂求榮達之時。又何必望影瞻光卜度終歸之日。此匪道人之見識。實乃凡庸之妄情莫徇他求。但依本分在當仁而不讓。宜見賢以思齊。名利不足動於懷。死生不足勞其慮。欲功成而志遂。必自邇而涉遐。當驗果以推因。信有作而有報。智足以照惑。明足以燭幽。言斯可法行斯可樂。德義可尊。進退可度辯偽識真。若試金之美石。除昏鑒物猶照世之真燈。是大導師作不請友。擲出龍宮之寶均施群生。撤開祖門之關普容來者。蠲滌邪病指歸妙源。俾昏鏡以重磨。若垢衣而再淨。使真風復振福及大千。覩慧日增明輝騰萬古。可謂法主之真子。可謂大丈夫焉。以此而奉西方大聖人之教者。復何愧歟。</p>
</div>
<div class='div-other'><a id='mulu22' />
<p class='h1'>佛為父王說念佛</p><p>寶積經云。世尊父王。頂禮佛足一心合掌而白佛言。云何修行當得諸佛之道。佛言。一切眾生皆即是佛。汝今當念西方世界阿彌陀佛。常勤精進當得佛道。王言。一切眾生云何是佛。佛言。一切法無生無動搖。無取捨無相貌無自性。可於此佛法中。安住其心勿信於他。爾時父王。與七萬釋種聞說是法。信解歡喜悟無生忍。佛現微笑。而說偈曰。釋種決定智。是故於佛法決信心安住人中命終已。得生安樂國。面奉阿彌陀無畏成菩提。</p>
</div>
<div class='div-other'><a id='mulu23' />
<p class='h1'>善財五十三參首見德雲比丘說念佛門</p><p>華嚴經入法界品云。德雲比丘告善財言。善男子。我得自在決定解力。信眼清淨智光照耀。普觀境界離一切障。具清淨行。往詣十方供養諸佛。常念一切諸佛如來。總持一切諸佛正法。常見一切諸佛隨諸眾生種種心樂。示現種種成正覺門。於大眾中而師子吼。善男子。我惟得此憶念一切諸佛境界。智慧光明普見法門。所謂智光普照念佛門。令一切眾生念佛門。令安住力念佛門。令安住法念佛門。照曜諸方念佛門。入不可見處念佛門。住於諸劫念佛門。住一切時念佛門。住一切剎念佛門。住一切世念佛門。住一切境念佛門。住寂滅念佛門。住遠離念佛門。住廣大念佛門。住微細念佛門。住莊嚴念佛門。住能事念佛門。住自在心念佛門。住自業念佛門。住神變念佛門。住虛空念佛門。</p>
</div>
<div class='div-other'><a id='mulu24' />
<p class='h1'>智首菩薩說念佛</p><p>華嚴經云。一切威儀中常念佛功德。晝夜無暫斷。如是業應作。</p>
</div>
<div class='div-other'><a id='mulu25' />
<p class='h1'>龍樹大士勸念佛</p><p>大智度論云。佛是無上法王。諸大菩薩為法臣。諸臣所尊重者。惟佛法王。是故菩薩應當念佛。又云。有諸菩薩。自念往昔謗般若。墮惡道經無量劫。雖修餘行未能得出。後遇善知識教行念佛三昧。即得併遣罪障方得解脫。又偈云。若人願作佛心念阿彌陀。即時為現身。故我歸命禮。</p>
</div>
<div class='div-other'><a id='mulu26' />
<p class='h1'>念佛功德有七種勝</p><p>甘露疏云。一詞少易行勝。唯稱一句南無阿彌陀佛一切人可念故。二念緣佛境勝。一心緣念佛身相好。淨國為境故。三離難獲安勝。諸佛菩薩加護念佛者。無諸患難安慶吉祥。四稱名滅罪勝。念佛一聲滅八十億劫生死重罪。五持念獲福勝。稱佛一聲勝四天下七寶供佛及阿羅漢。六果感見佛勝。眾生念佛必定見佛。七親迎往生勝。化佛菩薩放光迎接行者。往生佛土。</p>
</div>
<div class='div-other'><a id='mulu27' />
<p class='h1'>修持法門</p><p>夫無為境界逈絕名言。有漏色心要憑修證真如具含眾德。方便而有多門。上自離相平等下至十念稱名。總括不離三乘往生冥符九品。有念終歸於無念。有生直至於無生。可<span class='corr'>謂</span>一句彌陀群機普應矣。</p>
</div>
<div class='div-other'><a id='mulu28' />
<p class='h1'>離相念佛三昧無住法門</p><p>慈照宗主云。離相念佛三昧者。上根智人悟此深理。常運虛空平等。心無我人眾生壽者相。經云。離一切諸相。即名諸佛。論曰。我以計內人以計外眾生。以續前為能壽者。以續後為義。既無內外前後執心。則一切諸相悉皆空寂。故經云。知無我人誰受輪轉。亦無身心受彼生死。是名離相念佛三昧。此則見一切眾生本性皆同彌陀。既不執有相無相二邊。亦無有斷見常見之說。由是念念彌陀出世。處處極樂現前。如此念者。無念之念。念則真如無生之生。生則實相故知無念即離念。實相乃無相。無相則無住。無住則入佛境界。此乃無上正真大菩提道。若到此地無修無證。無生死可脫。無涅槃可求。性相俱空聖凡齊等。無佛道可成。無眾生可度。無己靈可得。一念無為十方坐斷。無一法本有無一法始成。自他互收事理無礙。塵塵具足剎剎全彰。法本如然思議莫及。可謂十方薄伽梵一路涅槃門。</p>
</div>
<div class='div-other'><a id='mulu29' />
<p class='h1'>天台念佛三昧三觀法門</p><div><img src='../images/T47p0311_01.gif' alt='T47p0311_01.gif' /></div>

<div class="lg regular" style="margin-left:0em;"><div class='lg-row'>揑不成團撥不開　看來看去轉成獃</div>
<div class='lg-row'>人人若到獃田地　三觀元來是禍胎</div>
</div><p>智者大師云。諸佛教理既明。非觀行無以復性。乃依一心三諦之理。示三止三觀。一一觀心念念不可得。先空次假後中。離二邊而觀一心。如雲外之月者。此乃別教之行相也。又云。破一切惑莫盛乎空。建一切法莫盛乎假。究竟一切性莫大乎中。故一中一切中。無假無空無不中。空假亦爾。即圓教之行相也。如西天伊字三點。首羅天之三目。非縱非橫並列。故三觀圓成。法身不素。即免同窮子也。龍樹菩薩偈云。因緣所生法。我說即是空。亦名為假名。亦名中道義。斯與楞嚴圓覺經說奢摩陀三摩鉢提禪那三觀。名目雖殊。其致一也。亦曰。三諦天然之性德也。中諦者統一切法。真諦者泯一切法。俗諦者立一切法舉一即三非前後也。含生本具非造作之所得也。祕藏不顯蓋三惑之所覆也。無明翳乎法性。塵沙障乎化導。見思阻乎空寂。然茲三惑乃體上之虛妄也。由是立乎三觀。破乎三惑。證乎三智。成乎三德。空觀者破見思惑。證一切智成般若德。假觀者破塵沙惑。證道種智成解脫德。中觀者破無明惑。證一切種智成法身德。非各別也。非異時也。天然之理具諸法故。然茲三諦性之自爾。窮理盡性。故與禪宗異而非異也。行者念佛之時意根為因。白毫圓光為緣。所起之念。即所生法。諦觀念佛心起。即是假名。體之即空洞鑒。此心有如來藏離邊顯中。若根若塵並是法界。諸佛眾生一念普應。即邊而中。無佛無念。此乃大乘圓修三觀念佛也。可謂無相無空無不空。即是如來真實相。</p>
</div>
<div class='div-other'><a id='mulu30' />
<p class='h1'>空觀念佛三昧無念法門</p><p>空觀念佛三昧者。即祖師序云。思專想寂志一不撓。氣虛神朗無幽不徹。入斯定者昧然忘知。塵累頓消滯情融朗。非天下至妙。孰能與於此哉。智者大師以空觀而蕩一切法。故云一空一切空無假無中而不空。入此觀者是審實真諦也。今欲令行人反妄歸真故謂之從假入空觀。蓋假者是入空之詮。先觀一切法是假。乃至四大五蘊六根六塵六識。盡十方世界山河大地皆無一物。了知虛妄而得會真。故名二諦觀。修此者先要攝心靜坐。將世間一切虛妄不實境界。盡情掃蕩俱不住著惟觀於空。故般若經云。內空外空內外空空空空亦不可得。如是頓入如來寶明空海。性覺真空。即如來藏空性圓明靈光遍照法界性故。如摩尼珠隨意出生。如大溟海深廣含攝。平等性智名佛知見。可謂諸行無常一切空。即是如來大圓覺。</p>
</div>
<div class='div-other'><a id='mulu31' />
<p class='h1'>日觀念佛三昧專想法門</p><p>觀無量壽佛經云。佛告韋提希。汝及眾生應當專心。繫念一處想於西方。凡作想者。一切眾生自非生盲。有目之徒皆見日沒。當起想念正坐西向。諦觀於日令心堅住專想不移。日欲沒時狀如懸鼓。既見日已開目閉目皆令明了。是為日想。名曰初觀。行人入此觀者須於靜處屏絕外緣。正坐攝心諦觀日輪現在目前。注心一境凝然寂靜。如對明鏡自覩面像。心若馳散制之令還。心息住定。即得三昧。可謂海底金烏天上日。眼中瞳子面前人。</p>
</div>
<div class='div-other'><a id='mulu32' />
<p class='h1'>參禪念佛三昧究竟法門</p><p>遠祖師禪經序云。禪非智無以窮其寂。智非禪無以深其照。禪智者照寂之謂其相濟也。照不離寂。寂不離照。感則俱遊。應則同趣。慈照云寂而常照。照而常寂。常寂常照。名常寂光念佛之人。欲參禪見性但依此法。要於靜室正身端坐。掃除緣累截斷情塵。瞠開眼睛外不著境。內不住定。回光一照。內外俱寂。然後密密。舉念南無阿彌陀佛三五聲。回光自看云見性。則成佛畢竟那箇。是我本性阿彌陀。却又照覻看只今舉底。這一念從何處起覻破這一念。復又覻破這覻底是誰○參良久又舉念南無阿彌陀佛。又如是覻如是參急切做工夫。勿令間斷。惺惺不昧。如雞抱卵不拘四威儀中亦如是。舉如是看如是參。忽於行住坐臥處聞聲見色時。豁然明悟。親見本性彌陀。內外身心一時透脫。盡乾坤大地是箇西方。萬象森羅無非自己。靜無遺照動不離寂。然後興慈運悲接引未悟。悲智圓融入無功用行。得生上品名實報莊嚴土。得一切種智。可謂萬古碧潭空界月。再三撈漉始應知。</p>
</div>
<div class='div-other'><a id='mulu33' />
<p class='h1'>攝心念佛三昧調息法<span class='corr'>門</span></p><p>大集經賢護品云。求無上菩提者。應修念佛禪三昧。偈云。若人專念彌陀佛號。曰無上深妙禪。至心想像見佛時。即是不生不滅法。坐禪三昧經云。菩薩坐禪不念一切。惟念一佛。即得三昧。初機修習未免昏散二病。須假對治人天。寶鑑云。凡修禪定。即入靜室。正身端坐數出入息。從一數至十。從十數至百。百數至千萬。此身兀然此心寂然。與虛空等不煩禁止。如是久之一息自住。不出不入時覺此息。從毛孔中八萬四千雲蒸霧起。無始已來諸病自除。諸障自滅。自然明悟。譬如盲人忽然有眼。爾時見徹不用尋人指路也。今此攝心念佛欲得速成三昧。對治昏散之法。數息最要。凡欲坐時。先想己身在圓光中。默觀鼻端想出入息。每一息默念南無阿彌陀佛。一聲方便調息不緩不急。心息相依隨其出入。行住坐臥皆可行之。勿令間斷。常自密密行持。乃至深入禪定。息念兩忘。即此身心與虛空等。久久純熟心眼開通。三昧忽爾現前。即是唯心淨土。</p>
</div>
<div class='div-other'><a id='mulu34' />
<p class='h1'>一想念佛三昧專念法門</p><p>大般若經云。曼殊室利白佛言。菩薩修行何法疾證無上菩提。佛言。菩薩能正修行一相莊嚴三昧疾證菩提。修此行者。應離喧雜不思眾相。專心繫念於一如來。審取名字善想容儀。即為普觀三世一切諸佛。即得諸佛一切智慧。天台十疑論云。一切諸佛悉皆平等。但眾生根鈍濁亂者多。若不專心繫念一佛。則心散漫三昧難成。故專令念阿彌陀佛。即是一相三昧。寶王論云。修持一相念佛三昧者。當於行住坐臥繫念不忘。縱令昏寐亦繫念而寢。覺即續之。不以餘業間斷。不以貪嗔等間隔。隨犯隨懺悔。不隔念不異念。不隔日不隔時。念念常不離佛。念念清淨圓明。即是得一相三昧也。可謂是若了一萬事畢。</p>
</div>
<div class='div-other'><a id='mulu35' />
<p class='h1'>六時念佛功德回向法門</p><p>遠公祖師。東林結社僧俗同修。大智上賢深入禪觀。得念佛三昧中流之士。六時修禮淨土。回向西方。唐有詩云。遠公獨刻蓮花漏。猶向山中禮六時。凡修此法先於淨室。安置佛像香花燈燭隨分供養澡浴塵垢著清淨衣。每日於日初時。日中時。日沒時。夜初時夜半時。夜終時。自對三寶端身合掌。信禮西方每一時。目覩慈容稱念南無阿彌陀佛聖號一千遍。禮佛四十八拜。念西方文發願回向。每日晝三夜三六時行道。精專不倦志意修持。堅固行願淨業圓成。他日必得中品中生矣。</p>
</div>
<div class='div-other'><a id='mulu36' />
<p class='h1'>懺罪念佛功德繫念法門</p><p>大彌陀經云。我作佛時。十方無央數世界諸天人民。聞我名號燒香散花。燃燈懸繒飯食沙門。起立塔寺齋戒清淨益作諸善。一心繫念於我。雖止於一晝夜不絕。亦必生我剎。不得是願終不作佛。又云。我作佛時。十方無央數世界諸天人民。以至蜎飛蠕動之類。前世作惡。聞我名號即懺悔為善。奉持經戒願生我剎。壽終皆不經三惡道。徑遂往生一切所欲無不如意。不得是願終不作佛。凡修持者先當嚴淨壇場。燒香然燈廣設供養。請一比丘及諸上善人。同壇尊證白佛陳意。絕慮去憂。勿預家事。勿近內人。齋戒修持繫念。彼佛名號。一晝一夜每佛一千聲。誦彌陀經一卷。如是三次。志心懺悔回向云。我今自憶有生以來造諸惡業。願此念佛功德。得入如來大誓海中。承佛慈力眾罪消滅冤尤釋除。三業所生一切諸善。莊嚴淨願福智現前。願得臨命終時自知時至。身無病苦心不顛倒。如入禪定於一念頃。徑生西方極樂國土。見佛接引於七寶池中蓮花臺上。蒙佛授記得聞經法。頓開佛慧廣度眾生滿菩提願。可謂水向石邊流出冷。風從花裏過來香。</p>
</div>
<div class='div-other'><a id='mulu37' />
<p class='h1'>晨昏念佛功德信願法門</p><p>在家菩薩奉佛持戒。逐日營辦家緣未能一心修行者。須是早起焚香參承三寶隨意念佛每日黃昏亦如是。禮念以為常課。如或有幹失時次日當自對佛懺說此之法門要且不妨本業。為士者不妨修讀。為農者不妨耕種。為工者不妨作務。為商者不妨買賣。晨參夕禮之外。更能二六時中。偷那工夫持念佛號。百聲千聲志誠為功。期生淨土回向云。弟子某禮念功德願。命終時。徑生淨土蓮花池畔。親見彌陀寶樹行中相逢善友。普為父母師長法界眾生同滿此願。可謂積塵成巨嶽。滴水漸成河。</p>
</div>
<div class='div-other'><a id='mulu38' />
<p class='h1'>簡徑念佛功德十念法門</p><p>慈雲式懺主云。在俗人塵務忙冗。每日清晨服飾已。面西合掌念南無阿彌陀佛。盡一口氣為一念。如是十念但隨氣短長氣極為度。其念佛聲不高不低調停得中。如此十念連續不斷。意在令心不散專精為功。顯是藉氣束心也。回向云。某一心歸命西方阿彌陀佛。願以淨光攝我。我今稱如來名經十念頃求生西方。佛昔本誓若有眾生。欲生我剎十念我名。若不生我國者。我誓不成佛。今以十念功德願命終時心不顛倒。於一念頃生極樂國。聞佛妙法速證菩提。可謂信心如不退。決定禮金僊。</p>
</div>
<div class='div-other'><a id='mulu39' />
<p class='h1'>慈照宗主圓融四土選佛圖序</p><p>夫寂光同居。一智無殊。情生彼此。見有親疎。覿面了色。空性如如。本無二路。自見妙麁。吾不如是。一體毘盧。先須識本。免被茶糊。行有行相。智有智模願有願力。進有程途。惺惺寂寂。如淨明珠。照徹心體。凡聖同途。四土合徹。三身一如。頭頭淨土。處處阿彌。且山僧因見四土。混亂無綸智轉行融。致使利鈍不分因果俱失。只言淨土不知淨土高低。只說唯心。不知心之深淺。故見諸家相毀各執一邊。誰知自破宗風。非魔能壞。今則略開一線。出四圖。削去迷情。頓明心地。然後河沙法界。該收一紙之中。無量法門。出乎方寸之內耳。</p>
<div><img src='../images/T47p0313_01.gif' alt='T47p0313_01.gif' /></div>

<div class="lg regular"><div class='lg-row'>自性彌陀佛　唯心淨土機</div>
<div class='lg-row'>悟來唯一念　迷後歷三祇</div>
<div class='lg-row'>折攝二門設　聖凡一路歸</div>
<div class='lg-row'>世情看冷暖　人面逐高低</div>
</div><p>　　　　凡聖同居<span class='corr'>土</span></p>
<div><img src='../images/T47p0313_02.gif' alt='T47p0313_02.gif' /></div>
<p>　　　　如廕序出身</p>

<div class="lg regular"><div class='lg-row'>凡聖情差智有殊　須憑修證契毘盧</div>
<div class='lg-row'>恐人力少行疲倦　權指西方住半途</div>
</div><p>橫出三界少人知。易修易往勿狐疑。塵垢未除求解脫。一心信願念阿彌。臨終正念分明去。三朝七日預知時。既生淨土常聞法。何愁不得悟心機。</p>
<p>┌─────────┐</p>
<p>│願不退　　　　　　│</p>
<p>├─────────┤</p>
<p>│三德迷　　　　　　│</p>
<p>├─────────┤</p>
<p>│宗用體　　　　　　│</p>
<p>├─────────┤</p>
<p>│勝劣應　　　　　　│</p>
<p>├─────────┤</p>
<p>│情見未除　　　　　│</p>
<p>├─────────┤</p>
<p>│具煩惱　　　　　　│</p>
<p>├─────────┤</p>
<p>│十念成就生　　　　│</p>
<p>├─────────┤</p>
<p>│橫出三界　　　　　│</p>
<p>├─────────┤</p>
<p>│須陀洹及其人天所見│</p>
<p>├─────────┤</p>
<p>│八尺之身　　　　　│</p>
<p>├─────────┤</p>
<p>│凡聖居　　　　　　│</p>
<p>└─────────┘</p>
<p style="margin-left:1em">此土但有信願念佛。不斷煩惱。不捨家緣。不修禪定。臨命終時彌陀接引。皆得往生淨土。便獲神通。得不退轉。直至菩提。凡聖同居<span class='corr'>土</span>者。乃自他受用三光具足。總攝四土九品化生據理。後三土皆在其中不別出。而祇引下下品者。蓋祖師明其易修易往也。其餘品位高低。各隨行願修證而成也。</p>
<p>　　　　方便勝居土</p>
<div><img src='../images/T47p0314_01.gif' alt='T47p0314_01.gif' /></div>
<p>　　　　如邊功出身</p>

<div class="lg regular"><div class='lg-row'>斷除煩惱絕蹤由　滅智灰心罷便休</div>
<div class='lg-row'>寶所不能前進步　如來方便故相留</div>
<div class='lg-row'>竪出三界聲聞性　煩惱塵勞急斷除</div>
<div class='lg-row'>入定四禪頻觀鍊　永超凡世不還歸</div>
</div><p>┌─────────┐</p>
<p>│行不退　　　　　　│</p>
<p>├─────────┤</p>
<p>│解脫德　　　　　　│</p>
<p>├─────────┤</p>
<p>│體用宗　　　　　　│</p>
<p>├─────────┤</p>
<p>│勝應身　　　　　　│</p>
<p>├─────────┤</p>
<p>│一切智　　　　　　│</p>
<p>├─────────┤</p>
<p>│破見思惑　　　　　│</p>
<p>├─────────┤</p>
<p>│八關等生　　　　　│</p>
<p>├─────────┤</p>
<p>│竪出三界　　　　　│</p>
<p>├─────────┤</p>
<p>│四果聲聞弟子等所見│</p>
<p>├─────────┤</p>
<p>│丈六金身　　　　　│</p>
<p>├─────────┤</p>
<p>│羅漢居　　　　　　│</p>
<p>└─────────┘</p>
<p style="margin-left:1em">此土皆是定性小乘根性。怕怖三界如虎鬼龍蛇。破見思惑殺貪嗔癡。斷如來種如獐獨跳。不顧後群偏執小見。沈空滯寂生方便土如來純說大乘調伏。</p>
<p>　　　　實報莊嚴土</p>
<div><img src='../images/T47p0314_02.gif' alt='T47p0314_02.gif' /></div>
<p>　　　　如科選出身</p>

<div class="lg regular"><div class='lg-row'>心法微微猶未遣　應知情盡始除根</div>
<div class='lg-row'>貼肉汗衫既未脫　纖塵猶礙大乾坤</div>
<div class='lg-row'>非橫非竪理偏宜　三觀澄心進莫疑</div>
<div class='lg-row'>一力未能超彼岸　依然還落聖賢機</div>
</div><p>┌───────────┐</p>
<p>│智不退　　　　　　　　│</p>
<p>├───────────┤</p>
<p>│般若德　　　　　　　　│</p>
<p>├───────────┤</p>
<p>│用宗體　　　　　　　　│</p>
<p>├───────────┤</p>
<p>│圓滿報身　　　　　　　│</p>
<p>├───────────┤</p>
<p>│道種智　　　　　　　　│</p>
<p>├───────────┤</p>
<p>│破塵沙惑分破無明　　　│</p>
<p>├───────────┤</p>
<p>│三心克備生　　　　　　│</p>
<p>├───────────┤</p>
<p>│非橫非竪出三界　　　　│</p>
<p>├───────────┤</p>
<p>│八萬四千相好　　　　　│</p>
<p>├───────────┤</p>
<p>│一生補處及諸大士所見　│</p>
<p>├───────────┤</p>
<p>│菩薩居　　　　　　　　│</p>
<p>└───────────┘</p>
<p style="margin-left:1em">此土皆是大乘圓修三觀。十住十行十向十地等覺法身大士。如塵若沙各各分破無明。分身十方八相成道。度脫眾生皆未究竟。天台賢首教委明。</p>
<p>　　　　常寂光淨土</p>
<div><img src='../images/T47p0314_03.gif' alt='T47p0314_03.gif' /></div>
<p>　　　　如灌頂王子出身</p>

<div class="lg regular"><div class='lg-row'>境智如如絕證修　更無閑事滯心頭</div>
<div class='lg-row'>情盡見除消息斷　一輪明月掛中秋</div>
</div><p>衝關透頂不思議但於當念絕思惟。唯心淨土唯心淨。直下承當第一機。智開惑破無煩惱返本還源獨自知。無心身滿塵沙界。任運攝將諸子歸。</p>
<p>┌────┐</p>
<p>│位不退　│</p>
<p>├────┤</p>
<p>│法身德　│</p>
<p>├────┤</p>
<p>│宗體用　│</p>
<p>├────┤</p>
<p>│清淨法身│</p>
<p>├────┤</p>
<p>│一切種智│</p>
<p>├────┤</p>
<p>│破三惑盡│</p>
<p>├────┤</p>
<p>│一念不生│</p>
<p>├────┤</p>
<p>│衝關透頂│</p>
<p>├────┤</p>
<p>│無上正真│</p>
<p>├────┤</p>
<p>│諸佛所見│</p>
<p>├────┤</p>
<p>│法界身　│</p>
<p>├────┤</p>
<p>│果人居　│</p>
<p>└────┘</p>
<p style="margin-left:1em">此土是寂。上乘境界。惑盡情忘。諸法不生。般若不生。不生不生。名大涅槃。究竟居涅槃山頂。端居常寂光土。名清淨法身毘盧遮那佛。名到彼岸。亦名空劫以前自<span class='corr'>己</span>也。</p>
<div><img src='../images/T47p0315_01.gif' alt='T47p0315_01.gif' /></div>

<div class="lg regular"><div class='lg-row'>四土非方域　情生礙不通　悟迷分大小</div>
<div class='lg-row'>淨穢隔西東　萬有形雖別　千機理自同</div>
<div class='lg-row'>春風俱一拂　何處不花紅</div>
</div><p style="margin-left:1em">大見始終無改　小見九品差殊　上智秖在一心　下智東西隔礙</p>
<div><img src='../images/T47p0315_02.gif' alt='T47p0315_02.gif' /></div>
<p style="margin-left:1em">莫謂西方遠　西方在目前　雖云越十萬　曾不離三千　念佛纔開口　花池已種蓮　信心如不退　決定禮金僊</p>
<p>西方是取相。欣厭二門修。若人從此入得。一切處皆淨土。</p>
<p style="margin-left:1em">阿鼻依正全處極聖之自心。身土毘盧不逾下凡之一念。智者云。豈離伽耶別求常寂光土。須知毘盧遮那遍一切處。善觀心者。一切萬法唯心本具耳。</p>
<div><img src='../images/T47p0315_03.gif' alt='T47p0315_03.gif' /></div>

<div class="lg regular"><div class='lg-row'>欲識天真佛　從來絕證修　不須外尋覓</div>
<div class='lg-row'>但向自心求　悟後三身合　迷時四不周</div>
<div class='lg-row'>莫生分別見　直下息心休</div>
</div><p style="margin-left:1em">夫終日寂光而未甞寂光者凡夫也。欲證寂光而未極寂光者菩薩也。具足寂光而住持寂光者如來也。常寂光淨土是離相心。若到此地見一切處皆常寂光。</p>
<p>教是佛眼禪是佛心。心若無眼心無所依。眼若無心眼無所見。心眼和合方辨東西。禪教和融善知通塞。當知機有利鈍法有開遮。若容作一路。收機都成謗法。四門入郭都至府前。四土修心各登彼岸。聽教之士不可偏邪。參禪之流應如是會。權實方便運用在人。惟宜事理融通。不可執法而成病○聞思修三慧。戒定慧三學。各要反本還源。盡欲革凡成聖。今人不了各執一邊。只說教不通禪。禪不通教。本為去執反屬偏情。平等修心却生分別。禪云。黃花翠竹總是真如。教云。一色一香無非中道。勢至菩薩因念佛故自得心開。智者大師誦法華經得見真法。是處各存妙道豈在喧爭。今要凡心與身土和融。念佛與禪教一道。入門雖別到底是同。休起愛憎莫分彼此。各須究本勿競枝條。不可執實而謗權。執權而謗實也。</p>
<p>清涼國師云。</p>
<p style="margin-left:1em">塵勞業海　結惑堅執　情盡見除　不勞收拾</p>
<p>夫法報應之三身。寂光同居四土。各要歸源咸迴一路。一身三身四土一土。非後非前無來無去。情見有差。非佛隱覆秖許心傳。不通言句。周遍圓融無盡無窮。一真無礙重更重重。帝珠莫喻梵網難同。撥轉機關八達四通。不在伶俐。唯假惺惺。毘盧得道許汝便成。永絕生死即放光明。若不擬議海晏河清。</p>
<p style="margin-left:1em">一土分四土　土土各三身　身土無有盡　情見恰如星　如來無礙力　似月</p>
<div><img src='../images/T47p0316_01.gif' alt='T47p0316_01.gif' /></div>
<p style="margin-left:1em">在天輪　州州皆見月　處處有光明</p>
</div>
<div class='div-other'><a id='mulu40' />
<p class='h1'>後頌</p><p style="margin-left:1em">大道通天下　明明幾百州　州州各道路　路路合春秋　迷後三身別　悟來一也休　這般無彼此　莫把結怨讎</p>
</div>
<div class='div-other'><a id='mulu41' />
<p class='h1'>念佛提綱</p><p style="margin-left:1em">本自無蹤無跡　方便與君拈出　有人問我何為　南無阿彌陀佛</p>
</div>
<div class='div-other'><a id='mulu42' />
<p class='h1'>念佛心開</p>
<div class="lg regular"><div class='lg-row'>因修三昧念彌陀　忽覩彌陀心上過</div>
<div class='lg-row'>始覺行行皆寶所　方知土土悉交羅</div>
</div></div>
<div class='div-other'><a id='mulu43' />
<p class='h1'>禪教相成</p>
<div class="lg regular"><div class='lg-row'>天台賢首慈恩教　達磨南山意不殊</div>
<div class='lg-row'>法門頭數無窮盡　不離毫端絕妙麁</div>
</div></div>
<div class='div-other'><a id='mulu44' />
<p class='h1'>三身體同</p>
<div class="lg regular"><div class='lg-row'>三德祕藏及三身　舒卷臨機分不分</div>
<div class='lg-row'>處處融通無罣礙　勿教一向作三人</div>
</div></div>
<div class='div-other'><a id='mulu45' />
<p class='h1'>三寶不異</p>
<div class="lg regular"><div class='lg-row'>佛法僧寶最為真　豈異而今一點靈</div>
<div class='lg-row'>舉一即三三是一　莫教錯認定盤星</div>
</div></div>
<div class='div-other'><a id='mulu46' />
<p class='h1'>身土不二</p>
<div class="lg regular"><div class='lg-row'>毘盧即是寂光土　寂光即是大毘盧</div>
<div class='lg-row'>身土本來無二相　皇城元是大京都</div>
</div></div>
<div class='div-other'><a id='mulu47' />
<p class='h1'>心佛無殊</p>
<div class="lg regular"><div class='lg-row'>此心即是彌陀佛　彌陀即是自心源</div>
<div class='lg-row'>皆道蟾光有虧減　誰信從來日日圓</div>
</div></div>
<div class='div-other'><a id='mulu48' />
<p class='h1'>絕跡無相</p>
<div class="lg regular"><div class='lg-row'>一念圓明法界周　免向三祇著劫修</div>
<div class='lg-row'>若也此中明了得　一點微塵也不留</div>
</div></div>
<div class='div-other'><a id='mulu49' />
<p class='h1'>情盡宛然</p>
<div class="lg regular"><div class='lg-row'>毘盧海藏全無迹　寂光妙土亦無踪</div>
<div class='lg-row'>劫火洞然毫末盡　青山依舊白雲中</div>
</div></div>
<div class='div-other'><a id='mulu50' />
<p class='h1'>頭頭見道</p>
<div class="lg regular"><div class='lg-row'>寂光金寶及泥沙　到處無心便是家</div>
<div class='lg-row'>了得箇中玄妙意　優曇元是白蓮花</div>
</div></div>
<div class='div-other'><a id='mulu51' />
<p class='h1'>處處逢源</p>
<div class="lg regular"><div class='lg-row'>心心念念彌陀佛　頭頭處處古毘盧</div>
<div class='lg-row'>微塵剎海如星布　撮在山僧一畫圖</div>
</div>
<p class='juan'>廬山蓮宗寶鑑念佛正教卷第二<span class='note-inline'>(終)</span></p></div>
</div><!-- end of div[@id='body'] -->
</body></html>