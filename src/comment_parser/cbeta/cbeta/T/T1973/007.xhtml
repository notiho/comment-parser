<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>廬山蓮宗寶鑑</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='juan'><a id='mulu107' />廬山蓮宗寶鑑念佛正願卷第七<span class='note-inline'>(七章)</span></p><a id='mulu108' />
<p class='h1'>念佛正願說</p><p>理由智導行由願興。行願得均理智兼備。理智兼備則心心念念總是彌陀。剎剎塵塵皆為淨土。自非大願行力。曷能臻此哉。欲人人證此三昧者。要在信願深其根本也。夫願者樂也欲也。欲生西方淨土樂見阿彌陀佛。故發此願。是以憑大願力直要到彼也。所以慈照云。時時發願樂慕往生。日日禱祈勿令退失。如無願心則善根沈沒。華嚴經云。不發大願是為魔事。所以普賢廣無邊願海。彌陀有六八願門。是知十方諸佛上古先賢。皆因願力而得成就菩提。不興願樂之心不成願樂之行。故云法門廣大無願不成。是以佛隨人之心滿人之願。何況專修念佛願生淨土。安得不遂心滿願哉。懺云。願我不退菩提心。願我決定生安養。願我速見彌陀佛。願我盡生無別念。唯心淨土獨相隨。又阿彌陀經云。若有信者應當發願願生彼國。又懺云。眾生無邊誓願度。煩惱無盡誓願斷。法門無量誓願學。佛道無上誓願成。此則謂之四弘誓願。故我慈照集懺恐人著事迷理。乃云自性眾生誓願度。自性煩惱誓願斷。自性法門誓願學。自性佛道誓願成。此四句直明真理。欲令一切人於自性中度了。一切妄念眾生。所謂邪迷雜想貪癡嫉妬。瞋恚惡毒等心故。令發大誓願自性自度也。又於自性中斷除一切煩惱。所謂塵勞業識邪思惡念。猶如浮雲障覆自性。光明不現。故令發大誓願。自斷除之永不令起。又於自性中修學一切法門。所謂念佛三昧悲智行願無量法門。故令發大誓願自悟自修。常無退失直至菩提。不以得少為足。又於自性中自信有佛發大誓願。常自觀照自願成佛菩提。此乃慈照老婆心切明明。與後人開了一箇門戶。只要爾諸人自信自肯。從這裹入頭悟自性彌陀。達唯心淨土入諸佛境界。成就無上菩提。嗟乎世之善人不知此意。向外別求。何異持神珠而巡乞也。可不惑乎。普願見聞遞相勸策。同興正念早上玄途。覺前前非明後後位。立大志氣。奮大勇猛。發大誓願。誓度無邊眾生。誓斷無盡煩惱。誓學無量法門。誓願往生西方極樂世界。見阿彌陀佛。誓同一切善人。圓成無上佛道。可謂不得春風花不開。花榮須感春風力。</p>
</div>
<div class='div-other'><a id='mulu109' />
<p class='h1'>勸發大願</p><p>慈照云。有行無願其行必孤。有願無行其願必虛。無行無願空住閻浮。有行有願直入無為。此乃佛祖修淨業之根本也。備觀今時信人歸投佛會。或為病苦而發心。或為報親而舉意。或為保扶家宅。或為怖罪持齋。雖有信心而無行願。雖云念佛不達本根。凡修善緣皆為了還心願。罕有為自己生死。發願念佛求生淨土者。往往香燭道場祝願回向之辭。皆是表獻神明消災延壽而已。故與經懺本意相違。不合諸佛本願。縱使一生修誦。不明理趣錯用工夫。是謂終日數他寶自無半錢分也。臨終所以不得往生淨土者。蓋無行願故也。又有一等癡人。投佛受戒乃於三寶前。焚香誓願云。我若破戒甘當惡病纏身永墮地獄。或言左眼出血右眼出膿。自肯自甘類官司之執結。多見有口無心破齋犯戒。自願受報痛苦奚堪。甘心墮落之門。自取喪身之兆。殊不知佛祖興慈運悲。何嘗教人如此皆是邪師過謬錯。將罰呪以為發願耳。何惑之甚哉。予嘗憫念勸令同發正願。求生淨土願同作佛。彼則曰我是凡夫。豈敢望生淨土要作佛耶。我有此心。又成妄想。予應之曰。不然善知識佛是覺也。淨土是心也。此心誰不有之覺即佛也。迷則眾生也。世人背覺合塵輪迴三界四生六道善惡業緣受報好醜。皆因妄認四大。為我身六塵為實有。隨他幻境日夜流轉。未嘗暫省回光。從生至老惟憂家緣。不辦財不稱心。愈多愈求愈貪不足。雖曰積善奉佛禮拜作福燒香。只願富貴榮華長生不死。纔做些小好事。便有伏願數般要保。穀米盈倉蠶絲倍萬。子孫光顯牛馬孳生。纔有一不如意便怨佛不保全。日日財喜增添始道天龍感應。如此貪謀正是妄想自不知覺。却言念佛求生淨土之說作妄想者。豈不大顛倒乎。凡曰作福盡屬有為。蓋世間有漏之因。非出世無為之道修行。佛子宜善思惟。今日有緣得逢佛法。當須究本莫競枝條。一念回光修出世法。願捨娑婆願生淨土。亦如久客在於他鄉。思欲歸于故里也。此願生淨土。願作佛之心。豈可比同凡夫妄想哉。豈不見懺中云。願我臨欲命終時盡除一切諸障礙。面見彼佛阿彌陀。即得往生安樂剎者是也。可謂一朝踏著來時路。始覺從前錯用心。</p>
</div>
<div class='div-other'><a id='mulu110' />
<p class='h1'>慈照宗主示念佛人發願偈并序</p><p>彌陀節要云。念佛之人最急一事不善相應。何以故。雖云持戒念佛。不曾發心願生淨土。皆是埋頭過日自失善利。大凡念佛。先要發心。欲超生死往生淨土。須以大願自為主意常須念佛。早晚專心禮拜彌陀。如朝帝主兩不失時。日近日親心口與佛相應。去佛不遠。口念心想心願見佛。發深重願決信無疑。日久歲深工夫純熟自然三昧成就。臨命終時彌陀接引淨土現前。更願現生之內常遇善知識。不值邪見師。無惑我心不生懈怠。若也如此念佛深信發願是信行願三不虧也。臨終見佛。即非外來。盡是唯心顯現。猶如種子。在地逢春發生。豈是外來皆從地出也。今之修行亦爾。念佛信願納在八識心地。臨終發現淨土彌陀。即非外來皆從自心出也。偈云。</p>

<div class="lg regular"><div class='lg-row'>萬法從心生　萬法從心滅</div>
<div class='lg-row'>我佛大沙門　常作如是說</div>
<div class='lg-row'>持戒無信願　不得生淨土</div>
<div class='lg-row'>唯得人天福　福盡受輪迴</div>
<div class='lg-row'>展轉難脫離　看經無慧眼</div>
<div class='lg-row'>不識佛深意　後世得聰明</div>
<div class='lg-row'>亂心難出離　不如念佛好</div>
<div class='lg-row'>現世無名利　行坐不多羅</div>
<div class='lg-row'>則是阿彌陀　發願持戒力</div>
<div class='lg-row'>回向生樂國　正是合行持</div>
<div class='lg-row'>千中不失一　釋迦金口說</div>
<div class='lg-row'>彌陀親攝授　諸佛皆護念</div>
<div class='lg-row'>諸天善護持　見此念佛人</div>
<div class='lg-row'>與佛不相遠　應當坐道場</div>
<div class='lg-row'>轉于大法輪　普度無邊眾</div>
<div class='lg-row'>譬如貧家女　腹孕轉輪王</div>
<div class='lg-row'>諸天常愛護　貧女自不知</div>
<div class='lg-row'>腹中有貴子　今此念佛人</div>
<div class='lg-row'>其意亦如是　憶佛常念佛</div>
<div class='lg-row'>不久當成佛　諸佛善護持</div>
<div class='lg-row'>其人自不知　我當生淨土</div>
<div class='lg-row'>却要來後世　再得生人中</div>
<div class='lg-row'>譬如貧人家　地內有伏藏</div>
<div class='lg-row'>藏神常守護　不令其有失</div>
<div class='lg-row'>貧人自不知　家內有寶藏</div>
<div class='lg-row'>逐日趁客作　求衣食自濟</div>
<div class='lg-row'>今此念佛人　其意亦如是</div>
<div class='lg-row'>不知念佛人　具足如來藏</div>
<div class='lg-row'>自說我無分　返要生人中</div>
<div class='lg-row'>譬如病人家　自有真妙藥</div>
<div class='lg-row'>不知妙藥性　不能自治病</div>
<div class='lg-row'>每日床枕邊　痛苦受無量</div>
<div class='lg-row'>今此念佛人　其意亦如是</div>
<div class='lg-row'>不知念佛心　能滅貪瞋病</div>
<div class='lg-row'>能為大醫王　能為大寶藏</div>
<div class='lg-row'>利濟一切人　能為大法王</div>
<div class='lg-row'>覆護一切眾　將為是凡夫</div>
<div class='lg-row'>不得生淨土　且自持齋戒</div>
<div class='lg-row'>後世願為人　展轉更修行</div>
<div class='lg-row'>方可生彼國　多見修行人</div>
<div class='lg-row'>常作如是說　不稱彌陀願</div>
<div class='lg-row'>不合淨土經　邪見障覆心</div>
<div class='lg-row'>畢竟難出離　非是他人障</div>
<div class='lg-row'>皆是自障心　今世不得生</div>
<div class='lg-row'>一蹉是百蹉　勸汝修行人</div>
<div class='lg-row'>信我如來說　佛無不實語</div>
<div class='lg-row'>豈是虛誑言　但當自精勤</div>
<div class='lg-row'>一心求淨土　因風吹於火</div>
<div class='lg-row'>用力不消多　幸有念佛心</div>
<div class='lg-row'>回願超三界　逢寶不取寶</div>
<div class='lg-row'>遇食受飢寒　咄哉大丈夫</div>
<div class='lg-row'>不見真實意　我今略勸讚</div>
<div class='lg-row'>展轉傳與人　代我廣流通</div>
<div class='lg-row'>作於如來使　真是諸佛子</div>
<div class='lg-row'>真名報佛恩　普願如說行</div>
<div class='lg-row'>同生極樂國</div>
</div></div>
<div class='div-other'><a id='mulu111' />
<p class='h1'>求生淨土要在發願</p><p>智度論第八卷問曰。諸菩薩行業清淨自得勝報。何必要立誓願然後得之。且如田家得穀。豈復待願耶。答曰。作福無願無所標立。願為導御能有所成。如佛所說。若人修少福少戒。不知解脫正因。聞說人天之樂心常願樂。命終之後各生其中。此皆願力所致。菩薩求生淨土在乎志願堅強。然後得之。以此故知。因彼願力得受勝果。古德云。佛果敻絕登之則有階法。雲峻極屆之則有漸大心。初發玄德照於來生。弘誓纔興妙願遍於空界。一念興志。即塵劫之瑞華。半刻虔躬乃大千之甘露。大莊嚴論云。佛國大事獨行功德不能成就。要須願力資助引而成之。以願力故福德增長。不失不壞當生佛土隨願見佛。華嚴經云。是人臨命終時最後剎那。一切諸根悉皆散壞。一切親屬悉皆捨離。一切威勢悉皆退失。乃至象馬車乘珍寶伏藏。如是一切無復相隨。唯此願王不相捨離。於一切時引導。其前一剎那中。即得往生極樂世界。</p>
</div>
<div class='div-other'><a id='mulu112' />
<p class='h1'>善導和尚修行發願儀</p><p>修淨土入觀。及睡時應發此願。若坐若立一心合掌。正面西向十聲阿彌陀佛。觀世音大勢至清淨大海眾菩薩。竟發願云。弟子現是生死凡夫。罪障深重輪迴六道苦不可言。今遇知識得聞彌陀名號本願功德。一心稱念求願往生。願佛慈悲不捨哀怜攝受。弟子<span class='note-inline'>(某甲)</span>不識佛身相好光明。願佛示現令我得見及見觀音勢至諸菩薩等。彼世界中清淨莊嚴光明妙相等。令我了了得見。發此願已一心正念即隨意入觀。或臨臥發願而睡。或有正發願時即得見之。或睡時得見。但辦專志自然圓滿所願。</p>
</div>
<div class='div-other'><a id='mulu113' />
<p class='h1'>白侍郎發願求生淨土文</p><p>記曰。我本師釋迦如來說言。從是西方過十萬億佛土。有世界號極樂。以無八苦四惡道故也。其國號淨土。以無三毒五濁故也。其佛號阿彌陀。以壽無量願無量。功德相好光明無量故也。諦觀此娑婆世界。眾生無賢愚無貴賤無幼艾。有起心歸佛者。舉手合掌心向西方。有怖厄苦惱開口發聲。必先念阿彌陀佛。又範金合土刻石綉紋。乃至印水聚沙童子戲者。莫不率以阿彌陀為上首。不知其然而然。由是而觀是彼如來。有大誓願於此眾生。眾生有大因緣於彼國土明矣。不然則南北東西。過去現在未來佛甚多矣。何獨如是哉。何獨如是哉。唐中大夫太子少傅白居易。當衰暮之歲中風痺之疾。乃捨俸錢命工人。杜敬宗按阿彌陀無量壽二經。畫西方世界一部。高九尺廣丈有三尺。阿彌陀佛坐中央。觀音勢至二大士侍左右。人天瞻仰眷屬圍遶。樓臺伎樂水樹花鳥。七寶嚴飾五彩彰施。爛爛煌煌功德成就。弟子居易。焚香稽首跪於佛前。起慈悲心發弘誓願。願此功德回施一切眾生。一切眾生有如我老者。如我病者。願離苦得樂斷惡修善。不越南部便覩西方。白毫大光應念來感。青蓮上品隨願往生。從現在身盡未來際。常得親近而供養也。欲重宣此義。而說讚曰。極樂世界清淨土。無諸惡道及眾苦。願如我身老病者。同生無量壽佛所。</p>
</div>
<div class='div-other'><a id='mulu114' />
<p class='h1'>憑濟川施經發淨土願文</p><p>其略曰。予之施經一事而具二施。何故以財贖經。是謂財施。以經傳法。是謂法施。按佛所說。財施後世當得天上人間福德之報。法施當得世智辯聰。蓋世之報當知此二報者。皆是輪迴之因苦報之本。我今發願。願回此二報。臨命終時。莊嚴往生西方極樂世界。蓮華為胎托質於中。見佛聞法悟無生忍。登不退階入菩薩位。還來十方界內五濁世中。普見其身而作佛事。以今日財法二施之因。如觀世音菩薩具大慈悲。遊歷五道隨類化形。說諸妙法開發未悟。永離苦道令得智慧。普與眾生悉得成佛。乃予施經之願也。</p>
<p>右出捨經碑憑察院施經。不求人天路上富貴聰明。而以此功德悉回向淨土願見彌陀。可謂智識高明深達佛理大乘人也。嗟見蓮社人終日念佛而求後世福報。豈不謬哉。予願一切人同生淨土。故舉憑察院施經發願文。與諸人作樣子凡有修福念佛。乃至一毫之善悉皆發願回向西方。有所歸趣。臨終定生淨土也。</p>

<p class='juan'>廬山蓮宗寶鑑念佛正願卷第七<span class='note-inline'>(終)</span></p></div>
</div><!-- end of div[@id='body'] -->
</body></html>