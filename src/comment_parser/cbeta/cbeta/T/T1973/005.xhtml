<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>廬山蓮宗寶鑑</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='juan'><a id='mulu85' />廬山蓮宗寶鑑念佛正信卷第五<span class='note-inline'>(六章)</span></p><a id='mulu86' />
<p class='h1'>念佛正信說</p><p>夫唯心樂國普遍十方。自性彌陀圓融一智。妙應於色聲之境。流光於心目之間。就中反妄歸真。直下背塵合覺。昔我法藏發弘誓。啟極樂之玄途。故佛世尊指西方示韋提之妙域。是乃廣長舌覆而同贊。諸餘經盡而獨留。蓋以利生之喜捨心增。應化之慈悲量大。教分九品乃別開方便之門。觀明一心。實徑直還源之路。聖凡際會如久客歸於家鄉。感應道交似稚子投於慈母。昧斯至理觸類皆迷。信此圓談事無不達。況復慈光願攝佛力難思。順水乘船不勞自力。推門落臼豈有他哉。有願必迎無機不被。舟石可濟獄火頓消。菩薩聲聞生彼者無量無數。前賢後聖得道者可撿可尋。䴍鵡頻伽尚有法音演唱。蜎飛蝡動悉蒙教化恩慈。聖境非虛佛言不妄。何乃愛河浪底沈溺而不憂。火宅焰中焚燒而不懼。密織癡網。淺智之刃莫能揮。深種疑根。汎信之力焉能拔。遂即甘心伏意幸禍樂災却誹清淨之邦。貪戀煩惱之世。焦蛾爛蠒自處餘殃。籠鳥鼎魚翻稱快樂。皆由善力微而業力勝。信根少而罪根多。是以三界茫茫四生擾擾。盡貪生而兀兀孰解知歸。悉逐業以悠悠。不求出要。過去生死却石難窮。未來輪迴芥城何盡。匪夙生之有幸豈得遇於斯因。擊鼓開囹圄之門宜應速出。逢舟濟沈淪之難詎可遲疑。敬順金文善隨佛學。不聞不解者可痛可傷焉。矧茲五濁惡世四面火焚。惟佛一人力能救援既聞妙法宜植淨緣。一念信誠萬德因種。思齊先哲希悟真常。普皆如說奉行盡心頂禮信受。</p>
</div>
<div class='div-other'><a id='mulu87' />
<p class='h1'>斷疑生信</p><p>經云。得為人難。六根完具難。生中國難。值佛道難。興信心難。蓋嘗論信之難興者。緣有其疑也。不斷其疑何由生信。故金剛經云。正信希有。法華經云。以信得入。王龍舒云。佛為人醫王能救一切病。不能救命盡者佛能度一切人。不能度不信者。蓋信者一念之真誠也。若人心念要去身則隨去。心念欲住身則隨住。是知此身隨心念動。有念欲去而身被牽繫者。色身壞時惟一念而已。一念到處則無處不到。所以一念信心念佛。求生淨土則必到淨土。況吾佛世尊諸大菩薩。又有本誓願力接引往生乎。或問之曰。今有一生持戒念佛。臨終不得生淨土者何也。答曰。此蓋信力不深。行願之有虧也。兼不曾發菩提之大心。又不曾斷十惡之邪行。雖曰修行未嘗言行相應。雖曰念佛未嘗淨念相繼。既無真實之功。焉得淨土之報也。淨名經云。隨其心淨則佛土淨。六祖壇經云。心中若無不善西方去此不遙。若懷不善之心念佛求生難到。不斷十惡之心何佛而來迎。請大師故。見世人不務淨心只是口念佛名。於其心外求佛妄想執著。而不自淨其心。心造諸惡是謂自喪其佛。又何更別求佛哉。所以道迷即眾生悟即佛也。圓通法門云。憶佛念佛現前當來必定見佛。蓋憶念者是心念也。信心清淨。信行願俱備也。楞嚴云。一根既返源六根成解脫。十惡化為十善。六識化六神通。所以正信心中憶念佛名。淨念相繼自性彌陀現前。此感彼應臨命終時。安得不見佛而生淨土乎。凡修淨業者。當信佛之言。而行佛之行。心口既不相違。因果決然不昧耳。若也聞而不信信而不行。由畫餅之不充飢也。心既無信則生疑謗。既興疑謗則自昧其心。自昧其心則淨土遠之遠矣。故香山周居士。述慈照蓮宗懺序云。導師者化物有方誨人存理。以深信為能入破諸闡提。專念佛為行門令心不亂。加菩提願心為根本度脫眾生。備此三者乃極樂佛土上上品之可登。毘盧果海流流而易到也。又云。此事人人本具箇箇圓成。無信行願三字因茲淪墜。嗚呼凡為人者。不在福德不在尊貴。不在聰明不在相貌。但具信行願者。乃生淨土之資糧也。四料楝云。從是西方過十萬億佛土有世界名曰極樂。是約遠也。若一念信心念佛即到西方。是約近也。故云亦近而亦遠在人之信願。信不隔絲毫疑而生死轉。又云。從是西方過迢迢十萬程。資糧若具足何愁去不成是也。所以道信為萬善之首。信為百行之宗。華嚴以十信為成佛之始。法華以正信為入道之門。五根以信根為先。五力以信力為最。是故三世諸佛諸大菩薩歷代祖師。修諸功行具大願力入佛境界成就菩提。未有不從這箇信字而入也。鸞法師遇留支觀經。即焚仙經。而修淨業豈不是這信字也。白侍郎行也彌陀。坐也彌陀。不出這信字也。蘇學士佩帶彌陀畫像。行坐隨身。言是西方公據者。蓋亦不出這信字也。張善和一生殺牛。臨終自見地獄相現。遇僧教令念阿彌陀佛。念未十聲見佛接引往生淨土。即脫地獄。豈不是信得及而致然耶。華嚴經云。信為道元功德母。信能長養諸善根。信能超出眾魔路。信能得入三摩地。信能解脫生死海。信能成就佛菩提。嗟乎今時齋人信持戒而不信念佛。信奉佛不信往生淨土。是皆自失其大利也。諒哉人天路上以福為先。生死海中念佛第一。今有欲快樂人天而不修福。欲出離生死而不念佛。是猶鳥無翼而欲飛。木無根而欲茂。奚可得哉。凡我同盟切須深信諸佛所說。真實非虛。脫苦良方無如念佛。專修淨業期出輪迴。時不待人慎勿疑悔。可謂此身不向今生度。更向何生度此身。</p>
</div>
<div class='div-other'><a id='mulu88' />
<p class='h1'>勸發信心</p><p>夫阿彌陀佛者。諸佛中尊四生之父。歸信者滅罪河沙。稱念者得福無量。凡欲念佛要起信心。若無信心空無所獲。是故肇法師云。是事如是者信之相也。是事不如是者不信之相也。夫信為入道之初宗。智為究竟之玄術。諸經首稱如是者信也。後曰奉行者智也。故彌陀經云。若有信者應當發願生彼國土。此是釋迦本師勸信處。又云。汝等當信是稱讚不可思議功德。此是六方諸佛勸信處又云。若人種善根疑則花不開。信心清淨者花開即見佛。此是往生論勸信處。又云。信者順之詞。信則所言之理順。順則師資之道成。經無豐約非信不傳。此是肇法師勸信處。又云。念佛法門不問道俗。不論男女不拘貴賤。修此法者唯要信心。此是大行和尚勸信處。問曰。既言信者未知信何法門。答曰。信意者信憑經中佛說念佛定生淨土。信念佛定滅諸罪。信念佛定得佛護。信念佛定得佛證。信念佛臨終定得佛來迎接。信念佛不問眾生。同信之人皆得往生。信念佛往生定得不退地。信念佛生淨土。定不墮三惡道。所以勸信念佛。受此法持此念。則往生淨土必矣。故大行和尚遣念佛人。心唯信佛。佛則知之他心通故。口惟稱佛。佛則聞之天耳通故。身惟禮佛。佛則見之天眼通故。是以大行和尚以此念佛法。勸人生信心也。又喻云。信心者猶如深栽果樹。根深故風吹不動。後著果實濟人飢渴。念佛之人亦復如是。要由深信得到西方。若無信心空無所獲。是故經言。十住菩薩一起信心念佛之後。縱遇惡緣寧捨身命不退信故。維摩云。深信堅固猶如金剛。法珍普照如雨甘露。念佛三昧從深信生。君看淨土恒沙佛。盡是當年正信人。</p>
</div>
<div class='div-other'><a id='mulu89' />
<p class='h1'>天竺慈雲式懺主往生正信偈</p>
<div class="lg regular"><div class='lg-row'>稽首西方安樂剎　彌陀世主大慈尊</div>
<div class='lg-row'>我依種種修多羅　成就往生決定信</div>
<div class='lg-row'>住大乘者清淨心　十念念彼無量壽</div>
<div class='lg-row'>臨終夢佛定往生　大寶積經如是說</div>
<div class='lg-row'>五逆地獄眾火現　值善知識發猛心</div>
<div class='lg-row'>十念稱佛即往生　十六觀經如是說</div>
<div class='lg-row'>若有歡喜愛樂心　下至十念即往生</div>
<div class='lg-row'>若不爾者不成佛　四十八願如是說</div>
<div class='lg-row'>諸有聞名生至心　一念回向即往生</div>
<div class='lg-row'>唯除五逆謗正法　無量壽經如是說</div>
<div class='lg-row'>臨終不能觀及念　但作生意知有佛</div>
<div class='lg-row'>此人氣絕即往生　大法鼓經如是說</div>
<div class='lg-row'>一日一夜懸繒蓋　專念往生心不斷</div>
<div class='lg-row'>臥中夢佛即往生　無量壽經如是說</div>
<div class='lg-row'>晝夜一日稱佛名　慇懃精進不斷絕</div>
<div class='lg-row'>展轉相勸同往生　大悲經中如是說</div>
<div class='lg-row'>一日二日至七日　執持名號心不亂</div>
<div class='lg-row'>佛現其前即往生　阿彌陀經如是說</div>
<div class='lg-row'>若人聞彼阿彌陀　一日二日若過等</div>
<div class='lg-row'>繫念現前即往生　般舟經中如是說</div>
<div class='lg-row'>一日一夜六時中　五體禮佛念不斷</div>
<div class='lg-row'>現見彼佛即往生　鼓音王經如是說</div>
<div class='lg-row'>十日十夜持齋戒　縣繒旛蓋然香燈</div>
<div class='lg-row'>繫念不斷得往生　大彌陀經如是說</div>
<div class='lg-row'>若人專念一方佛　或行或坐七七日</div>
<div class='lg-row'>現身見佛即往生　大集經中如是說</div>
<div class='lg-row'>若人自誓常經行　九十日中不坐臥</div>
<div class='lg-row'>三昧中見阿彌陀　佛立經中如是說</div>
<div class='lg-row'>若人端坐正西向　九十日中常念佛</div>
<div class='lg-row'>能成三昧生佛前　文殊般若如是說</div>
<div class='lg-row'>我於眾經頌少分　如是說者無窮盡</div>
<div class='lg-row'>願同聞者生正信　佛語真實不欺誑</div>
<div class='lg-row'>佛既顯言易往生　幸各正信無疑惑</div>
</div></div>
<div class='div-other'><a id='mulu90' />
<p class='h1'>天台智者大師淨土十疑論敘</p><p>夫四果之明不能測如來之奧。十地之聖不能窮極果之妙。矧茲凡夫生無慧目。陷三界有必固之妄。指淨土謬難轉之疑。疑之於身知五蘊之未滅。疑之於心知萬惑之未遣。疑之於行知六度之未濟。由漂沈未濟之行。期濟於已濟之域。在於其己猶惑之。況他人哉。此物情難信為道俗所共疑也。隋智者大師心興物冥。智將神會。乘時翼教異跡由著。因其所異考其所證。不知其三賢之人乎。十聖之人乎。其為應正等覺妙神化于難思乎。蓋亦思之不能知也。但大師念定總持昭晣行業期生淨土。間無容髮發大師之所有。存者其十疑之文乎。然其文遠取諸經。近取諸論。去就其意以取諸傳。無離經以備事。無飾辭以增巧。審辭達意。能極九品之所生。乃見大師之用心也。見大師之心者。其於淨土之有疑。所謂高天無雲群星列彩。經紀之所相殊。躔次之所相異。粲粲然無一而隱者也。予得其文載念能仁所稱淨土者。累焉諸佛證而成之者。或舌相以覆大千。或潮音而演梵說。余雖陋學不得以相輝映烏可無言哉。故於論首略陳一二以罄予所懷。雖辭膚理淺不足起大師之化。在其先佛證成之義且有歸矣。</p>
</div>
<div class='div-other'><a id='mulu91' />
<p class='h1'>無為楊提刑直指淨土決疑序</p><p>大願聖人從淨土來。來實無來。深信凡夫往淨土去。去實無去。彼不來此。此不往彼。而其聖凡會遇。兩得交際者何也。彌陀光明如大圓月遍照十方。水澄而清則月現全體。月非趣水而遽來。水動而濁則月無定光。月非捨水而遽去。在水則有清濁動靜。在月則無取捨去來。故華嚴解脫長者云。知一切佛猶如影像。自心如水。彼諸如來不來至此。我亦不往彼。我若欲見安樂世界阿彌陀佛隨意即見。是知眾生注念定見阿彌陀佛。此乃稱性實言非權教也。淨土無欲非欲界也其國地居非色界也。生有形相非無色界也。一切眾生未寤正覺處大夢中。六道升沈未嘗休止。諸天雖樂報盡相衰。修羅方嗔戰爭互勝。旁生飛走噉食相殘。鬼神幽陰飢渴困逼。地獄長夜痛楚號呼。得生人趣固已為幸。然而生老病死眾苦縈纏。惟是淨邦更無諸苦。蓮苞託質無生苦也。寒暑不遷無老苦也。身無分段無病苦也。壽命無量無死苦也。無父母妻子無愛別離苦也。上善人聚無怨憎會苦也。花裓香食珍寶受用無求不得苦也。觀照空寂無蘊苦也。悲濟有情欲生則生。不住寂滅非二乘也。智照生死得不退轉非凡夫也。三界蕩然。譬如四裔丘陵坑坎腐穢所積。溪壑阻絕孰為津梁迺有狂人迷路。于此惡獸魑魅惱害。雜居刀兵水火。或時傷暴風霜霹靂凌厲摧懾罔知城域可以庇覆。飲食衣服未或充足。甘受是苦不求安樂。有佛釋迦是大導師。指清淨土是安樂國。無量壽佛是淨土師。爾諸眾生若生彼土則無諸惱。不聞知者固可哀憐。亦有善士發三種心。不求生者尤可嗟惜。一曰。吾當超佛越祖。淨土不足生也。二曰。處處皆淨土西方不必生也。三曰。極樂聖域。我輩凡夫不能生也。夫行海無量。普賢願見彌陀佛國雖空。維摩常修淨土。十方如來有廣舌之讚。十方菩薩有同往之心。試自忖量孰與諸聖。謂不足生者何其自欺哉。至如龍猛祖師也。楞伽經有預記之文。天親教宗也。無量論有求生之偈。慈恩通讚首稱十勝。智者析理明辯十疑。彼皆上哲精進往生。謂不必生者何其自慢哉。火車可滅舟石不沈。現華報者莫甚於張馗。十念而超勝處。入地獄者莫速於雄俊。再甦而證妙因。世人愆尤未必若此。謂不能生者何其自棄哉。般舟三昧經云。跌陀和菩薩問佛。未來眾生。云何得見十方諸佛。佛教令念阿彌陀佛。即見十方諸佛。寶積經云。他方眾生聞無量壽如來名。迺至能發一念淨信。歡喜愛樂所有善根回向願生彼國者。隨願皆生得不退轉。此皆佛言也。不信佛言。何言可信。不生淨土。何土可生。自欺自慢自棄己靈流入輪迴是誰之咎。四十八願悉為度生。一十六觀同歸繫念。一念既信已投種於寶池。眾善相資定化生於金地。毋輒悔隋誤認疑城。即時蓮開得解脫道。唯心淨土自性彌陀。大光明中決無魔事。決疑諸者王敏仲侍郎之編也。開釋疑情徑超信地。其載要旨最為詳審。蓋安養國之鄉導也。若登彼岸舟固可忘。來者問津斯言毋忽。</p>

<p class='juan'>廬山蓮宗寶鑑念佛正信卷第五<span class='note-inline'>(終)</span></p></div>
</div><!-- end of div[@id='body'] -->
</body></html>