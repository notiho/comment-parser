<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩提行經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu8' />菩提行經卷第三</p><p class="byline">聖龍樹菩薩集頌</p><p class="byline">西天中印度惹爛駄囉國密林寺三藏明教大師賜紫沙門臣天息災奉　詔譯</p><a id='mulu9' />
<p class='h1'>菩提心靜慮般若波羅蜜多品第六</p>
<div class="lg regular"><div class='lg-row'>佛喜精進增，　安住禪定意，</div>
<div class='lg-row'>慜彼散心人，　煩惱芽間住。</div>
<div class='lg-row'>我今知身心，　不生於散亂，</div>
<div class='lg-row'>是故遠世間，　亦遠離疑惑。</div>
<div class='lg-row'>利益行可愛，　愛不離世間，</div>
<div class='lg-row'>智者乃思惟，　是故此皆捨。</div>
<div class='lg-row'>依於奢摩他，　尾鉢奢曩等，</div>
<div class='lg-row'>如是而起行，　破壞於煩惱。</div>
<div class='lg-row'>先求奢摩他，　不藉世間行，</div>
<div class='lg-row'>無常而恒有，　於愛何得要？</div>
<div class='lg-row'>若見於千生，　不復起愛著，</div>
<div class='lg-row'>不樂尾鉢捨，　亦不住等持。</div>
<div class='lg-row'>見已不止足，　是患過去渴，</div>
<div class='lg-row'>如實而不見，　安得盡煩惱？</div>
<div class='lg-row'>意緣於愛集，　被煩惱燒然，</div>
<div class='lg-row'>思惟彼下墮，　短命須臾住。</div>
<div class='lg-row'>善友不長久，　堅固法不成，</div>
<div class='lg-row'>行與愚迷同，　決定墮惡趣。</div>
<div class='lg-row'>何得同愚迷，　以毒分牽故，</div>
<div class='lg-row'>而於自眷屬，　剎那獲怨恨。</div>
<div class='lg-row'>凡夫性異生，　喜怒而無定，</div>
<div class='lg-row'>多瞋承事難，　遠離於善利。</div>
<div class='lg-row'>下劣心自讚，　縛著憎愛罪，</div>
<div class='lg-row'>彼不捨於瞋，　當墮於惡趣。</div>
<div class='lg-row'>迷愚不攝心，　為此無功德，</div>
<div class='lg-row'>自讚毀謗他，　輪迴樂自得。</div>
<div class='lg-row'>愚迷之所持，　住是等不善，</div>
<div class='lg-row'>不善不和合，　彼事皆獲得。</div>
<div class='lg-row'>一身我所樂，　而意無所貪，</div>
<div class='lg-row'>遠離於愚迷，　當得愛承事。</div>
<div class='lg-row'>不為於讚歎，　住於何善事，</div>
<div class='lg-row'>略如蜂造蜜，　寂靜得成就。</div>
<div class='lg-row'>我行一切處，　如未曾有者，</div>
<div class='lg-row'>恒得於多人，　讚歎而敬愛。</div>
<div class='lg-row'>若迷於處處，　得意樂快樂，</div>
<div class='lg-row'>以此於世間，　得生死怖畏。</div>
<div class='lg-row'>是故彼智者，　怖畏於生死，</div>
<div class='lg-row'>知千種苦惱，　住之決定受。</div>
<div class='lg-row'>若於剎那頃，　自修於精進，</div>
<div class='lg-row'>獲得好名稱，　亦復多利養。</div>
<div class='lg-row'>以彼同利人，　毀我非功德，</div>
<div class='lg-row'>若此加毀謗，　我謂讚歡喜。</div>
<div class='lg-row'>雖毀謗不瞋，　稱讚亦不喜，</div>
<div class='lg-row'>謂佛及有情，　種種皆如是。</div>
<div class='lg-row'>稱讚得功德，　毀謗招苦報，</div>
<div class='lg-row'>世間不思惟，　是謂愚癡故。</div>
<div class='lg-row'>自性苦同住，　彼生何所樂，</div>
<div class='lg-row'>愚迷非朋友，　此乃如來說。</div>
<div class='lg-row'>若在於愚迷，　自利無不愛，</div>
<div class='lg-row'>若入利他門，　如是為自愛。</div>
<div class='lg-row'>不毀於有情，　不一心承奉，</div>
<div class='lg-row'>損於利物行，　如煩惱壞善。</div>
<div class='lg-row'>如彼天宮殿，　及於樹根舍，</div>
<div class='lg-row'>隨彼愛樂心，　從意得為上。</div>
<div class='lg-row'>自性之廣大，　斯為無礙處，</div>
<div class='lg-row'>彼所未曾見，　亦不能觀察。</div>
<div class='lg-row'>富貴喻坯器，　雖成不堅牢，</div>
<div class='lg-row'>受用然自由，　苦惱而速至。</div>
<div class='lg-row'>如盜他人衣，　分之著身上，</div>
<div class='lg-row'>行住不自在，　苦惱當求離。</div>
<div class='lg-row'>稱量於自身，　彼實苦惱法，</div>
<div class='lg-row'>我此如是身，　是身必當壞。</div>
<div class='lg-row'>觀察於此身，　性與身相離，</div>
<div class='lg-row'>性然無所壞，　身當為豺食。</div>
<div class='lg-row'>一生定一死，　有情界如是，</div>
<div class='lg-row'>彼復見何事？　諸大各分去。</div>
<div class='lg-row'>如人遠路行，　欲及於住舍，</div>
<div class='lg-row'>憂苦彼別無，　唯求無障礙。</div>
<div class='lg-row'>喻輪迴亦然，　咸受於生住，</div>
<div class='lg-row'>直至於四人，　彼方獲遠離。</div>
<div class='lg-row'>如是之一身，　冤家所不讚，</div>
<div class='lg-row'>直至如是成，　不厭患世間。</div>
<div class='lg-row'>過去世間時，　生死無悔恨，</div>
<div class='lg-row'>所行行不近，　能離世間苦。</div>
<div class='lg-row'>念佛心口同，　無有人嫌毀，</div>
<div class='lg-row'>是故身意調，　寂靜無煩擾。</div>
<div class='lg-row'>如是我恒行，　滅盡諸煩惱，</div>
<div class='lg-row'>解脫於自心，　復解脫一切。</div>
<div class='lg-row'>得此心平等，　於今世後世，</div>
<div class='lg-row'>斷彼苦惱縛，　乃至地獄等。</div>
<div class='lg-row'>若有男女等，　合掌多恭敬，</div>
<div class='lg-row'>善利非算數，　無罪可稱說。</div>
<div class='lg-row'>有善用自金，　遠離棄擲怖，</div>
<div class='lg-row'>此行若能行，　得最上寂靜。</div>
<div class='lg-row'>彼人有此獲，　我自得無異，</div>
<div class='lg-row'>明了如是行，　何不趣寂靜？</div>
<div class='lg-row'>一心住貪愛，　此為下趣牽，</div>
<div class='lg-row'>業感焰魔門，　前見見可怖。</div>
<div class='lg-row'>彼門是汝冤，　煩惱今不同，</div>
<div class='lg-row'>分明住貪愛，　今見何能脫？</div>
<div class='lg-row'>過咎自藏護，　一一他眼見，</div>
<div class='lg-row'>彼今所食噉，　妬忌何不護？</div>
<div class='lg-row'>飛鷲常所貪，　唯愛此肥肉，</div>
<div class='lg-row'>復以血莊嚴，　此食偏所重。</div>
<div class='lg-row'>喻見鬼形容，　枯瘦及行動，</div>
<div class='lg-row'>相貌既如是，　覩之堪可怖。</div>
<div class='lg-row'>口吻及牙涎，　皆從不淨生，</div>
<div class='lg-row'>不淨非所堪，　食飲彼何愛？</div>
<div class='lg-row'>覩羅綿藏觸，　細滑樂嬉戲，</div>
<div class='lg-row'>臭穢豈不漏？　慾者心自迷。</div>
<div class='lg-row'>此貪謂若蓋，　迷者堅樂著，</div>
<div class='lg-row'>無著即無事，　云何而不離？</div>
<div class='lg-row'>衰老相隨生，　肉泥加飾染，</div>
<div class='lg-row'>不識彼空幻，　而復樂歍吻。</div>
<div class='lg-row'>如袋不淨滿，　迷人不思惟，</div>
<div class='lg-row'>不淨如是多，　彼汝何喜行？</div>
<div class='lg-row'>身肉非淨成，　愚智而皆見，</div>
<div class='lg-row'>自性元無心，　云何妄愛肉？</div>
<div class='lg-row'>若彼無愛心，　是得分明見，</div>
<div class='lg-row'>若能無彼此，　自不見歍吻。</div>
<div class='lg-row'>別有非不淨，　而自不希有，</div>
<div class='lg-row'>如是不自淨，　彼汝非希有。</div>
<div class='lg-row'>愚迷不淨心，　體喻於蓮花，</div>
<div class='lg-row'>慧日照開敷，　非淨身何愛？</div>
<div class='lg-row'>不淨今無常，　染愛今不正，</div>
<div class='lg-row'>欲出正淨身，　云何由染愛？</div>
<div class='lg-row'>云何歍吻他，　由貪彼不淨，</div>
<div class='lg-row'>於彼不淨地，　種子生增長。</div>
<div class='lg-row'>汝受不淨身，　此身唯蟲聚，</div>
<div class='lg-row'>是身既非淨，　非淨不可愛。</div>
<div class='lg-row'>不淨而不一，　而汝自不嫌，</div>
<div class='lg-row'>無別不淨器，　此器孰多愛？</div>
<div class='lg-row'>龍腦香米等，　食飲而適悅，</div>
<div class='lg-row'>入口味最上，　是地合清淨。</div>
<div class='lg-row'>若此甚分明，　彼不淨不離，</div>
<div class='lg-row'>穢惡棄尸林，　是身同若此。</div>
<div class='lg-row'>皮剝肉潰爛，　見之得大怖，</div>
<div class='lg-row'>既能知彼已，　復何生愛樂？</div>
<div class='lg-row'>白檀香復潔，　身無如是妙，</div>
<div class='lg-row'>云何殊勝香，　用心而別愛？</div>
<div class='lg-row'>自性臭若貪，　不樂於寂靜，</div>
<div class='lg-row'>亦於法諸香，　一切皆染污。</div>
<div class='lg-row'>若復髮甲長，　牙齒兼垢黑，</div>
<div class='lg-row'>垢膩之所持，　惡性身裸露。</div>
<div class='lg-row'>狂亂自癡迷，　欲用行大地，</div>
<div class='lg-row'>復持諸器仗，　一心待自殺。</div>
<div class='lg-row'>寒林枯骨形，　見乃發惡聲，</div>
<div class='lg-row'>聚落枯骨動，　迷人返愛樂。</div>
<div class='lg-row'>不淨乃如是，　此苦為彼愛，</div>
<div class='lg-row'>如彼那落中，　無苦痛不受。</div>
<div class='lg-row'>少年貪受樂，　不求勝善力，</div>
<div class='lg-row'>少年如不求，　老至欲何作？</div>
<div class='lg-row'>如彼日將落，　為作困不就，</div>
<div class='lg-row'>復如鹿獸群，　至夜空還去。</div>
<div class='lg-row'>錫杖鉢隨行，　在路而困苦，</div>
<div class='lg-row'>如犢隨母行，　無所畏亦爾。</div>
<div class='lg-row'>若自為欲迷，　自賣為僕從，</div>
<div class='lg-row'>彼不得自在，　亦復隨業牽。</div>
<div class='lg-row'>如女產林野，　如戰命難保，</div>
<div class='lg-row'>迷者為欲誑，　恃我感奴僕。</div>
<div class='lg-row'>斷欲者心淨，　於苦能審察，</div>
<div class='lg-row'>見彼欲火燒，　復若毒槍刺。</div>
<div class='lg-row'>迷人求欲境，　喜獲妄守護，</div>
<div class='lg-row'>無利事無邊，　清淨皆破壞。</div>
<div class='lg-row'>世間虛幻財，　愚人忙忙貪，</div>
<div class='lg-row'>輪迴往來苦，　解脫於何時？</div>
<div class='lg-row'>如是貪欲味，　欲者受不少，</div>
<div class='lg-row'>喻牛牽重車，　至彼口無草。</div>
<div class='lg-row'>欲味與無草，　見者人難得，</div>
<div class='lg-row'>見已破知非，　剎那覺希有。</div>
<div class='lg-row'>而身為作此，　一切時疲倦，</div>
<div class='lg-row'>勝定業不修，　必當墮地獄。</div>
<div class='lg-row'>彼百俱胝劫，　分受困不覺，</div>
<div class='lg-row'>彼行大苦苦，　不為求菩提。</div>
<div class='lg-row'>無器仗毒火，　無山崖冤等，</div>
<div class='lg-row'>離欲者若此，　說離地獄苦。</div>
<div class='lg-row'>遠離如是欲，　生愛樂分別，</div>
<div class='lg-row'>愛樂非空處，　而諍善林地。</div>
<div class='lg-row'>善財月光明，　白檀涼香潔，</div>
<div class='lg-row'>廣寶樓閣間，　行住甚適悅。</div>
<div class='lg-row'>善林聲不閙，　清淨風長扇，</div>
<div class='lg-row'>彼處而寂靜，　思惟心爽利。</div>
<div class='lg-row'>若處何可親，　空舍巖樹下，</div>
<div class='lg-row'>捨愛離煩惱，　自在護根識。</div>
<div class='lg-row'>是處主宰無，　自在隨行住，</div>
<div class='lg-row'>歡喜愛快樂，　何推帝釋天。</div>
<div class='lg-row'>觀功德智慧，　如是等諸法，</div>
<div class='lg-row'>復正菩提心，　消除於疑惑。</div>
<div class='lg-row'>先當如是觀，　重自他不二，</div>
<div class='lg-row'>我自一切行，　苦樂亦平等。</div>
<div class='lg-row'>手作多種事，　守護如一身，</div>
<div class='lg-row'>世壞不壞法，　苦樂等亦爾。</div>
<div class='lg-row'>如己之別苦，　一一皆消盡，</div>
<div class='lg-row'>如是我受持，　為於有情等。</div>
<div class='lg-row'>我若愛於他，　令得平等樂，</div>
<div class='lg-row'>彼得快樂已，　於自勝何奪？</div>
<div class='lg-row'>我若不愛他，　彼得諸苦怖，</div>
<div class='lg-row'>彼苦怖不脫，　於自當何勝？</div>
<div class='lg-row'>苦害令若得，　而由不愛護，</div>
<div class='lg-row'>未來苦害身，　云何而可護？</div>
<div class='lg-row'>我若住邪見，　復起於我慢，</div>
<div class='lg-row'>如是別得生，　如是別得死。</div>
<div class='lg-row'>作罪不作罪，　如彼手與足，</div>
<div class='lg-row'>手足苦不同，　云何同說護？</div>
<div class='lg-row'>以此知不合，　心住於我慢，</div>
<div class='lg-row'>是合當盡斷，　彼自宜隨力。</div>
<div class='lg-row'>種子集次第，　排行若軍伍，</div>
<div class='lg-row'>若此而無苦，　彼不知何得。</div>
<div class='lg-row'>苦本非主宰，　世一切不勝，</div>
<div class='lg-row'>若住於尸羅，　是苦不能立。</div>
<div class='lg-row'>若住戒清淨，　能障一切苦，</div>
<div class='lg-row'>一切苦無因，　諸苦而無有。</div>
<div class='lg-row'>悲苦云何多，　何力而能生？</div>
<div class='lg-row'>思惟於世間，　是故悲苦多。</div>
<div class='lg-row'>一苦而非多，　見有情獲得，</div>
<div class='lg-row'>悲苦如是生，　於自他平等。</div>
<div class='lg-row'>自苦不消除，　欲消除他苦，</div>
<div class='lg-row'>是故妙人月，　說彼有情句。</div>
<div class='lg-row'>善者如是觀，　他苦平等護，</div>
<div class='lg-row'>設在無間中，　如鵝遊蓮池。</div>
<div class='lg-row'>為解脫有情，　彼若歡喜海，</div>
<div class='lg-row'>如是恒不足，　如彼解脫味。</div>
<div class='lg-row'>作是利他日，　無我無有疑，</div>
<div class='lg-row'>利他無所求，　果報誰云愛？</div>
<div class='lg-row'>是故我如此，　無德而自謂，</div>
<div class='lg-row'>悲心與護心，　為他如是起。</div>
<div class='lg-row'>智者細微知，　輸羯羅血等，</div>
<div class='lg-row'>智者得了此，　觀察物不實。</div>
<div class='lg-row'>是身非別作，　何以自不知？</div>
<div class='lg-row'>以自知他身，　如是故不難。</div>
<div class='lg-row'>自知己有過，　不知他功德，</div>
<div class='lg-row'>自性不樂捨，　徒觀察他施。</div>
<div class='lg-row'>此身之和合，　因緣如拍手，</div>
<div class='lg-row'>此是世間緣，　有情何不知？</div>
<div class='lg-row'>云何學無生？　如學而自知，</div>
<div class='lg-row'>自身而非身，　以自如他身。</div>
<div class='lg-row'>如是而利他，　作已不疑慮，</div>
<div class='lg-row'>果熟而自受，　當獲彼無生。</div>
<div class='lg-row'>是故世間學，　悲心與護心，</div>
<div class='lg-row'>此愛心自蔽，　深重如煩惱。</div>
<div class='lg-row'>知有情怖畏，　為師而示學，</div>
<div class='lg-row'>若能如是學，　雖難而不退。</div>
<div class='lg-row'>沙門見怖畏，　彼無得護者，</div>
<div class='lg-row'>若自及與他，　急速而當救。</div>
<div class='lg-row'>瞋如冤怖多，　無愛怖獲少，</div>
<div class='lg-row'>以最上祕密，　自他轉行利。</div>
<div class='lg-row'>水陸與飛空，　勿令人住殺，</div>
<div class='lg-row'>由若於今時，　救度於飢渴。</div>
<div class='lg-row'>若人為財利，　殺父毀三寶，</div>
<div class='lg-row'>見世惡莊嚴，　死得阿鼻財。</div>
<div class='lg-row'>何有於智者，　見愛而供養，</div>
<div class='lg-row'>見冤不欲覩，　供養云何說？</div>
<div class='lg-row'>斯鬼而自利，　捨之而何受？</div>
<div class='lg-row'>利他而不生，　云何捨受用？</div>
<div class='lg-row'>以自利害他，　地獄而別生，</div>
<div class='lg-row'>自害而利他，　諸功德具足。</div>
<div class='lg-row'>作意善逝見，　如是行別處，</div>
<div class='lg-row'>下劣不自愛，　愚癡投惡趣。</div>
<div class='lg-row'>自利知微細，　今當墮奴僕，</div>
<div class='lg-row'>利他微細知，　當為自在主。</div>
<div class='lg-row'>世有諸苦者，　昔自迷貪愛，</div>
<div class='lg-row'>世諸快樂者，　於他昔利樂。</div>
<div class='lg-row'>何要多種說，　此中間已見，</div>
<div class='lg-row'>愚迷樂自為，　牟尼利他作。</div>
<div class='lg-row'>不求佛菩提，　輪迴何得樂？</div>
<div class='lg-row'>自苦欲與他，　廻轉無由得。</div>
<div class='lg-row'>觀察於後世，　善利不成就，</div>
<div class='lg-row'>於奴僕起業，　主者而返受。</div>
<div class='lg-row'>互相之利樂，　迷者見而離，</div>
<div class='lg-row'>而返互相苦，　當受惡苦報。</div>
<div class='lg-row'>若得世間災，　乃至驚怖苦，</div>
<div class='lg-row'>彼一切自作，　云何而此作？</div>
<div class='lg-row'>不能捨自身，　於苦不能離，</div>
<div class='lg-row'>如不離於火，　不能遠燒害。</div>
<div class='lg-row'>自苦若能除，　能消除他苦，</div>
<div class='lg-row'>以彼自他受，　是故而取喻。</div>
<div class='lg-row'>汝今無別思，　利益諸有情，</div>
<div class='lg-row'>汝決定作意，　因業有分別。</div>
<div class='lg-row'>眼以見為能，　所觀不為眼，</div>
<div class='lg-row'>手以執為用，　所持寧為手？</div>
<div class='lg-row'>但為諸有情，　亦不住身見，</div>
<div class='lg-row'>離見乃善逝，　常行如是利。</div>
<div class='lg-row'>見彼下品人，　而起自他見，</div>
<div class='lg-row'>雖觀彼憎愛，　我心不疑惑。</div>
<div class='lg-row'>作此善無我，　獲得無我我，</div>
<div class='lg-row'>大毀及讚歎，　無苦亦無樂。</div>
<div class='lg-row'>我所作業因，　獲彼善安住，</div>
<div class='lg-row'>謙下世最上，　無德乃有德。</div>
<div class='lg-row'>以彼德不稱，　一切德自有，</div>
<div class='lg-row'>謙下而若此，　勝我由斯得。</div>
<div class='lg-row'>離戒見煩惱，　由得無我力，</div>
<div class='lg-row'>如醫諸病人，　隨藥力痊差。</div>
<div class='lg-row'>我如是救療，　自見而云何？</div>
<div class='lg-row'>然自有功德，　彼德我無住。</div>
<div class='lg-row'>地獄之惡門，　於彼愁不生，</div>
<div class='lg-row'>以有功德故，　斯乃為智者。</div>
<div class='lg-row'>若自平等觀，　利益自增長，</div>
<div class='lg-row'>自利分尊卑，　鬪諍而成就。</div>
<div class='lg-row'>此一切世間，　誰得見功德？</div>
<div class='lg-row'>若此功德名，　不聞此人得。</div>
<div class='lg-row'>罪蓋覆心寶，　是不自供養，</div>
<div class='lg-row'>於自利益分，　而總不獲得。</div>
<div class='lg-row'>有見而暫喜，　久久必不喜，</div>
<div class='lg-row'>如是一切人，　哂笑而毀訾。</div>
<div class='lg-row'>下劣心我慢，　自勝嫌人同，</div>
<div class='lg-row'>誇智慧顏容，　種族財富等。</div>
<div class='lg-row'>以此為自德，　常欲聞稱讚，</div>
<div class='lg-row'>聞讚生勝心，　歡喜而得樂。</div>
<div class='lg-row'>以此為得利，　自謂功德力，</div>
<div class='lg-row'>宿造纖毫因，　得此不正業。</div>
<div class='lg-row'>盡此少報已，　永在於輪迴，</div>
<div class='lg-row'>如是輪迴中，　受彼百千苦。</div>
<div class='lg-row'>過於無邊劫，　不知其出離，</div>
<div class='lg-row'>被苦常大困，　罪心而不覺。</div>
<div class='lg-row'>如是不知覺，　久久發善種，</div>
<div class='lg-row'>後見如來言，　真實得功德。</div>
<div class='lg-row'>汝若見過去，　不受彼惡業，</div>
<div class='lg-row'>菩提正快樂，　此樂不得離。</div>
<div class='lg-row'>是故而取喻，　彼輸揭羅等，</div>
<div class='lg-row'>汝云何更作，　我慢及不善？</div>
<div class='lg-row'>諸行及己身，　觀之而不見，</div>
<div class='lg-row'>獲得如是離，　利他汝常行。</div>
<div class='lg-row'>自樂而苦他，　此行乃下劣，</div>
<div class='lg-row'>汝自之一心，　於他作憎愛。</div>
<div class='lg-row'>中間忽思惟，　何時何此作？</div>
<div class='lg-row'>乃自捨快樂，　他苦亦不行。</div>
<div class='lg-row'>寧自落其頭，　更不造別過，</div>
<div class='lg-row'>乃至於小過，　此大牟尼說。</div>
<div class='lg-row'>以別勝善等，　於他暗稱讚，</div>
<div class='lg-row'>喻僕人事主，　當事於有情。</div>
<div class='lg-row'>彼住於過失，　無定無功德，</div>
<div class='lg-row'>自如不知人，　作此功德意。</div>
<div class='lg-row'>汝若緊迅作，　自為及為他，</div>
<div class='lg-row'>彼緊迅若此，　必苦惱自退。</div>
<div class='lg-row'>此修乃第一，　而未得其力，</div>
<div class='lg-row'>喻新住威儀，　以財而驚怖。</div>
<div class='lg-row'>如此受持身，　降心不散亂，</div>
<div class='lg-row'>汝當如是住，　汝此何不作？</div>
<div class='lg-row'>以是常觀察，　妄心令不起，</div>
<div class='lg-row'>如此調伏我，　息一切過失。</div>
<div class='lg-row'>見我去何處，　無明一切壞，</div>
<div class='lg-row'>同彼過去時，　如汝之壞我。</div>
<div class='lg-row'>自利我今有，　此遠離不遠，</div>
<div class='lg-row'>如人賣於他，　苦多不自在。</div>
<div class='lg-row'>汝有情不與，　雖名不散亂，</div>
<div class='lg-row'>是故如以人，　付獄卒不殊。</div>
<div class='lg-row'>獄中種種事，　被害亦長久，</div>
<div class='lg-row'>此得為自利，　怨念彼不生。</div>
<div class='lg-row'>不作於自愛，　而自愛得有，</div>
<div class='lg-row'>若見自護持，　護持不實故。</div>
<div class='lg-row'>此身乃如如，　而作於守護，</div>
<div class='lg-row'>得上品柔軟，　到此亦復然。</div>
<div class='lg-row'>若此而得到，　如地一切受，</div>
<div class='lg-row'>若不能圓滿，　何人求用意？</div>
<div class='lg-row'>愛心之煩惱，　而不能破得，</div>
<div class='lg-row'>如彼久富貴，　不能求一切。</div>
<div class='lg-row'>若貪於他物，　不受於賢名，</div>
<div class='lg-row'>是故求增勝，　身心不放逸。</div>
<div class='lg-row'>彼愛終滅盡，　此動此不覺，</div>
<div class='lg-row'>諸惡不淨身，　此我云何執？</div>
<div class='lg-row'>我此身云何，　雖活而必死，</div>
<div class='lg-row'>與土而無異，　我見何不破？</div>
<div class='lg-row'>為此不實身，　虛受於苦惱，</div>
<div class='lg-row'>何更於無情，　復起於瞋怒？</div>
<div class='lg-row'>我今徒育養，　終為豺鷲食，</div>
<div class='lg-row'>至此無愛瞋，　彼愛何能立？</div>
<div class='lg-row'>若彼住瞋怒，　當歡喜供養，</div>
<div class='lg-row'>彼如是不知，　何為作辛苦？</div>
<div class='lg-row'>我今愛此身，　乃為我所親，</div>
<div class='lg-row'>一切愛自身，　云何我不愛？</div>
<div class='lg-row'>是故我捨身，　為捨於世間，</div>
<div class='lg-row'>觀此多過咎，　喻如持業器。</div>
<div class='lg-row'>彼業世間行，　我去而隨身，</div>
<div class='lg-row'>靜念不散亂，　當斷於無明。</div>
<div class='lg-row'>是故破煩惱，　我處於禪定，</div>
<div class='lg-row'>邪道不牽心，　自名最上住。</div>
</div>
<p class='juan'>菩提行經卷第三</p></div>
</div><!-- end of div[@id='body'] -->
</body></html>