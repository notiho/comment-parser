<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩提行經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu10' />菩提行經卷第四</p><p class="byline">聖龍樹菩薩集頌</p><p class="byline">西天中印度惹爛馱囉國密林寺三藏明教大師賜紫沙門臣天息災奉　詔譯</p><a id='mulu11' />
<p class='h1'>菩提心般若波羅蜜多品第七</p>
<div class="lg regular"><div class='lg-row'>如來智慧仁，　為一切世間，</div>
<div class='lg-row'>令求遠離苦，　是故智慧生。</div>
<div class='lg-row'>真如及世間，　今說此二法，</div>
<div class='lg-row'>知佛真如故，　說法而智慧。</div>
<div class='lg-row'>彼世間凡夫，　見二種相應，</div>
<div class='lg-row'>害及勝害等，　乃世相應事。</div>
<div class='lg-row'>彼二事見已，　見之乃為智，</div>
<div class='lg-row'>智見世間性，　是喻於真如。</div>
<div class='lg-row'>此說無去來，　智者無不見，</div>
<div class='lg-row'>色等甚分明，　乃世相應事。</div>
<div class='lg-row'>不淨而為淨，　智者喻有利，</div>
<div class='lg-row'>為知世間故，　是說世間性。</div>
<div class='lg-row'>為見於真如，　見以剎那住，</div>
<div class='lg-row'>世間行相應，　此行無過失。</div>
<div class='lg-row'>知女人不淨，　異世諸害事，</div>
<div class='lg-row'>謂佛福虛幻，　使我云何信？</div>
<div class='lg-row'>有情若幻境，　云何復生滅？</div>
<div class='lg-row'>彼因集和合，　乃得於幻緣。</div>
<div class='lg-row'>有情種子生，　云何有真實？</div>
<div class='lg-row'>殺彼虛幻人，　無心性等罪。</div>
<div class='lg-row'>平等心虛幻，　罪福得生起，</div>
<div class='lg-row'>真言力等持，　幻境心無著。</div>
<div class='lg-row'>以彼種種幻，　種種因業生，</div>
<div class='lg-row'>何有於一人，　得於一切力。</div>
<div class='lg-row'>若住於真如，　或住於淨戒，</div>
<div class='lg-row'>如是即佛行，　誰云菩提行？</div>
<div class='lg-row'>因緣當斷盡，　幻化不可得，</div>
<div class='lg-row'>因緣若斷盡，　無生而自得。</div>
<div class='lg-row'>若不住疑妄，　幻境而不立，</div>
<div class='lg-row'>幻境若彼無，　一切不可得。</div>
<div class='lg-row'>如是即真如，　得現於心體，</div>
<div class='lg-row'>心如是若分，　虛幻何由見？</div>
<div class='lg-row'>心不自見心，　世尊之所說，</div>
<div class='lg-row'>如劍刃雖利，　雖利不自斷。</div>
<div class='lg-row'>自性由若斯，　復喻如燈光，</div>
<div class='lg-row'>破闇然得名，　而不云自照。</div>
<div class='lg-row'>又若水精珠，　體本唯清澈，</div>
<div class='lg-row'>因青而有青，　影現隨眾色。</div>
<div class='lg-row'>非青而現青，　如心而自作，</div>
<div class='lg-row'>又如彼燈光，　智者知此說。</div>
<div class='lg-row'>智慧此開通，　知者何所說？</div>
<div class='lg-row'>雖開而不開，　如人無所覩。</div>
<div class='lg-row'>石女義不生，　與此義不二，</div>
<div class='lg-row'>亦同無心識，　緣念無所得。</div>
<div class='lg-row'>非念而別生，　虛妄念如毒，</div>
<div class='lg-row'>謂若因若果，　為法而自說。</div>
<div class='lg-row'>有談眼藥方，　見瓶而無藥，</div>
<div class='lg-row'>若見聞覺知，　此有而非有。</div>
<div class='lg-row'>念斷於苦因，　此實念當念，</div>
<div class='lg-row'>念念而無別，　此心當平等。</div>
<div class='lg-row'>前塵常惑人，　了之無所有，</div>
<div class='lg-row'>如幻而不實，　妄心而自見。</div>
<div class='lg-row'>住塵處輪迴，　喻空無所依，</div>
<div class='lg-row'>住塵性亦然，　亦無有所得。</div>
<div class='lg-row'>若與不善俱，　不善汝所得，</div>
<div class='lg-row'>若心有取捨，　施一切如來。</div>
<div class='lg-row'>如是用心意，　而有何功德？</div>
<div class='lg-row'>幻境一切知，　煩惱云何斷？</div>
<div class='lg-row'>於彼幻三毒，　遠離而不作，</div>
<div class='lg-row'>知於煩惱心，　彼作而未盡。</div>
<div class='lg-row'>於彼得見時，　空有意無力，</div>
<div class='lg-row'>煩惱性非盡，　與空而相雜。</div>
<div class='lg-row'>至彼無所學，　彼後乃得盡，</div>
<div class='lg-row'>彼性而無得，　亦復不能見。</div>
<div class='lg-row'>彼性若無住，　云何住此身？</div>
<div class='lg-row'>若性而無有，　身住於無性。</div>
<div class='lg-row'>是性如去來，　隨現而無著，</div>
<div class='lg-row'>劫樹與摩尼，　能如意圓滿。</div>
<div class='lg-row'>佛變化亦然，　當為斯行願，</div>
<div class='lg-row'>喻法呪林樹，　呪成而枯壞。</div>
<div class='lg-row'>毒等雖久害，　彼彼皆消除，</div>
<div class='lg-row'>菩薩之修行，　所作諸事業。</div>
<div class='lg-row'>菩提行最勝，　佛樹能成就，</div>
<div class='lg-row'>以彼平等行，　而住於寂靜。</div>
<div class='lg-row'>及作不思議，　供養得何果？</div>
<div class='lg-row'>隨彼所行因，　而得於彼果。</div>
<div class='lg-row'>供養等真實，　得果而稱實，</div>
<div class='lg-row'>云何得法空，　實得解脫法。</div>
<div class='lg-row'>不離牟尼道，　當得於菩提，</div>
<div class='lg-row'>汝不求大乘，　何法求圓滿？</div>
<div class='lg-row'>二乘得成就，　成就非圓滿，</div>
<div class='lg-row'>若彼所作因，　怖畏於大乘，</div>
<div class='lg-row'>別怖怖非實，　此怖實名怖。</div>
<div class='lg-row'>此法要當知，　大乘之所論，</div>
<div class='lg-row'>離此為他法，　知彼外道論。</div>
<div class='lg-row'>法乃僧根本，　僧知法出離，</div>
<div class='lg-row'>心若有著處，　涅槃不可得。</div>
<div class='lg-row'>解脫心無著，　煩惱得消滅，</div>
<div class='lg-row'>煩惱業消除，　斯由解脫力。</div>
<div class='lg-row'>愛取不相緣，　以此無執持，</div>
<div class='lg-row'>愛業而羸劣，　是無有癡愛。</div>
<div class='lg-row'>受愛得相緣，　此受而有得，</div>
<div class='lg-row'>安住有著心，　是得名處處。</div>
<div class='lg-row'>若心之不空，　復得名為著，</div>
<div class='lg-row'>心性若云空，　如識而無得。</div>
<div class='lg-row'>如應正等覺，　所說之妙法，</div>
<div class='lg-row'>是義乃大乘，　大乘行平等。</div>
<div class='lg-row'>說法之一時，　了一切過患，</div>
<div class='lg-row'>一味之平等，　諸佛無不說。</div>
<div class='lg-row'>迦葉大尊者，　如言之不知，</div>
<div class='lg-row'>彼汝云不覺，　不受當何作？</div>
<div class='lg-row'>解脫力若怖，　輪迴得成就，</div>
<div class='lg-row'>迷彼苦空事，　而得於此果。</div>
<div class='lg-row'>迷空彼若此，　不得謗於法，</div>
<div class='lg-row'>此空審觀察，　是故得不疑。</div>
<div class='lg-row'>離闇知煩惱，　因法知於空，</div>
<div class='lg-row'>欲速一切知，　彼言審觀察。</div>
<div class='lg-row'>若物生於苦，　是苦怖得生，</div>
<div class='lg-row'>彼苦因空作，　彼何得生怖？</div>
<div class='lg-row'>若於彼物怖，　斯即名我所，</div>
<div class='lg-row'>如是我無所，　苦怖云何得？</div>
<div class='lg-row'>牙齒髮爪甲，　骨肉并血髓，</div>
<div class='lg-row'>鼻洟唾膿涎，　脂肪及腸胃，</div>
<div class='lg-row'>便痢汗熱風，　九漏并六識，</div>
<div class='lg-row'>如是諸法等，　一切皆無我。</div>
<div class='lg-row'>說彼智與聲，　聲恒受一切，</div>
<div class='lg-row'>若說聲智離，　彼離云何知？</div>
<div class='lg-row'>若智之不知，　彼智難知故，</div>
<div class='lg-row'>彼智既決定，　乃近於智智。</div>
<div class='lg-row'>此智非聲受，　彼聲何以聞？</div>
<div class='lg-row'>彼聲近於心，　彼知色如是。</div>
<div class='lg-row'>若受於色聲，　而色復何受？</div>
<div class='lg-row'>如彼一父子，　思惟無真實。</div>
<div class='lg-row'>有情塵所翳，　無父亦無子，</div>
<div class='lg-row'>知聲色如是，　亦無於自性。</div>
<div class='lg-row'>彼色如是知，　喻樂暫和合，</div>
<div class='lg-row'>彼自性如是，　彼一而言有。</div>
<div class='lg-row'>餘色咸不實，　此說色下品，</div>
<div class='lg-row'>彼一切智心，　煩惱悉清淨。</div>
<div class='lg-row'>思惟一覺心，　彼等彼若無，</div>
<div class='lg-row'>愛若虛不實，　云何住於見？</div>
<div class='lg-row'>無我而無心，　此心喻畫像，</div>
<div class='lg-row'>是心智相應，　清淨愚癡破。</div>
<div class='lg-row'>如是之自心，　彼作云何作？</div>
<div class='lg-row'>彼愚癡無行，　此我而虛作。</div>
<div class='lg-row'>有行自出離，　而無惡業果，</div>
<div class='lg-row'>破壞業若為，　善果云何得？</div>
<div class='lg-row'>此二之行果，　互相破成就，</div>
<div class='lg-row'>彼說知不虛，　彼自而無事。</div>
<div class='lg-row'>因果定相應，　惡見要不生，</div>
<div class='lg-row'>此行而實住，　作受今當說。</div>
<div class='lg-row'>過去未來心，　彼我無有生，</div>
<div class='lg-row'>此心生我破，　我無復生起。</div>
<div class='lg-row'>如芭蕉作柱，　無所能勝任，</div>
<div class='lg-row'>我心生亦然，　是得善觀察。</div>
<div class='lg-row'>有情若不有，　此行云何為？</div>
<div class='lg-row'>彼行今若為，　而為有癡事。</div>
<div class='lg-row'>有情何實無，　癡喻其愛事，</div>
<div class='lg-row'>若滅於苦惱，　當斷於癡事。</div>
<div class='lg-row'>我慢為苦因，　癡是得增長，</div>
<div class='lg-row'>彼事心不迴，　觀空為最上。</div>
<div class='lg-row'>無足無脛膝，　無腰復無腿，</div>
<div class='lg-row'>無臂亦無肩，　無臍無胸背，</div>
<div class='lg-row'>無肋兼無脇，　無手亦無鼻，</div>
<div class='lg-row'>無項復無頭，　骨鎖等皆爾。</div>
<div class='lg-row'>觀此一切身，　不行於一處，</div>
<div class='lg-row'>彼行於處處，　何處自安住？</div>
<div class='lg-row'>以彼身手等，　一切處皆住，</div>
<div class='lg-row'>彼一身如是，　乃至於手等。</div>
<div class='lg-row'>無內無外身，　何獨身手等？</div>
<div class='lg-row'>手等無分別，　云何彼復有？</div>
<div class='lg-row'>彼既無癡身，　寧云意手等？</div>
<div class='lg-row'>住已近殊勝，　觀者知人喻。</div>
<div class='lg-row'>若彼因和合，　木人此可同，</div>
<div class='lg-row'>若了如是相，　彼身同此見。</div>
<div class='lg-row'>如是捨足指，　手指亦皆捨，</div>
<div class='lg-row'>彼初觀節合，　後見節自離。</div>
<div class='lg-row'>此身破已竟，　彼住分別見，</div>
<div class='lg-row'>分別見此身，　得喻如虛空。</div>
<div class='lg-row'>如是之夢色，　智者何所樂？</div>
<div class='lg-row'>設施若無身，　何有男女等？</div>
<div class='lg-row'>若喜真得苦，　此者何不解？</div>
<div class='lg-row'>觀察此云何，　愛樂深煩惱。</div>
<div class='lg-row'>樂者之不實，　如彼無執受，</div>
<div class='lg-row'>汝苦復云何？　如彼自無得。</div>
<div class='lg-row'>彼有苦微細，　既微而不說，</div>
<div class='lg-row'>以彼微細故，　不說令他喜。</div>
<div class='lg-row'>因瞋而苦生，　既生而有滅，</div>
<div class='lg-row'>若於定有見，　於生自不受。</div>
<div class='lg-row'>如是而既知，　如是觀因果，</div>
<div class='lg-row'>禪愛或相應，　得生彼疑地。</div>
<div class='lg-row'>善根之所利，　皆為於何人？</div>
<div class='lg-row'>彼此何和合？　和合而何得？</div>
<div class='lg-row'>人喻於虛空，　雖合而無入，</div>
<div class='lg-row'>無入而非合，　是無分別行。</div>
<div class='lg-row'>不求和合名，　若見而無見，</div>
<div class='lg-row'>和合彼不求，　云何名得生？</div>
<div class='lg-row'>有物非和合，　如導而先知，</div>
<div class='lg-row'>而彼識無相，　不住於和合。</div>
<div class='lg-row'>彼觸法如是，　何受而得生？</div>
<div class='lg-row'>我今何所為，　而得於苦害？</div>
<div class='lg-row'>若不得所受，　苦害而不覺，</div>
<div class='lg-row'>此位彼得見，　何愛不遠離？</div>
<div class='lg-row'>今見此夢觸，　自心之幻化，</div>
<div class='lg-row'>既見彼觸性，　彼受汝亦得。</div>
<div class='lg-row'>先世與後世，　念念而無受，</div>
<div class='lg-row'>若此觀自身，　受亦無所得。</div>
<div class='lg-row'>所受既不實，　彼即知無有，</div>
<div class='lg-row'>若此無自身，　云何如是害？</div>
<div class='lg-row'>色性之自住，　無根無中間，</div>
<div class='lg-row'>無內無外色，　別處亦不得。</div>
<div class='lg-row'>身若無異處，　無合無分別，</div>
<div class='lg-row'>有情之自性，　寂靜彼無所。</div>
<div class='lg-row'>智者若先知，　云何而有著，</div>
<div class='lg-row'>智者同智故，　彼生何得著？</div>
<div class='lg-row'>是智是後得，　是智云何得？</div>
<div class='lg-row'>如是一切法，　雖生而無得。</div>
<div class='lg-row'>如是法若無，　是法云何二？</div>
<div class='lg-row'>彼餘法若是，　有情皆寂靜。</div>
<div class='lg-row'>彼他心有疑，　於自即無有，</div>
<div class='lg-row'>彼定彼後有，　此法無彼此。</div>
<div class='lg-row'>思惟於自心，　是二互相住，</div>
<div class='lg-row'>如得於正住，　一切智者說。</div>
<div class='lg-row'>若有諸智者，　獲得於智智，</div>
<div class='lg-row'>智者得是智，　彼即是無位。</div>
<div class='lg-row'>智者得是智，　有得而無住，</div>
<div class='lg-row'>無住即無生，　彼說於涅槃。</div>
<div class='lg-row'>若彼之二法，　如是極難住，</div>
<div class='lg-row'>若法由於智，　智者何因有？</div>
<div class='lg-row'>是智由於知，　知者無所得，</div>
<div class='lg-row'>二法互相由，　是有情無性。</div>
<div class='lg-row'>無父定無子，　欲子生何得？</div>
<div class='lg-row'>有父而有子，　彼二法亦爾。</div>
<div class='lg-row'>芽從種子生，　種子得何求？</div>
<div class='lg-row'>知從智所生，　彼實何不行？</div>
<div class='lg-row'>芽從智種生，　知從智芽有，</div>
<div class='lg-row'>若彼知不知，　何得有智智？</div>
<div class='lg-row'>一切人因緣，　彼前皆已說，</div>
<div class='lg-row'>因果所生起，　等喻如蓮花。</div>
<div class='lg-row'>因果何由作，　皆從於過去，</div>
<div class='lg-row'>此果云何得？　由過去業力。</div>
<div class='lg-row'>世間因自在，　自在彼何說？</div>
<div class='lg-row'>如是得後有，　彼彼名何雜？</div>
<div class='lg-row'>是事唯不定，　非心非賢聖，</div>
<div class='lg-row'>過惡無善報，　彼何得自在？</div>
<div class='lg-row'>不見如虛空，　不見自過去，</div>
<div class='lg-row'>自在不思議，　此理不應說。</div>
<div class='lg-row'>彼主何最上？　彼亦自無定，</div>
<div class='lg-row'>善惡各自性，　智者知無邊。</div>
<div class='lg-row'>因業有苦樂，　彼說何等作？</div>
<div class='lg-row'>先因若不有，　果報誰云得？</div>
<div class='lg-row'>云何不作恒？　彼無於別見，</div>
<div class='lg-row'>彼作既無別，　何得見彼彼？</div>
<div class='lg-row'>若見和合因，　無復云自在，</div>
<div class='lg-row'>此和合無主，　彼法乃無主。</div>
<div class='lg-row'>彼愛不自愛，　此愛而無作，</div>
<div class='lg-row'>所得而由他，　何云自在作？</div>
<div class='lg-row'>彼不作過去，　謂若恒不滅，</div>
<div class='lg-row'>愛此最上數，　謂世間恒常。</div>
<div class='lg-row'>有情塵闇蔽，　住此惡功德，</div>
<div class='lg-row'>謂此說最上，　此說世間惡。</div>
<div class='lg-row'>一三之自性，　不合而無有，</div>
<div class='lg-row'>是德無所有，　彼各各三種。</div>
<div class='lg-row'>功德雖無聲，　此聲有還遠，</div>
<div class='lg-row'>如衣等無心，　由此生快樂。</div>
<div class='lg-row'>色性之亦然，　觀之性無有，</div>
<div class='lg-row'>彼等快樂因，　有無若衣等。</div>
<div class='lg-row'>此衣等快樂，　此乃性快樂，</div>
<div class='lg-row'>彼等之快樂，　不能得久遠。</div>
<div class='lg-row'>彼得是微細，　云何彼麁細？</div>
<div class='lg-row'>快樂如是實，　思惟何不受？</div>
<div class='lg-row'>離麁得微細，　微細不久遠，</div>
<div class='lg-row'>一切物亦然，　久遠何不得？</div>
<div class='lg-row'>快樂得不麁，　快樂不常定，</div>
<div class='lg-row'>彼無有所生，　此說不真實。</div>
<div class='lg-row'>彼真實德生，　彼得無欲住，</div>
<div class='lg-row'>為食不淨食，　而有於因果。</div>
<div class='lg-row'>愛無價之衣，　買覩羅種子，</div>
<div class='lg-row'>不愛世間癡，　彼住真如智。</div>
<div class='lg-row'>彼智世間有，　云何而不見？</div>
<div class='lg-row'>同彼世間量，　若此分明見。</div>
<div class='lg-row'>世量而非量，　彼無妄言說，</div>
<div class='lg-row'>是故觀真如，　彼空而不生。</div>
<div class='lg-row'>知性之不觸，　是性而無執，</div>
<div class='lg-row'>彼性實非實，　是故非實性。</div>
<div class='lg-row'>是故彼夢覺，　此疑彼無有，</div>
<div class='lg-row'>彼性若見有，　乃不實生者。</div>
<div class='lg-row'>是故知彼性，　無因即無所，</div>
<div class='lg-row'>一切皆無主，　因緣中安住。</div>
<div class='lg-row'>由彼無別異，　不住復不去，</div>
<div class='lg-row'>於實彼若迷，　返為世間勝。</div>
<div class='lg-row'>為從因所生？　為從幻化作？</div>
<div class='lg-row'>何來彼何去？　了知而若此？</div>
<div class='lg-row'>若此而了知，　乃見彼無性，</div>
<div class='lg-row'>云何知假實？　同於影像等。</div>
<div class='lg-row'>性若云自有，　是因何所立？</div>
<div class='lg-row'>彼若是不有，　彼因故不用。</div>
<div class='lg-row'>有無之性相，　因俱胝百千，</div>
<div class='lg-row'>彼位云何性？　何得於別性？</div>
<div class='lg-row'>彼性無性時，　是性何時得？</div>
<div class='lg-row'>無性即無生，　當依彼性行。</div>
<div class='lg-row'>性無過去性，　而由性不生，</div>
<div class='lg-row'>無有性無性，　喻幻化和合。</div>
<div class='lg-row'>一切有無性，　有如是不滅，</div>
<div class='lg-row'>此一切世間，　是故不生滅。</div>
<div class='lg-row'>知行空不實，　喻夢喻芭蕉，</div>
<div class='lg-row'>分別滅不滅，　一切不可得。</div>
<div class='lg-row'>性空乃如是，　何得而何受？</div>
<div class='lg-row'>不實恒若斯，　彼彼云何得？</div>
<div class='lg-row'>何苦何快樂？　何愛何不愛？</div>
<div class='lg-row'>彼愛何所愛？　要當知自性。</div>
<div class='lg-row'>世間亦可知，　何名為無上？</div>
<div class='lg-row'>何人何所親？　何生而何得？</div>
<div class='lg-row'>一切喻虛空，　彼此受皆失，</div>
<div class='lg-row'>歡喜瞋相對，　因喜或鬪諍。</div>
<div class='lg-row'>瞋惱諸邪行，　一切令破壞，</div>
<div class='lg-row'>罪惡自愛樂，　是得惡趣名。</div>
<div class='lg-row'>死即墮惡趣，　得苦而無悔，</div>
<div class='lg-row'>或往來天中，　生生而得樂。</div>
<div class='lg-row'>捨於多罪崖，　謂真實如是，</div>
<div class='lg-row'>如是真無性，　復互相憎愛。</div>
<div class='lg-row'>說彼將來惡，　溺無邊苦海，</div>
<div class='lg-row'>色力并壽命，　彼得而唯少。</div>
<div class='lg-row'>雖獲於快樂，　而由飢困者，</div>
<div class='lg-row'>眠睡災昏迷，　如虛幻和合。</div>
<div class='lg-row'>當盡彼虛幻，　若此而難得，</div>
<div class='lg-row'>彼學何所作？　何行何斷除？</div>
<div class='lg-row'>彼彼諸魔事，　斯為大罪崖，</div>
<div class='lg-row'>於彼多正道，　難勝而不行。</div>
<div class='lg-row'>復於剎那中，　難得生覺悟，</div>
<div class='lg-row'>過去未來苦，　難竭煩惱海。</div>
<div class='lg-row'>而於此苦海，　我恨苦求離，</div>
<div class='lg-row'>如是此安住，　若自不樂住。</div>
<div class='lg-row'>如須臾須臾，　入火而澡浴，</div>
<div class='lg-row'>見如是自利，　而受於此苦。</div>
<div class='lg-row'>無老死自在，　彼行因如是，</div>
<div class='lg-row'>從彼惡法來，　感惡而前死。</div>
<div class='lg-row'>苦火熱如是，　我何時得息？</div>
<div class='lg-row'>自作於快樂，　福雲生繚繞，</div>
<div class='lg-row'>以我何見知，　而說知慧空？</div>
<div class='lg-row'>稽首具足知，　稽首福德重。</div>
</div></div>
<div class='div-pin'><a id='mulu12' />
<p class='h1'>菩提行經菩提心迴向品第八。</p>
<div class="lg regular"><div class='lg-row'>菩提行若此，　思惟於行福，</div>
<div class='lg-row'>菩提行莊嚴，　一切人皆得。</div>
<div class='lg-row'>乃至一切處，　身心苦惱者，</div>
<div class='lg-row'>彼得此妙福，　歡喜快樂海。</div>
<div class='lg-row'>若有不自在，　而處輪迴者，</div>
<div class='lg-row'>使得世間樂，　及得菩提樂。</div>
<div class='lg-row'>若有世界中，　乃至於地獄，</div>
<div class='lg-row'>而令彼等人，　悉受極快樂。</div>
<div class='lg-row'>寒苦得溫暖，　熱苦得清涼，</div>
<div class='lg-row'>菩薩大雲覆，　復浴法水海。</div>
<div class='lg-row'>鐵樹鐵山峯，　劍林光閃爍，</div>
<div class='lg-row'>一切成劫樹，　罪人喜安樂。</div>
<div class='lg-row'>喻迦那摩迦囉拏，　鴛鴦鵝鴈聲適悅，</div>
<div class='lg-row'>池沼清淨無濁穢，　微妙諸香生喜樂。</div>
<div class='lg-row'>地獄爐炭聚，　而得摩尼聚，</div>
<div class='lg-row'>熱地水精嚴，　復寶山和合。</div>
<div class='lg-row'>以如是供養，　善逝宮皆滿，</div>
<div class='lg-row'>炭火熱劍雨，　今後灑花雨。</div>
<div class='lg-row'>彼劍互相殺，　今後花互散，</div>
<div class='lg-row'>爛搗諸身肉，　喻君那花色。</div>
<div class='lg-row'>肉骨與火同，　棄墮奈河水，</div>
<div class='lg-row'>以我善力故，　令得天宮殿。</div>
<div class='lg-row'>彼光如千日，　彼滿那枳儞，</div>
<div class='lg-row'>焰魔之獄卒，　見者不驚怖。</div>
<div class='lg-row'>烏鷲等飛類，　悉離惡食苦，</div>
<div class='lg-row'>愛彼普快樂，　此得何善生？</div>
<div class='lg-row'>福喻於虛空，　觀此上下等，</div>
<div class='lg-row'>如見金剛手，　速滅除災患，</div>
<div class='lg-row'>降彼花香雨，　破滅地獄火。</div>
<div class='lg-row'>云何名快樂？　云何名歡喜？</div>
<div class='lg-row'>處彼地獄者，　得見觀自在。</div>
<div class='lg-row'>同一切威德，　俱胝髻童子，</div>
<div class='lg-row'>大悲菩提心，　救度於一切。</div>
<div class='lg-row'>以彼天供養，　天冠及天花，</div>
<div class='lg-row'>乃至悲心花，　適悅寶樓閣。</div>
<div class='lg-row'>天女之言說，　百千種歌詠，</div>
<div class='lg-row'>讚大聖文殊，　及普賢菩薩。</div>
<div class='lg-row'>以此善功德，　同於地獄者，</div>
<div class='lg-row'>大聖觀自在，　觀察地獄苦。</div>
<div class='lg-row'>無量苦可怖，　手出甘露乳，</div>
<div class='lg-row'>濟彼諸餓鬼，　與食與洗浴。</div>
<div class='lg-row'>令飽滿清涼，　離苦得快樂，</div>
<div class='lg-row'>如彼北洲人，　色力并壽命。</div>
<div class='lg-row'>聾者得聞聲，　盲者得見色，</div>
<div class='lg-row'>妊娠及產生，　喻摩耶無苦。</div>
<div class='lg-row'>雖衣雖飲食，　莊嚴而清淨，</div>
<div class='lg-row'>一切隨求意，　得利復得益。</div>
<div class='lg-row'>怖者不受怖，　不樂而得樂，</div>
<div class='lg-row'>煩惱得無惱，　見者皆歡喜。</div>
<div class='lg-row'>病者獲安樂，　解脫一切縛，</div>
<div class='lg-row'>無力而得力，　愛心互相施。</div>
<div class='lg-row'>安樂於十方，　行道一切至，</div>
<div class='lg-row'>惡事皆滅盡，　當成就好事。</div>
<div class='lg-row'>乘船商賈人，　得滿所求意，</div>
<div class='lg-row'>安樂到彼岸，　親等同嬉戲。</div>
<div class='lg-row'>飢饉時路行，　得伴無所畏，</div>
<div class='lg-row'>不怖賊與虎，　復不怖迷醉。</div>
<div class='lg-row'>曠野無病難，　耄幼無主宰，</div>
<div class='lg-row'>賢聖悉加護，　諸煩惱解脫。</div>
<div class='lg-row'>悲愍信智慧，　具足相修行，</div>
<div class='lg-row'>恒得宿命通，　而得無盡藏，</div>
<div class='lg-row'>乃至虛空藏。　無緣無方便，</div>
<div class='lg-row'>無少才不喜，　有情乏名聞，</div>
<div class='lg-row'>當得大名稱，　出家若醜陋，</div>
<div class='lg-row'>當得具色相。　若彼有三界，</div>
<div class='lg-row'>使彼得丈夫，　亦離高下品，</div>
<div class='lg-row'>當破我慢意。　今我一切福，</div>
<div class='lg-row'>利諸有情等，　常離一切罪，</div>
<div class='lg-row'>恒作善利事。　菩提心所行，</div>
<div class='lg-row'>菩提行不退，　遠離我慢業，</div>
<div class='lg-row'>當得佛受記。　一切有情等，</div>
<div class='lg-row'>得無量壽命，　壽命得恒長，</div>
<div class='lg-row'>破壞無常聲。　劫樹苑適悅，</div>
<div class='lg-row'>一切方皆得，　妙法而適意，</div>
<div class='lg-row'>同佛佛圓滿。　彼諸高下石，</div>
<div class='lg-row'>如掌而平坦，　柔軟瑠璃色，</div>
<div class='lg-row'>一切地皆得。　諸大菩薩眾，</div>
<div class='lg-row'>普遍諸國土，　以自住光明，</div>
<div class='lg-row'>莊嚴於大地。　諸樹及飛禽，</div>
<div class='lg-row'>光明於虛空，　說法聲不住，</div>
<div class='lg-row'>諸有情常聞。　佛及佛子等，</div>
<div class='lg-row'>彼彼恒得見，　無邊供養雲，</div>
<div class='lg-row'>供養於世尊。　天雨依時節，</div>
<div class='lg-row'>穀麥咸豐實，　世間得具足，</div>
<div class='lg-row'>王法得依行。　藥力倍增盛，</div>
<div class='lg-row'>明力皆成就，　羅剎拏吉儞，</div>
<div class='lg-row'>斯等皆悲愍。　無有苦有情，</div>
<div class='lg-row'>無罪復無病，　不輕慢下劣，</div>
<div class='lg-row'>煩惱無所得。　讀誦而自在，</div>
<div class='lg-row'>隨意而行住，　眾集乃恒常，</div>
<div class='lg-row'>成就於僧事。　苾芻住淨戒，</div>
<div class='lg-row'>復得一切解，　觀察於心業，</div>
<div class='lg-row'>捨離諸煩惱。　苾芻所得利，</div>
<div class='lg-row'>當遠離鬪諍，　諸出家亦然，</div>
<div class='lg-row'>不得破禁戒。　得戒而守護，</div>
<div class='lg-row'>恒樂盡諸罪，　若彼不破戒，</div>
<div class='lg-row'>得益往天趣。　若彼持鉢者，</div>
<div class='lg-row'>為得於善利，　得清淨種子，</div>
<div class='lg-row'>名聞滿諸方，　永不受罪苦，</div>
<div class='lg-row'>恒行無苦處。　無邊諸有情，</div>
<div class='lg-row'>供養一切佛，　當受一天身。</div>
<div class='lg-row'>彼成佛世間，　不思議有情，</div>
<div class='lg-row'>樂佛而得樂，　願為於世間。</div>
<div class='lg-row'>菩薩得成就，　彼尊若思惟，</div>
<div class='lg-row'>彼有情令得，　辟支佛安樂，</div>
<div class='lg-row'>及得聲聞樂，　天人阿修羅，</div>
<div class='lg-row'>意重而恒護。　若彼宿命通，</div>
<div class='lg-row'>出家此恒得，　若彼歡喜地，</div>
<div class='lg-row'>文殊師利住。　我若以彼位，</div>
<div class='lg-row'>隨力而能與，　若知和合住，</div>
<div class='lg-row'>得生於一切。　若有欲見者，</div>
<div class='lg-row'>及有欲聞者，　如是彼得見，</div>
<div class='lg-row'>文殊師利尊。　如日照十方，</div>
<div class='lg-row'>為一切有情，　彼文殊修行，</div>
<div class='lg-row'>我得如是行。　彼或住虛空，</div>
<div class='lg-row'>或住於世間，　今我住亦然，</div>
<div class='lg-row'>得壞世間苦。　世間若有苦，</div>
<div class='lg-row'>彼一切我得，　世間一切善，</div>
<div class='lg-row'>菩薩之樂得。　一藥救世間，</div>
<div class='lg-row'>一切皆富樂，　一切同利養，</div>
<div class='lg-row'>佛教而久住。　以善意清淨，</div>
<div class='lg-row'>歸命於文殊，　我說善知識，</div>
<div class='lg-row'>清淨此增長。</div>
</div>
<p class='juan'>菩提行經卷第四</p></div>
</div><!-- end of div[@id='body'] -->
</body></html>