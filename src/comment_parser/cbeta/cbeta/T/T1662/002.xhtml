<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩提行經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu5' />菩提行經卷第二</p><p class="byline">聖龍樹菩薩集頌</p><p class="byline">西天中印度惹爛駄囉國密林寺三藏明教大師賜紫沙門臣天息災奉　詔譯</p><a id='mulu6' />
<p class='h1'>菩提心忍辱波羅蜜多品第四</p>
<div class="lg regular"><div class='lg-row'>奉行諸善業，　施戒而先導，</div>
<div class='lg-row'>供養於如來，　百千劫無盡。</div>
<div class='lg-row'>修行於羼提，　嗔罪而不立，</div>
<div class='lg-row'>觀種種體空，　是故一心忍。</div>
<div class='lg-row'>不得貪快樂，　守意令平等，</div>
<div class='lg-row'>心有嗔惱病，　無睡恒不足。</div>
<div class='lg-row'>彼此有施主，　供給於利養，</div>
<div class='lg-row'>隨彼愛重心，　無得生瞋惱。</div>
<div class='lg-row'>凡諸親近事，　不起於憎嫌，</div>
<div class='lg-row'>於彼無所瞋，　乃得其安樂。</div>
<div class='lg-row'>忍如是等事，　若對於冤家，</div>
<div class='lg-row'>於瞋若能除，　世世獲安樂。</div>
<div class='lg-row'>冤若生於心，　於愛亦無喜，</div>
<div class='lg-row'>若飱瞋惱食，　無忍善不壞。</div>
<div class='lg-row'>彼食我大冤，　於我無善利，</div>
<div class='lg-row'>知彼冤不食，　是故忍堅牢。</div>
<div class='lg-row'>凡見冤來去，　歡喜而不瞋，</div>
<div class='lg-row'>於冤若起瞋，　善利終滅盡。</div>
<div class='lg-row'>忍心常若此，　令瞋不得起，</div>
<div class='lg-row'>住忍無時節，　瞋冤自不生。</div>
<div class='lg-row'>若人自保愛，　不作惡口業，</div>
<div class='lg-row'>口業若不離，　後感冤家苦。</div>
<div class='lg-row'>畏苦不出離，　不行眾苦因，</div>
<div class='lg-row'>是故堅忍心，　獲得諸快樂。</div>
<div class='lg-row'>彼訥陵誐子，　邪見求解脫，</div>
<div class='lg-row'>刀割火燒身，　無利由能忍。</div>
<div class='lg-row'>愚癡無正見，　虛受大苦惱，</div>
<div class='lg-row'>我以菩提心，　云何苦不忍？</div>
<div class='lg-row'>蚊蚤壁虱等，　常飢渴苦惱，</div>
<div class='lg-row'>大痒煩苦人，　住忍而不見。</div>
<div class='lg-row'>寒熱并雨風，　病枷鎖捶打，</div>
<div class='lg-row'>被諸苦惱事，　忍不求快樂。</div>
<div class='lg-row'>殺他血流迸，　堅牢心勇猛，</div>
<div class='lg-row'>割身自見血，　怕怖而驚倒。</div>
<div class='lg-row'>智者心清淨，　常懼瞋惱侵，</div>
<div class='lg-row'>與煩惱相持，　忍心恒勇猛。</div>
<div class='lg-row'>蛇腹行在地，　喻瞋伏於心，</div>
<div class='lg-row'>殺之謂無勇，　殺彼得最勝。</div>
<div class='lg-row'>如來大悲者，　愍苦說輪迴，</div>
<div class='lg-row'>使識罪根本，　住忍而不作。</div>
<div class='lg-row'>父母何計心，　懼子遭淪溺，</div>
<div class='lg-row'>持心離瞋怒，　自遠大苦報。</div>
<div class='lg-row'>譬如無智人，　令罪而得生，</div>
<div class='lg-row'>修行而無智，　瞋生亦復爾。</div>
<div class='lg-row'>欲住不思議，　當須持自心，</div>
<div class='lg-row'>於此生愛重，　令瞋不生起。</div>
<div class='lg-row'>若貪彼塵境，　而生種種罪，</div>
<div class='lg-row'>因彼諸業力，　而不得自由。</div>
<div class='lg-row'>於境若不貪，　彼集無因立，</div>
<div class='lg-row'>和合心無故，　是故無有生。</div>
<div class='lg-row'>不貪而不生，　無得而自說，</div>
<div class='lg-row'>我得如是故，　是生不思議。</div>
<div class='lg-row'>彼無生不生，　是得云何有？</div>
<div class='lg-row'>瞻察於彼此，　滅盡得無餘。</div>
<div class='lg-row'>此心恒清淨，　喻隨色摩尼，</div>
<div class='lg-row'>所變悉從因，　無因相何有？</div>
<div class='lg-row'>過去行行時，　彼行何所作？</div>
<div class='lg-row'>隨彼所行因，　等因而感果。</div>
<div class='lg-row'>一切雖由因，　因善惡由心，</div>
<div class='lg-row'>說求性寂靜，　如是有何過？</div>
<div class='lg-row'>若取和合因，　是樂於苦惱，</div>
<div class='lg-row'>此心不可住，　智人應自勸。</div>
<div class='lg-row'>是故見冤家，　想作善知識，</div>
<div class='lg-row'>因行如是行，　當獲得快樂。</div>
<div class='lg-row'>如是諸有情，　由業不自在，</div>
<div class='lg-row'>自在若成就，　誰肯趣於苦？</div>
<div class='lg-row'>散亂心緣塵，　心被刺不覺，</div>
<div class='lg-row'>食斷食增瞋，　於苦而返愛。</div>
<div class='lg-row'>自若無福行，　返愛纏縛業，</div>
<div class='lg-row'>如飱毒藥食，　墮於生死崖。</div>
<div class='lg-row'>自住是煩惱，　誠由不自護，</div>
<div class='lg-row'>欲解脫他人，　此事何由得？</div>
<div class='lg-row'>煩惱迷昏濁，　而致於自殺，</div>
<div class='lg-row'>毒盛無有悲，　云何瞋不護？</div>
<div class='lg-row'>自性既愚迷，　於他行嬈亂，</div>
<div class='lg-row'>生彼瞋無疑，　如火而能燒。</div>
<div class='lg-row'>有情性愚時，　所行諸過失，</div>
<div class='lg-row'>愚迷故若此，　如煙熏虛空。</div>
<div class='lg-row'>若人瞋不護，　愚迷無智故，</div>
<div class='lg-row'>喻持杖勸人，　而增彼瞋惱。</div>
<div class='lg-row'>我於過去生，　苦惱諸有情，</div>
<div class='lg-row'>是故於今身，　被苦惱能忍。</div>
<div class='lg-row'>我身喻於鐵，　受彼燒鎚鍛，</div>
<div class='lg-row'>如彼鐵持身，　何得有其苦？</div>
<div class='lg-row'>我今看此身，　如無情形像，</div>
<div class='lg-row'>雖被諸苦惱，　而瞋無所起。</div>
<div class='lg-row'>愚迷起愛業，　不知其苦本，</div>
<div class='lg-row'>得苦緣自過，　云何生瞋惱？</div>
<div class='lg-row'>喻受地獄苦，　飛禽劍林等，</div>
<div class='lg-row'>知自業所生，　何處有瞋惱？</div>
<div class='lg-row'>我得如是業，　此過知所起，</div>
<div class='lg-row'>設令入地獄，　不由他所作。</div>
<div class='lg-row'>欲盡我之業，　無量無有邊，</div>
<div class='lg-row'>我業既如是，　長時受地獄。</div>
<div class='lg-row'>我此過如是，　彼實我冤家，</div>
<div class='lg-row'>云何分別知，　愚迷瞋造作？</div>
<div class='lg-row'>若人自護持，　對冤忍不恚，</div>
<div class='lg-row'>是心功德生，　地獄云何入？</div>
<div class='lg-row'>盡我之所行，　得因如彼時，</div>
<div class='lg-row'>不忍瞋不護，　破壞於修行。</div>
<div class='lg-row'>意無相無形，　散亂即破壞，</div>
<div class='lg-row'>由身護持故，　身苦當忍受。</div>
<div class='lg-row'>我於口惡業，　眾過而不作，</div>
<div class='lg-row'>身不被眾苦，　云何心有瞋？</div>
<div class='lg-row'>我於今生中，　淨心行利行，</div>
<div class='lg-row'>於利益既無，　何事於食飲？</div>
<div class='lg-row'>凡所作為事，　要在於利他，</div>
<div class='lg-row'>彼無利非愛，　定獲罪無疑。</div>
<div class='lg-row'>不如今殞沒，　無貪邪壽命，</div>
<div class='lg-row'>邪命住雖久，　死當墮苦趣。</div>
<div class='lg-row'>譬如在夢中，　百年受快樂，</div>
<div class='lg-row'>如真實得樂，　覺已知暫非。</div>
<div class='lg-row'>喻彼時無常，　壽命之延促，</div>
<div class='lg-row'>覺此二事已，　彼何得快樂？</div>
<div class='lg-row'>久處於歡娛，　自謂得多益，</div>
<div class='lg-row'>如行人被劫，　裸形復空手。</div>
<div class='lg-row'>福利隨過減，　罪根還復生，</div>
<div class='lg-row'>福盡罪不生，　為獲不瞋利。</div>
<div class='lg-row'>彼何為活命，　一向作不善，</div>
<div class='lg-row'>如是不思惟，　無善不破壞。</div>
<div class='lg-row'>無得讚於瞋，　破壞有情故，</div>
<div class='lg-row'>如是心利他，　彼瞋無由生。</div>
<div class='lg-row'>為彼修心人，　於忍不住故，</div>
<div class='lg-row'>見彼煩惱生，　是讚忍功德。</div>
<div class='lg-row'>塔像妙法等，　有謗及破壞，</div>
<div class='lg-row'>佛等無苦惱，　我於彼不瞋。</div>
<div class='lg-row'>於師并眷屬，　不作於愛業，</div>
<div class='lg-row'>今因過去生，　見之而自勉。</div>
<div class='lg-row'>覺心觀有情，　恒在眾苦惱，</div>
<div class='lg-row'>見彼如是已，　於苦惱能忍。</div>
<div class='lg-row'>瞋恚與愚癡，　分別過一等，</div>
<div class='lg-row'>於此毒過咎，　何得說無過？</div>
<div class='lg-row'>云何於過去，　而作害他業，</div>
<div class='lg-row'>如是諸業因，　間斷此何作？</div>
<div class='lg-row'>如佛福亦然，　我今一心作，</div>
<div class='lg-row'>與一切有情，　慈心互相覩。</div>
<div class='lg-row'>喻火燒其舍，　舍中而火入，</div>
<div class='lg-row'>舍中若有草，　彼火自延蔓。</div>
<div class='lg-row'>如是還喻心，　和合於瞋火，</div>
<div class='lg-row'>燒彼福功德，　剎那無所有。</div>
<div class='lg-row'>若人殺在手，　放之善可稱，</div>
<div class='lg-row'>地獄苦能免，　此善誰不讚？</div>
<div class='lg-row'>若人在世間，　少苦不能忍，</div>
<div class='lg-row'>地獄苦無量，　瞋因何不斷？</div>
<div class='lg-row'>我以如是苦，　歷百千地獄，</div>
<div class='lg-row'>一一為利他，　所作不自為。</div>
<div class='lg-row'>我無如是等，　諸大苦惱事，</div>
<div class='lg-row'>以離世間故，　為利如是行。</div>
<div class='lg-row'>離苦獲快樂，　彼皆讚功德，</div>
<div class='lg-row'>得彼如是讚，　云何而不喜？</div>
<div class='lg-row'>彼既得如此，　無礙之快樂，</div>
<div class='lg-row'>利他行最上，　智者何不勉？</div>
<div class='lg-row'>如是最上行，　得快樂不修，</div>
<div class='lg-row'>此見若不捨，　破壞於正見。</div>
<div class='lg-row'>若敬愛於他，　以德而稱讚，</div>
<div class='lg-row'>他德既稱讚，　乃是自敬愛。</div>
<div class='lg-row'>當發菩提心，　為一切有情，</div>
<div class='lg-row'>令得諸快樂，　云何瞋有情？</div>
<div class='lg-row'>佛為三界供，　欲有情成佛，</div>
<div class='lg-row'>世利得不實，　彼煩惱何作？</div>
<div class='lg-row'>若人之骨肉，　乃及諸眷屬，</div>
<div class='lg-row'>養育與命等，　不喜瞋何生？</div>
<div class='lg-row'>如彼求菩提，　當用菩提心，</div>
<div class='lg-row'>而不愛有情，　福自捨何瞋？</div>
<div class='lg-row'>若人有所求，　出財大捨施，</div>
<div class='lg-row'>所求既不獲，　不如財在舍。</div>
<div class='lg-row'>清淨功德福，　何障而不獲？</div>
<div class='lg-row'>得已自不受，　如住瞋修行。</div>
<div class='lg-row'>作罪與作福，　不同不隨喜，</div>
<div class='lg-row'>亦復不依作，　當自一無得，</div>
<div class='lg-row'>若愛於冤家，　欲求其歡喜，</div>
<div class='lg-row'>復求諸讚說，　此事無因得，</div>
<div class='lg-row'>雖欲利圓滿，　返苦而無樂，</div>
<div class='lg-row'>菩提心不忍，　於利不成就，</div>
<div class='lg-row'>煩惱之惡鉤，　牽人不自在，</div>
<div class='lg-row'>由如地獄卒，　擲人入湯火，</div>
<div class='lg-row'>我本求利他，　何要虛稱讚？</div>
<div class='lg-row'>無福無壽命，　無力無安樂。</div>
<div class='lg-row'>自利行不圓，　智者應須覺，</div>
<div class='lg-row'>後後而自行，　當愛樂圓滿。</div>
<div class='lg-row'>修行要稱讚，　若持刃自殺，</div>
<div class='lg-row'>如世不實事，　無益無利樂。</div>
<div class='lg-row'>譬如破壞舍，　日照內外見，</div>
<div class='lg-row'>亦由稱讚非，　須用心明了。</div>
<div class='lg-row'>汝思惟於聲，　起滅而平等，</div>
<div class='lg-row'>心如此利他，　當行如是行。</div>
<div class='lg-row'>於他何所受，　而行於利益，</div>
<div class='lg-row'>彼既獲快樂，　我利益非虛。</div>
<div class='lg-row'>彼彼獲利樂，　以一切讚我，</div>
<div class='lg-row'>云何而於我，　無別威德樂？</div>
<div class='lg-row'>彼如是讚我，　以愛彼自得，</div>
<div class='lg-row'>彼無緣若此，　如愚如迷者。</div>
<div class='lg-row'>此讚我雖獲，　速破而勿著，</div>
<div class='lg-row'>憎惡正德者，　由此而瞋作。</div>
<div class='lg-row'>是讚成障礙，　我令不發起，</div>
<div class='lg-row'>護不墮惡趣，　為彼行無我。</div>
<div class='lg-row'>若解諸有情，　利養尊卑縛，</div>
<div class='lg-row'>令有情解脫，　彼意云何瞋？</div>
<div class='lg-row'>若人欲捨苦，　來入解脫門，</div>
<div class='lg-row'>此是佛威德，　云何我瞋彼？</div>
<div class='lg-row'>此瞋我不作，　於福障礙故，</div>
<div class='lg-row'>修行平等忍，　彼無不獲得。</div>
<div class='lg-row'>自身諸過失，　忍辱故不作，</div>
<div class='lg-row'>過失不作故，　彼福而獲得。</div>
<div class='lg-row'>若人福無有，　安忍而自生，</div>
<div class='lg-row'>常令安住忍，　云何說障礙？</div>
<div class='lg-row'>世求利益人，　不於施作障，</div>
<div class='lg-row'>障礙出家故，　是不得出家。</div>
<div class='lg-row'>世間諸難得，　求者而能與，</div>
<div class='lg-row'>我唯說善利，　於過無所得。</div>
<div class='lg-row'>以彼菩提行，　遠離於所冤，</div>
<div class='lg-row'>如出舍中藏，　是故云不難。</div>
<div class='lg-row'>懺悔於業因，　彼初為先導，</div>
<div class='lg-row'>是故於忍果，　如是而得生。</div>
<div class='lg-row'>彼無我所心，　此心乃住忍，</div>
<div class='lg-row'>成就不思議，　供養於妙法。</div>
<div class='lg-row'>此心為利他，　乃至以壽命，</div>
<div class='lg-row'>或以冤不供，　云何別說忍？</div>
<div class='lg-row'>於彼彼惡心，　各各與忍辱，</div>
<div class='lg-row'>於如是得忍，　因供養妙法。</div>
<div class='lg-row'>佛土眾生土，　大牟尼說此，</div>
<div class='lg-row'>於彼奉事多，　能感於富貴。</div>
<div class='lg-row'>如來及於法，　與有情平等，</div>
<div class='lg-row'>尊重於佛故，　尊有情亦然。</div>
<div class='lg-row'>立意乃如是，　於自無所作，</div>
<div class='lg-row'>以彼大平等，　平等於有情。</div>
<div class='lg-row'>大意於有情，　慈心而供養，</div>
<div class='lg-row'>發心如佛福，　如佛福可得。</div>
<div class='lg-row'>是故佛法行，　佛有情平等，</div>
<div class='lg-row'>佛無所平等，　功德海無邊。</div>
<div class='lg-row'>佛功德精純，　無功德能比，</div>
<div class='lg-row'>雖三界供養，　見之而不能。</div>
<div class='lg-row'>佛法等之師，　是最上有情，</div>
<div class='lg-row'>供養諸有情，　當如此作意。</div>
<div class='lg-row'>於自之眷屬，　不能起利行，</div>
<div class='lg-row'>於他之奉事，　不作得何過？</div>
<div class='lg-row'>破壞身入無間獄，　若彼作已我復作，</div>
<div class='lg-row'>廣大心為彼一切，　如是常行於善事。</div>
<div class='lg-row'>喻世人為自在主，　由於己事不稱情，</div>
<div class='lg-row'>云何而為彼作子，　我作非彼奴僕性。</div>
<div class='lg-row'>喻佛入苦而無苦，　如得快樂復歡喜，</div>
<div class='lg-row'>要歡喜彼一切佛，　佛喜為彼能此作。</div>
<div class='lg-row'>如身煩惱而普有，　欲一切乏悉充足，</div>
<div class='lg-row'>於有情苦亦復然，　我無方便空悲慜。</div>
<div class='lg-row'>是故此苦我遠離，　救一切苦興大悲，</div>
<div class='lg-row'>先嬈惱於忍辱人，　彼罪我今而懺悔。</div>
<div class='lg-row'>我今奉事於如來，　同於世間諸僕從，</div>
<div class='lg-row'>眾人足蹈我頂上，　受之歡喜而同佛。</div>
<div class='lg-row'>世間一切賤能作，　以悲慜故無有礙，</div>
<div class='lg-row'>見此一切無比色，　彼如是尊誰不敬？</div>
<div class='lg-row'>如是為奉於如來，　如是為自利成就，</div>
<div class='lg-row'>如是為除世苦惱，　如是我今乃出家。</div>
<div class='lg-row'>譬如一王人，　能調伏大眾，</div>
<div class='lg-row'>眾非一能調，　以長親王故。</div>
<div class='lg-row'>彼一而非獨，　蓋有王之力，</div>
<div class='lg-row'>制斷不怯劣，　亦無有過失。</div>
<div class='lg-row'>悲慜心住忍，　力若地獄卒，</div>
<div class='lg-row'>將護於有情，　如事以惡王。</div>
<div class='lg-row'>瞋非王所令，　如彼地獄苦，</div>
<div class='lg-row'>煩惱於有情，　彼苦而自受。</div>
<div class='lg-row'>喜非王所與，　如得於佛等，</div>
<div class='lg-row'>善心於有情，　此心何不受？</div>
<div class='lg-row'>將護於有情，　後當得成佛，</div>
<div class='lg-row'>見感尊重稱，　此善何不見？</div>
<div class='lg-row'>無病復端嚴，　快樂而長命，</div>
<div class='lg-row'>富貴作輪王，　斯皆從忍得。</div>
</div></div>
<div class='div-pin'><a id='mulu7' />
<p class='h1'>菩提行經菩提心精進波羅蜜多品第五</p>
<div class="lg regular"><div class='lg-row'>智者行忍辱，　菩提住精進，</div>
<div class='lg-row'>懈怠遠離福，　如離於風行。</div>
<div class='lg-row'>精進力何解？　彼要分別說，</div>
<div class='lg-row'>懈怠不精進，　如毒宜自觀。</div>
<div class='lg-row'>貪味於睡眠，　謂快樂無事，</div>
<div class='lg-row'>輪迴苦可嫌，　而從懈怠生。</div>
<div class='lg-row'>煩惱之舍宅，　懈怠力牽入，</div>
<div class='lg-row'>已到無常門，　云何今不知？</div>
<div class='lg-row'>精進為自他，　此行汝不見，</div>
<div class='lg-row'>懈怠復睡眠，　此如屠肆牛。</div>
<div class='lg-row'>若此而不見，　一切道皆斷，</div>
<div class='lg-row'>彼既無所得，　云何樂睡眠？</div>
<div class='lg-row'>若得於威儀，　無常而忽至，</div>
<div class='lg-row'>施為不可及，　何以住懈怠？</div>
<div class='lg-row'>精進而不修，　安然若精進，</div>
<div class='lg-row'>忽然趣無常，　思惟而苦苦。</div>
<div class='lg-row'>見彼焰魔門，　苦惱復情急，</div>
<div class='lg-row'>剎那而淚下，　眷屬不能救。</div>
<div class='lg-row'>聽聞地獄聲，　自念業熱惱，</div>
<div class='lg-row'>身住不淨處，　驚怖不能極。</div>
<div class='lg-row'>地獄苦極惡，　惡業何復作？</div>
<div class='lg-row'>如魚鼎中活，　彼得如是怖。</div>
<div class='lg-row'>地獄業作已，　乃受湯火苦，</div>
<div class='lg-row'>身糜爛苦惱，　如何得清淨？</div>
<div class='lg-row'>魔王多苦人，　捉人送無常，</div>
<div class='lg-row'>無常苦可畏，　此見懈怠果。</div>
<div class='lg-row'>愚迷著睡眠，　此過而不劣，</div>
<div class='lg-row'>入於大苦河，　復不得人身。</div>
<div class='lg-row'>除樂最上法，　無邊樂種子，</div>
<div class='lg-row'>懈怠并戲笑，　苦因汝何樂。</div>
<div class='lg-row'>見負嗔力多，　知彼自精進，</div>
<div class='lg-row'>自他各所行，　如自他平等。</div>
<div class='lg-row'>我何得菩提，　而無分別作，</div>
<div class='lg-row'>以如來真實，　實言正解脫。</div>
<div class='lg-row'>彼蚊蚋䗈蠅，　及蟲蝦蜆等，</div>
<div class='lg-row'>若獲精進力，　亦當得菩提。</div>
<div class='lg-row'>彼我何生人，　能知利不利，</div>
<div class='lg-row'>恒知諸精進，　何不得菩提？</div>
<div class='lg-row'>或捨於手足，　於此而生怖，</div>
<div class='lg-row'>愚迷違師教，　此利彼不知。</div>
<div class='lg-row'>斷壞及燒煮，　無邊皆拔出，</div>
<div class='lg-row'>無數俱胝劫，　而未得菩提。</div>
<div class='lg-row'>歷此無數苦，　久久證菩提，</div>
<div class='lg-row'>喻若毒苦傷，　毒盡苦皆出。</div>
<div class='lg-row'>作一切醫人，　救療諸病苦，</div>
<div class='lg-row'>是故苦消除，　一切病皆少。</div>
<div class='lg-row'>是故說救療，　甜藥不利病，</div>
<div class='lg-row'>上醫療大病，　甜藥皆不與。</div>
<div class='lg-row'>前後皆如是，　智者咸所行，</div>
<div class='lg-row'>後後而進修，　身肉而捨用。</div>
<div class='lg-row'>智者觀身肉，　喻菜而生有，</div>
<div class='lg-row'>枯謝棄糞土，　是捨不名難。</div>
<div class='lg-row'>若身所作苦，　心謂其虛作，</div>
<div class='lg-row'>智者心非惡，　彼無惡業苦。</div>
<div class='lg-row'>知法意快樂，　具福身快樂，</div>
<div class='lg-row'>無此虛輪迴，　得苦云何悲？</div>
<div class='lg-row'>求盡過去罪，　深利他福海，</div>
<div class='lg-row'>此力菩提心，　二乘等要急。</div>
<div class='lg-row'>如是利不樂，　行行何得苦？</div>
<div class='lg-row'>菩提心輦輿，　智者乘得樂。</div>
<div class='lg-row'>為成就有情，　樂施方便力，</div>
<div class='lg-row'>身力苦怖作，　觀之唯稱讚。</div>
<div class='lg-row'>斷如是分別，　增長於精進，</div>
<div class='lg-row'>我身而能捨，　超過身方便。</div>
<div class='lg-row'>我消除自他，　無數之過失，</div>
<div class='lg-row'>一一之過失，　若劫盡無餘。</div>
<div class='lg-row'>彼過一一盡，　我無有纖毫，</div>
<div class='lg-row'>無邊苦已脫，　我心云何損？</div>
<div class='lg-row'>我求多功德，　為利於自他，</div>
<div class='lg-row'>學一一功德，　劫盡學無盡。</div>
<div class='lg-row'>纖毫之功德，　我生不曾作，</div>
<div class='lg-row'>或當得生處，　虛度無所有。</div>
<div class='lg-row'>我樂興大供，　供養佛世尊，</div>
<div class='lg-row'>為貧不能作，　而願不圓滿。</div>
<div class='lg-row'>不施怖者安，　不修母快樂，</div>
<div class='lg-row'>如入母胎藏，　母唯病苦惱。</div>
<div class='lg-row'>過去為離法，　我今得果報，</div>
<div class='lg-row'>所生既如是，　當行何法行？</div>
<div class='lg-row'>一切善心根，　世間之牟尼，</div>
<div class='lg-row'>彼根恒不退，　常得好果報。</div>
<div class='lg-row'>煩惱苦纏綿，　而得種種怖，</div>
<div class='lg-row'>於他愛障難，　生罪而自感。</div>
<div class='lg-row'>若人於處處，　能起於善願，</div>
<div class='lg-row'>而感彼彼福，　獲得供養果。</div>
<div class='lg-row'>若人於處處，　作罪取快樂，</div>
<div class='lg-row'>而感彼彼報，　獲得苦器侵。</div>
<div class='lg-row'>月藏中清涼，　廣博妙香潔，</div>
<div class='lg-row'>佛音味第一，　非修而不得。</div>
<div class='lg-row'>而彼善逝子，　得解善逝法，</div>
<div class='lg-row'>如蓮出最上，　亦如仁覺月。</div>
<div class='lg-row'>焰魔之獄卒，　牽引於罪魂，</div>
<div class='lg-row'>火坑及洋銅，　燒煮悉皆入。</div>
<div class='lg-row'>焰熾殺器杖，　斷肉百千斤，</div>
<div class='lg-row'>墮落熱鐵地，　斯由多不善。</div>
<div class='lg-row'>是故心作善，　極微細觀察，</div>
<div class='lg-row'>依彼金剛幡，　修學而作觀。</div>
<div class='lg-row'>初學觀和合，　不觀汝非學，</div>
<div class='lg-row'>而無最上名，　汝要迴心作。</div>
<div class='lg-row'>生中之所作，　增長於罪苦，</div>
<div class='lg-row'>上事業不修，　彼下不求勝。</div>
<div class='lg-row'>三種事應知，　由業煩惱力，</div>
<div class='lg-row'>將來之惡因，　於此云何作？</div>
<div class='lg-row'>世間之煩惱，　拘人不自由，</div>
<div class='lg-row'>我如人不能，　是故我無作。</div>
<div class='lg-row'>下業之所修，　云何令安住？</div>
<div class='lg-row'>當觀我無我，　而此我所作。</div>
<div class='lg-row'>一滴之甘露，　鳥食變金翅，</div>
<div class='lg-row'>我意謂微劣，　能脫少苦難。</div>
<div class='lg-row'>嗔作無心難，　以不善罪故，</div>
<div class='lg-row'>無心見發起，　廣大勝難及。</div>
<div class='lg-row'>是故清淨心，　頌作此文句，</div>
<div class='lg-row'>使知彼三界，　我遠離戲論。</div>
<div class='lg-row'>我得勝一切，　無人能勝我，</div>
<div class='lg-row'>我今而自知，　是佛師子子。</div>
<div class='lg-row'>有情離我人，　而彼得最上，</div>
<div class='lg-row'>不降懈怠冤，　懈怠冤自降。</div>
<div class='lg-row'>以惡趣所牽，　身善速破壞，</div>
<div class='lg-row'>由僕從愚惡，　寄食而受瘦。</div>
<div class='lg-row'>彼受於一切，　修行住我慢，</div>
<div class='lg-row'>而此得名聲，　下劣云何說？</div>
<div class='lg-row'>如是若勇猛，　自勝彼冤家，</div>
<div class='lg-row'>勇猛行此修，　慢冤而不勝。</div>
<div class='lg-row'>彼慢心若起，　此實我冤家，</div>
<div class='lg-row'>勝果雖欲生，　是果悉皆捨。</div>
<div class='lg-row'>喻精進師子，　煩惱獸中見，</div>
<div class='lg-row'>煩惱獸千萬，　雖眾不能敵。</div>
<div class='lg-row'>世有大苦惱，　人自悉具見，</div>
<div class='lg-row'>煩惱不降伏，　乃得如是苦。</div>
<div class='lg-row'>我寧使頭落，　及刳剔心腸，</div>
<div class='lg-row'>煩惱諸冤家，　一切我不降。</div>
<div class='lg-row'>因修此精進，　得彼慢業盡，</div>
<div class='lg-row'>獲得勝果報，　自感嬉戲樂。</div>
<div class='lg-row'>為快樂修因，　彼却不獲得，</div>
<div class='lg-row'>所修不決定，　亦得不殊勝。</div>
<div class='lg-row'>輪迴欲不足，　喻貪刀刃蜜，</div>
<div class='lg-row'>福甘露若貪，　食之後轉美。</div>
<div class='lg-row'>是故業寂靜，　感妙果隨行，</div>
<div class='lg-row'>如日溫月寒，　晝夜而相逐。</div>
<div class='lg-row'>精進之有力，　能破於懈怠，</div>
<div class='lg-row'>獲得遠離故，　深心而愛樂。</div>
<div class='lg-row'>煩惱棒堅牢，　鬪彼念慧劍，</div>
<div class='lg-row'>喻棒劍相持，　同彼女人學。</div>
<div class='lg-row'>執劍手無力，　失之而怖急，</div>
<div class='lg-row'>念劍失亦然，　地獄而在心。</div>
<div class='lg-row'>世間知善人，　不肯飲毒血，</div>
<div class='lg-row'>心過亦復然，　心過而不作。</div>
<div class='lg-row'>出家精進心，　喻執持油鉢，</div>
<div class='lg-row'>鉢墜必當死，　墜之故驚怖。</div>
<div class='lg-row'>著睡眠懈怠，　喻毒蛇在懷，</div>
<div class='lg-row'>不去當被傷，　去之宜須急。</div>
<div class='lg-row'>一一之深過，　要迴心思惟，</div>
<div class='lg-row'>此過不可守，　云何我復作？</div>
<div class='lg-row'>和合之業因，　斷以正念劍，</div>
<div class='lg-row'>云何名自位，　此念而獲得？</div>
<div class='lg-row'>正念心不發，　纖毫不能滅，</div>
<div class='lg-row'>來業如往行，　一切報皆得。</div>
<div class='lg-row'>如彼覩羅綿，　隨風而來往，</div>
<div class='lg-row'>精進人亦然，　增上如是得。</div>
</div>
<p class='juan'>菩提行經卷第二</p></div>
</div><!-- end of div[@id='body'] -->
</body></html>