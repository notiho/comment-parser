<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大吉義神呪經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu4' />大吉義神呪經卷第四</p><p class="byline">元魏昭玄統沙門釋曇曜譯</p><p>◎時娑伽羅龍王與九十一子及諸龍圍繞。往詣佛所頭面禮足。瞻仰尊顏一心合掌以偈讚曰。</p>

<div class="lg regular"><div class='lg-row'>歸命世所讚　最上無與等</div>
<div class='lg-row'>三界大導師　能示正道者</div>
<div class='lg-row'>成就大威德　永滅煩惱結</div>
<div class='lg-row'>人中之勝龍　一切眾生父</div>
<div class='lg-row'>於無量劫中　具真實功德</div>
<div class='lg-row'>力能摧眾魔　魔軍悉退散</div>
<div class='lg-row'>所證無上道　難可得思議</div>
<div class='lg-row'>能轉妙法輪　顯現四真諦</div>
<div class='lg-row'>演斯真要法　解脫眾苦縛</div>
<div class='lg-row'>說大結界經　利益諸天人</div>
<div class='lg-row'>諸惡鬼神等　聞佛說呪經</div>
<div class='lg-row'>悉皆遠逃避　至百由旬外</div>
</div><p>說是偈已復白佛言。世尊我今亦欲助佛說呪。摧伏鬼神除諸災患。即說呪曰。</p>
<p class="dharani">那地　那地　那地婆隷　波羅羅地　質多羅賜　鼻多羅賜　毘那栖隷　栴陀隷　闍駛　摩登祇瞿利　乾陀利　婆尸利　摩訶婆尸利　婆尸羅陀　陀羅婆尸　陀那狸隷　阿帝　阿吃帝　吒吒吒吒　妬妬妬妬　智智智智　毘知智叱掘彌　彌掘彌　彌智彌智　羽黎羽黎　毘羽黎　那羅那雉　那陀陀隷　陀陀隷</p>
<p>說是呪已大地諸山。三千世界六種震動。一切諸天皆悉歡喜。三佛陀顯現此經。城邑聚落官府諸處。此經所在百由旬內不得中住。如此猛呪過去諸佛之所顯現。使為帝主作大擁護。無諸災害作一切吉祥。一切眾患悉皆消除。</p>
<p>爾時地神往至佛所。頂禮佛足說偈讚曰。</p>

<div class="lg regular"><div class='lg-row'>我今歸命大悲愍　能盡一切諸苦際</div>
<div class='lg-row'>能救眾生令解脫　能與一切諸安樂</div>
<div class='lg-row'>誰得聞此善妙說　而當不生歡喜心</div>
</div><p>是深妙說。為天阿修羅之所供養。我今亦當助佛說是明呪。勇猛必行即說呪曰。</p>
<p class="dharani">度彌度彌　度度彌　度彌　護彌護彌　呼呼呼呼彌　呵羅娑隷　呵達茶　呵呵邏娑陀那娑邏　支陀陀隷　質埵婆羅泥　婆涕婆他婆帝　婆泥　婆婆婆泥呵羅婆帝　遮鉢羅賜　鉢羅卑賜　奴羅　㝹婁賜毘陀婆帝　陀婆尼迦婁卑尼　摩陀泥　摩訶摩陀尼　斯斯細奇細</p>
<p>說是呪已大地諸山并及大海悉皆震動。夜叉鬼神眾號呼失聲唱言。嗚呼嗚呼怪哉怪哉。羅剎亦爾。此經所在國邑聚落。官府諸處百由旬內。我等不得住在其中。結呪界周匝千由旬內。爾時佛放眉間光明光名感悟。大光遍照三千大千世界。一切眾生覩斯光者。盡皆感悟如來所說。諸園苑神諸井泉潢池神根神果神。地神龍神阿修羅神。放逸天持華鬘天曲脚天。乘空夜叉乾闥婆羅剎鬼神。究槃茶毘舍闍富單那。餓鬼緊那羅。陸生龍曠野神揵陀神。顛鬼狂鬼癎鬼。日月星辰護世四天王三十三天。焰摩天兜率天化樂天他化自在天魔天魔眷屬天。梵輔天大梵天。少光天。無量光天。光音天。少淨天。遍淨天。無量淨天。不廣身天不熱天善現天。色究竟天摩醯首羅天。此等諸天遇斯光已。皆自見身盡被五縛。以佛神力令諸天眾。一切同時飛來向佛。禮世尊足在一面坐。如來爾時即變大地化成金剛。一切世間無能壞者。復化十方悉皆火起。爾時世尊即以佛眼。觀此三千大千世界誰有不來集在會者。諦觀察已。見此世界無有一人而不來者。即說呪曰。</p>
<p class="dharani">闍隷　摩隷　闍羅摩隷　摩隷泥　伊隷　[口*雞]隷　呵[口*雞]　摩[口*雞]　那[口*雞]　那羅那[口*雞]　那[口*雞]隷　[口*雞]婆隷　敷羅鞞隷　鞞鞞隷　鞞黎　渒那　俾泥　俾那娑伽隷　娑伽隷　卑泥頗栖　頗羅頗栖　頗求迷　頗羅頗羅頗求迷求渒隷　頗隷鞞　頗羅地　賀羅羅地蘇羅帝毘　蘇羅地優浮地　涅浮地　浮黎浮地　娑羅泥隷　泥黎羅彌隷　摩訶羅隷　摩訶那隷　喝羅闍泥隷　泥泥羅隷　牟隷目帝　阿羅羅憊　毘羅憊　羅羅憊　羅闍羅憊　羅闍頗隷</p>
<p>說此呪已天龍阿修羅夜叉羅剎皆大驚怖。生於厭患身毛皆竪。不樂聽是結大呪界。欲陷形去地如金剛不得陷入。周匝火然猶如地獄。此諸天眾皆住空中一心聽呪。即說呪曰。</p>
<p class="dharani">郁去　目去　那去那去　去那去那佉去　驅彌隷　驅彌細　驅驅彌細　驅步　驅步路　步佉　步佉步　佉那佉步　佉雷　驅羅細　丘摩摩泥　驅驅摩泥跂跂摩隷　歧歧隷　佉羅佉　跂隷　佉那佉泥隷　佉婆婆佉梨泥　毘佉地佉陀婆憊　婆婆嗘　婆那佉膩　嗘泥隷　嗘栖隷　嗘嗘栖隷　脾嗘嗘栖隷</p>
<p>說是呪已而此大地。動遍動等遍動。搖遍搖等遍搖。六返震動。諸鬼神等見是事已。皆失聲大喚唱言嗚呼怪哉。自相謂言是等天王共說此呪。我等今者無有生路。斷絕一切諸鬼神等。</p>
<p>爾時摩醯首羅白佛言。世尊如來所說結呪界經。若自能持若教人持。若有讀者一切皆應離於婬欲修於梵行。不食五物一黑石蜜二油三蜜四魚五肉終身不食。若誦是呪諸夜叉羅剎。恒伺其便為作惱害。或時輕蔑為遮鬼故。於五種味斷而不食。若有外道邪見之人。不信此呪詐偽誦讀者必損其壽。如來為欲護四眾故。說是呪經。我今亦欲助佛說呪。即說呪曰。</p>
<p class="dharani">盧頭娑細　盧頭娑帝　盧呵隷　羅婆婆羅泥　盧遮隷　盧陀遮隷　嗚呵羅地　盧細　盧栖泥　盧盧栖泥　盧陀羅呵泥　盧陀羅呵隷　盧盧呵泥　盧盧呵隷　盧多郅　住盧　注路注路　牟那注路　牟賀呵郅　牟陀遮隷　遮遮隷　餘利　餘利　遮遮隷　毘遮帝</p>
<p>說是呪已空中諸天其心調伏還下在地寂然聽法。爾時世尊為諸天眾。說諸法要示教利喜。聞是經時無量那由他眾生。遠塵離垢得法眼淨。諸有夜叉羅剎究槃茶毘舍闍。於佛法中不生信者。為驚動故。如來爾時即出右臂示大地獄。見地獄中燒炙煮爛而命不絕。諸此罪人惡業未盡命則不斷。佛告大眾如斯地獄楚毒無量。是以汝等不應作惡。諸鬼神等見大地獄。心生驚怖身毛皆竪。五體投地而白佛言。世尊我等從今已往當受五戒。復白佛言。佛涅槃後正法滅時。若持如此結呪界經。夜叉羅剎來輕蔑者當使其心劈裂七分。有大沸血從面門出。命終當墮無間地獄不可救濟。佛告阿難汝當受持誦讀是結呪界經恭敬禮拜。汝等天人當知過去諸佛亦說是呪。未來諸佛亦說是呪。現在十方諸佛亦說是呪界經。我今復說是大結界神呪之經。即說呪曰。</p>
<p class="dharani">奚奚迷　奚奚迷　彌梨迷　彌梨迷　摩訶彌梨迷呵羅隷呵羅隷呵羅隷　槃遮炎　隷波遮羅遮　囉囉　奚羅遮　遮羅遮羅摩遮吒羅　摩吒羅那　摩訶因陀羅牟羅那牟羅那邏　遮陀娑邏　娑邏那　闍大囉馱阿迦細　那迦細　那細　那羅那　細毘娑　那細　奚黎速隷　毘陀隷</p>
<p>說是呪已十方火焰悉皆變滅。一切大地還伏如故。諸天大眾皆悉右繞禮佛而退佛說經已諸比丘比丘尼。及大菩薩阿難等歡喜頂受。</p>
<p>佛告阿難若有讀誦此經者。當常食乳淨自洗浴著鮮潔衣。於一切人不生嫌心。於諸眾生當生慈心。於佛像前作諸天龍王像及餘鬼神。皆圖形像。以牛糞塗地作七重界。界場中央著諸華鬘。燒百一種香。為佛燒蘇合香。薩闍賴闍香與摩醯首羅天。咄迦香與梵天。遮迦香與魔王。多迦羅香與化樂天。阿具婁香與他化自在天。婆羅娑香與兜率陀天。修富婁香與焰摩天。牛王香與帝釋。膠香與四天王。零陵香與伽羅龍王。熏陸香與毘摩質多阿修羅王。那賴娑香與毘浮沙羅剎王。多利娑香與地神。甲香與地夜叉神。毘羅貳香與放逸天。那賴陀香與十方鬼神。</p>
<p>如是等燒百一種香。各各於彼天像前燒。誦此呪者右膝著地。一百八遍燒香於天前。各塗地作七處呪場。在此場上發大誓願。捨自己身與三世佛。有夜叉羅剎不信於佛。欲害呪者滅結界經。為遮惡故應當捨身與佛。願諸如來憶念於我。當令呪者身如金剛。一切世間無能壞者。五體投地頂禮佛已應誦是呪。應向四方散胡麻子。當誦此呪一百八遍。當誦呪時淨居善現天。當現身在其人前。身真金色。彼天安慰誦呪之人。彼誦呪人應當驚悚。彼諸天等各入已形像之中。慰喻呪人而告之言。善哉善哉汝之所誦結呪界經。今得吉成。我等為汝隨汝所作。汝於我前不應驚怖。以金色身立呪者前。安慰之言善哉善哉能誦此呪。我等今者為汝僕使為汝所役。此是結界勸成就相。誦此呪時應以月十五日及月滿時。夜誦令利隨意所樂。若園苑若宮殿。若大池若河邊。若有飲食若乘騎。衣服華鬘諸香等物。皆毘首羯摩天之所化作。在誦呪人前。若求雨時燒藿香供養娑伽羅龍王。呪四枚石。有龍住處呪石擲中。天即降雨。若族姓子族姓女。隨其所須雨之時節久近能稱其意。若有欲得如意寶珠。應於佛前向娑伽羅龍王像。應詣生藕華池河所。燒香供養龍王。七遍誦是結呪界經。應於池所呪場之中佛形像前。作五種音樂而為莊嚴。</p>
<p>爾時娑伽羅王即於佛前與如意珠。得此珠已能雨珍寶。爾時四方應有火起。爾時應以蘇和娑利沙子。置於火中應誦魔王呪。若欲鬪戰求勝敵者。應七遍燒香。以七色綖結為七結。七遍誦呪。當應以此結繫幢頭。設有刀箭欲來向身。自然墮落終不傷害。欲結界者諸天王所燒香供養。在香煙上七遍誦呪。復燒香以十色綖結作七結。以娑利沙擲置火中。諸夜叉羅剎咸自見身自然火然。界內有樹以此呪線繫於樹上。若復欲使日月住者。此呪神力亦能住之。終不能得越此呪界。若欲得象乘馬乘駱駝乘。應於塚間作諸呪具。應以膠香供養毘沙門誦此呪經。爾時便得種種隨意所乘。若欲使夜叉羅剎。於月二十九日。在塚間著白淨衣。以香煙供養四大天王。若欲動地。應著白淨衣不嫌恨意。於一切眾生心生平等。應上車輪上以多利婆香供養地神。誦此呪經大地震動。若欲使火不橫起。把箭誦呪誦呪已竟。即以此箭向四方所射火即不起。若為毒箭所中。應誦此呪呪水。以所呪水飲之洗浴毒即消除。若欲隱形應以香供養摩醯首羅天王。以七色線繫作七結。七遍誦呪以結繫頭。置之頂上即得隱形。若欲飛行應百遍誦此結呪界經。呪娑羅幾子以置頂上。燒香供養念佛地功德。若此神呪實是恒沙諸佛之所說者。願我飛行。即能飛行。諸佛憶念護持力故。若欲使諸王大臣沙門婆羅門歡喜憶念得自在者。應燒香供養四大天王當呪於油。以此油塗四王像口。一切見者皆生歡喜而得自在。若欲見一切鬼神夜叉提婆利沙。油塗已眼燒香供養四大天王。日日誦念此結界經。以四色線結作四結。繫著頂上得如意見。若往到處處天所。與諸天等相娛樂者。應自洗浴以香塗身。著白淨衣上車輪上。於諸眾生無嫌恨意。燒一切香讀誦此經。欲界天王自來現身在其人前。即將其人詣諸天前。以天莊嚴之具而莊嚴之。以天音樂而娛樂之。若為一切鬼神所著所捉者。噏人精氣者。應以十色線七過燒種種香七遍。誦經繫線作七結。摩醯首羅天王梵眾之主。釋提桓因四大天王。還益其精氣　除造逆罪及謗正法謗毀賢聖者。若彼惡鬼毀誦呪者。當墮無間泥犁。受苦一劫不可救濟。若欲入火火不燒者。應七遍燒香燒一切香。七遍誦此呪經。以五色線繫作百結。以此呪縷繫著咽下。入大火中火不能燒。欲得斷除厭道魅蠱及毘陀羅呪。應以香供養魔王誦此呪經。以酥娑利沙燒擲火中誦魔王呪。一切厭蠱蠱道毘陀羅呪消滅如灰。令彼諸惡無有力勢。呪咀之患自然不行。欲止惡風暴雨者。當驅烏令去燒烏巢窟。以香供養毘浮沙羅剎王。誦此呪經止惡風雨。一切鬼神夜叉羅剎。究槃茶金翅鳥毘舍闍。若欲禁制遮一切惡立一切善。當誦讀是大結呪界經。以赤線繫作百結。以香供養諸天。諸天等當集在一處為其說法。佛言我涅槃後諸天集會誦此呪。能使鬼神皆受五戒。若誦持此經者。於諸眾生應慈心平等不害一切。恒修實語終不虛誑。見此結呪界經。一切諸天世間皆應恭敬禮拜。不生疑惑歸依供養。佛告阿難汝於此經呪界。不應生疑。此經如實終無虛妄。若懷疑者當墮無間地獄。受苦一劫不可救濟。所以者何此結呪界經。是一切諸佛之所宣說。阿難若有受持讀誦此經者。以曾供養諸佛殖諸善根。諸佛護故此經自然來在手中。此人即是受經真器。持此經者天人世間。皆應禮拜供養恭敬。此持經者即是天人世間塔寺。阿難若為菩提族姓男女。於此經中能讀一四句偈。受持讀誦若教他說。如彈指頃心生隨喜。當知此人必定當得菩提之道。若求辟支佛若求聲聞乘能信解者。於現在世得止諸漏。若在家於三乘未有決定。得此經者得於決定。若有能持是經典者。當知供養過去諸佛深種善根。無量世中當作轉輪聖王。若求帝釋無量世中當得帝釋若求梵王無量世中當得梵王。我以決定記上四種人。若有讀誦經人所。於彈指頃生惡念者。此愚癡人名為遠離一切諸佛。於三乘中即無種子。此人當墮地獄。阿難若有善男子善女人。信解是呪界經。使他讀誦作此經器者。此人即成就梵福。若不信此經者諸天即隱此經。何以故此人必生不信疑惑之心。當生惡道墮地獄中。首陀會天當奪此經。禮拜香華供養。若能供養此經。即為供養恒沙諸佛。阿難汝以是故。應當受持此經。為於安樂利益擁護四眾。阿難及諸弟子聞佛所說歡喜奉行。</p>

<p class='juan'>大吉義神呪經卷第四</p></div>
</div><!-- end of div[@id='body'] -->
</body></html>