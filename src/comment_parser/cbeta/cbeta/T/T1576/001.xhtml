<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘二十頌論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1576
<p class='juan'><a id='mulu1' />大乘二十頌論</p><p class="byline">龍樹菩薩造</p><p class="byline">西天譯經三藏朝奉大夫試光祿卿傳法大師賜紫臣施護奉　詔譯</p>
<div class='div-jing'>
<div class="lg regular"><div class='lg-row'>歸命不可思議性，　諸佛無著真實智，</div>
<div class='lg-row'>諸法非言非無言，　佛悲愍故善宣說。</div>
</div>
<div class="lg regular"><div class='lg-row'>第一義無生，　隨轉而無性，</div>
<div class='lg-row'>佛眾生一相，　如虛空平等。</div>
<div class='lg-row'>此彼岸無生，　自性緣所生，</div>
<div class='lg-row'>彼諸行皆空，　一切智智行。</div>
<div class='lg-row'>無染真如性，　無二等寂靜，</div>
<div class='lg-row'>諸法性自性，　如影像無異。</div>
<div class='lg-row'>凡夫分別心，　無實我計我，</div>
<div class='lg-row'>故起諸煩性，　及苦樂捨等。</div>
<div class='lg-row'>世間老病死，　為苦不可愛，</div>
<div class='lg-row'>隨諸業墜墮，　此實無有樂。</div>
<div class='lg-row'>天趣勝妙樂，　地獄極大苦，</div>
<div class='lg-row'>皆不實境界，　六趣常輪轉。</div>
<div class='lg-row'>眾生妄分別，　煩惱火燒燃，</div>
<div class='lg-row'>墮地獄等趣，　如野火燒林。</div>
<div class='lg-row'>眾生本如幻，　復取幻境界，</div>
<div class='lg-row'>履幻所成道，　不了從緣生。</div>
<div class='lg-row'>如世間畫師，　畫作夜叉相，</div>
<div class='lg-row'>自畫己自怖，　此名無智者。</div>
<div class='lg-row'>眾生自起染，　造彼輪迴因，</div>
<div class='lg-row'>造已怖墜墮，　無智不解脫。</div>
<div class='lg-row'>眾生虛妄心，　起疑惑垢染，</div>
<div class='lg-row'>無性計有性，　受苦中極苦。</div>
<div class='lg-row'>佛見彼無救，　乃起悲愍意，</div>
<div class='lg-row'>故發菩提心，　廣修菩提行。</div>
<div class='lg-row'>得無上智果，　即觀察世間，</div>
<div class='lg-row'>分別所纏縛，　故為作利益。</div>
<div class='lg-row'>從生及生已，　悉示正真義，</div>
<div class='lg-row'>後觀世間空，　離初中後際。</div>
<div class='lg-row'>觀生死涅盤，　是二俱無我，</div>
<div class='lg-row'>無染亦無壞，　本清淨常寂。</div>
<div class='lg-row'>夢中諸境界，　覺已悉無見，</div>
<div class='lg-row'>智者寤癡睡，　亦不見生死。</div>
<div class='lg-row'>愚癡闇蔽者，　墜墮生死海，</div>
<div class='lg-row'>無生計有生，　起世間分別。</div>
<div class='lg-row'>若分別有生，　眾生不如理，</div>
<div class='lg-row'>於生死法中，　起常樂我想。</div>
<div class='lg-row'>此一切唯心，　安立幻化相，</div>
<div class='lg-row'>作善不善業，　感善不善生。</div>
<div class='lg-row'>若滅於心輪，　即滅一切法，</div>
<div class='lg-row'>是諸法無我，　諸法悉清淨。</div>
</div>
<div class="lg regular"><div class='lg-row'>佛廣宣說世間法，　當知即是無明緣，</div>
<div class='lg-row'>若能不起分別心，　一切眾生何所生？</div>
<div class='lg-row'>於彼諸法法性中，　實求少法不可得，</div>
<div class='lg-row'>如世幻師作幻事，　智者應當如是知。</div>
<div class='lg-row'>生死輪迴大海中，　眾生煩惱水充滿，</div>
<div class='lg-row'>若不運載以大乘，　畢竟何能到彼岸？</div>
</div></div>
<p class='juan'>大乘二十頌論</p>
</div><!-- end of div[@id='body'] -->
</body></html>