<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說十一想思念如來經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 138 [No. 125(49.10)]
<div class='div-jing'>
<p class='juan'><a id='mulu1' />佛說十一想思念如來經</p><p class="byline">宋天竺三藏求那跋陀羅譯</p><p>聞如是：</p>
<p>一時，婆伽婆在羅閱城耆闍崛山中，與大比丘眾二百五十人俱。爾時，世尊告諸比丘：「當以十一想思念如來，已思念當發慈心於如來所。云何為十一？戒意清淨<span class='note-inline'>(一也)</span>。威儀具足<span class='note-inline'>(二也)</span>。諸根不錯<span class='note-inline'>(三也)</span>。信意不亂<span class='note-inline'>(四也)</span>。常有勇健意<span class='note-inline'>(五也)</span>。若更苦樂不以為憂<span class='note-inline'>(六也)</span>。意不忘失<span class='note-inline'>(七也)</span>。止觀現在前<span class='note-inline'>(八也)</span>。三昧意無休息<span class='note-inline'>(九也)</span>。智慧意無量<span class='note-inline'>(十也)</span>。觀佛無厭足<span class='note-inline'>(十一也)</span>。如是比丘當以此十一想思念如來，已思念如來，當發慈心於如來所，是謂比丘於比丘中修行念佛。彼比丘已修行念佛，於二果當求一果，於現法中得自在，成無餘阿那含。」</p>
<p>爾時，諸比丘聞佛所說，歡喜奉行。</p>
<p>聞如是：</p>
<p>一時，婆伽婆在舍衛城祇樹給孤獨園。是時，世尊告諸比丘：「若慈心解脫，親近廣布，修行以辦，獲使起善具足，便當有十一報、十一果。云何為十一？臥安、覺安、不見惡夢、天護、人愛、非人所敬、不毒、不兵、水火不喪、亦不加刑、身壞命終生善處梵天上。於諸善法速得捷疾，智能盡有漏行。比丘！慈心解脫，親近廣布，修行以辦，以獲便起善具足，當有此十一法。是故，諸比丘！當求方便慈心解脫，如是諸比丘當作是學。」</p>
<p>爾時，諸比丘聞佛所說，歡喜奉行。</p>

<p class='juan'>佛說十一想思念如來經</p></div>
</div><!-- end of div[@id='body'] -->
</body></html>