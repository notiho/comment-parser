<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聖佛母般若波羅蜜多九頌精義論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1516
<p class='juan'><a id='mulu1' />聖佛母般若波羅蜜多九頌精義論卷上</p><p class="byline">勝德赤衣菩薩造</p><p class="byline">西天譯經三藏朝散大夫試鴻臚卿傳梵大師賜紫沙門臣法護等奉　詔譯</p>
<div class='div-jing'>
<div class="lg regular"><div class='lg-row'>般若波羅蜜多智，　體積善寶功德聚，</div>
<div class='lg-row'>所有一切波羅蜜，　而彼本來性常住，</div>
<div class='lg-row'>離諸戲論無對礙，　離諸分別得安隱；</div>
<div class='lg-row'>最上微妙無自性，　離諸所有名相等，</div>
<div class='lg-row'>方便宣說三乘法，　而彼三乘所得相，</div>
<div class='lg-row'>皆是一切智智因。　稽首般若波羅蜜，</div>
<div class='lg-row'>所有勝慧到彼岸。　若人樂欲正觀者，</div>
<div class='lg-row'>應當於彼九頌義，　總略如理而思擇。</div>
</div><p>其九頌曰：</p>

<div class="lg regular"><div class='lg-row'>從業增上生，　所謂六處相，</div>
<div class='lg-row'>即此說復生，　所因如影現。</div>
<div class='lg-row'>如幻所化城，　能觀者亦化，</div>
<div class='lg-row'>如彼所見色，　業化世亦然。</div>
<div class='lg-row'>諸有說法聲，　即是聞境界，</div>
<div class='lg-row'>一切如對響，　緣成能所聞。</div>
<div class='lg-row'>嗅香及了味，　觸等境愛著，</div>
<div class='lg-row'>此一切如夢，　雖得無所有。</div>
<div class='lg-row'>如幻輪成人，　諸行作無實，</div>
<div class='lg-row'>此如彼行作，　身輪亦無我。</div>
<div class='lg-row'>若種種所得，　彼極剎那生，</div>
<div class='lg-row'>此與陽焰等，　見即壞無相。</div>
<div class='lg-row'>所取如影像，　無始從心生，</div>
<div class='lg-row'>而彼相及識，　互相如影像。</div>
<div class='lg-row'>觀自淨種中，　若智月出現，</div>
<div class='lg-row'>彼如水中月，　現前無所有。</div>
<div class='lg-row'>若相應者智，　彼即虛空相，</div>
<div class='lg-row'>是故智所知，　皆如虛空相。</div>
</div><p>如前頌言：</p>

<div class="lg regular" style="margin-left:1em;"><div class='lg-row'>「所有勝慧到彼岸，　若人樂欲正觀者，</div>
<div class='lg-row'>應當於彼九頌義，　總略如理而思擇。」</div>
</div><p>所言「勝慧」者，謂聞思修等相。「彼岸」者，邊際義。「到」者往到，謂到畢竟邊際，離諸分別處所，如是乃至此義終竟。「正觀」者，謂不顛倒相。「樂欲」者，所謂作意希望為性。「彼義」者，謂彼九頌說時所有之義，義即義門。「思擇」者，謂思惟決擇。何所思邪？頌言總略。「總略」者，謂包總含略。此中應問：何故總略說邪？答：為令鈍根之者能解其義故。</p>
<p>前標九頌，次第今釋。</p>
<p>第一頌言：</p>

<div class="lg regular" style="margin-left:1em;"><div class='lg-row'>「從業增上生，　所謂六處相，</div>
<div class='lg-row'>即此說復生，　所因如影現。」</div>
</div><p>「業」謂善不善業。「增上」者，謂業增上。由彼諸業增上力故，彼即有生。何所生邪？頌言「六處相」。處謂識所依所生之處，故名為處。此復云何？謂眼等內六處。頌言「相」者，標表為義。若此六處相有所生故，即彼如是復生諸法。此如是說，是義終竟決定成就。</p>
<p>問：於勝義諦中云何自性？頌自釋言「所因如影現」，由取影現而為喻故。於影現中諸有作者、作業及所作事悉離性空。此義終竟。</p>
<p>復次於外色等六處自性所生，今當一一次第顯示。</p>
<p>第二頌言：</p>

<div class="lg regular" style="margin-left:1em;"><div class='lg-row'>「如幻所化城，　能觀者亦化，</div>
<div class='lg-row'>如彼所見色，　業化世亦然。」</div>
</div><p>猶如幻法所化城邑，後能觀者亦即是化。彼二非有。何以故？不實生性故。然能見、所見彼二色相，外有對礙，皆是業化。世間三界所見，此猶彼故，其義亦然。此如是化，與彼所化無差別性，故下頌言「如聲對響」。為證成此義故，</p>
<p>第三頌言：</p>

<div class="lg regular" style="margin-left:1em;"><div class='lg-row'>「諸有說法聲，　即是聞境界，</div>
<div class='lg-row'>一切如對響，　緣成能所聞。」</div>
</div><p>所言說法，即能說者增上所生，彼所對聲是聞境界。若聞境界此如是故，自餘諸法皆如是生，是故取喻如聲對響。此聲對響與餘法同，此中如是無差別言，乃云「一切」。所言「緣成」者，謂即聞等緣成故聞。若彼所有皆所作性，是故能聞、所聞有所得中悉是緣成，所以有聲皆如對響。如是所說此義畢竟，故下頌云「一切如夢」。為證成此義故，</p>
<p>第四頌言：</p>

<div class="lg regular" style="margin-left:1em;"><div class='lg-row'>「嗅香及了味，　觸等境愛著，</div>
<div class='lg-row'>此一切如夢，　雖得無所有。」</div>
</div><p>言「嗅香」者，謂鼻識境界，諸所作性所嗅香等。「了味」者，謂舌識境界，了諸味等。「觸」謂身識境界，覺諸觸等。於如是等諸境界中，所求所樂而生愛著，於彼彼境各各繫屬，隨所繫屬香味觸等別別所受。若於彼等境中起有所得相即不可得，是故頌言「一切如夢」。「一切」者，此即無差別意。</p>
<p>然眼等內處、色等外處亦非不有。若不爾者，云何發起作者所行？為破此疑故，</p>
<p>第五頌言：</p>

<div class="lg regular" style="margin-left:1em;"><div class='lg-row'>「如幻輪成人，　諸行作無實，</div>
<div class='lg-row'>此如彼行作，　身輪亦無我。」</div>
</div><p>譬如幻輪法，用成人身相，彼幻所成人，種種行作皆悉具有。亦復如人假有作者及所作用，又復亦有所行作事去來等相。頌言「諸」者，種種分類所作之義。何所作邪？謂幻所成身。若如是身幻法成故，即彼幻身而實無我。「無」者離義，「我」謂主宰。此言「無我」，謂離我故。所以此中無其作者，於勝義諦中都無所有，是故頌言「諸行作無實」。「無實」者，謂無力能義。今此如是無其力能，謂此作者無主宰故。若幻所成人無其主宰，雖所顯示而無其實。諸法亦然畢竟無實，此中應知無差別意，故下頌言「與陽焰等」。為證成此義故，</p>
<p>第六頌言：</p>

<div class="lg regular" style="margin-left:1em;"><div class='lg-row'>「若種種所得，　彼極剎那生，</div>
<div class='lg-row'>此與陽焰等，　見即壞無相。」</div>
</div><p>「種種」者，謂多種類。「所得」者，謂差別遍計所取境相。彼所取境極剎那生，剎那剎那名極剎那。「生」者起義，謂極剎那有所生起。若極剎那有所生故，彼彼諸法從極剎那之所生者悉是無常，此義終竟。</p>

<p class='juan'>聖佛母般若波羅蜜多九頌精義論卷上</p></div>
</div><!-- end of div[@id='body'] -->
</body></html>