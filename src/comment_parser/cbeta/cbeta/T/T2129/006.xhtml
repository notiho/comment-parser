<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>續一切經音義</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='juan'><a id='mulu142' />續一切經音義卷第六</p><p class="byline">燕京崇仁寺沙門希麟集</p>
<ul class="">
<li>續音佛母大孔雀明王經三卷</li>

<li>大雲輪請雨經二卷</li>

<li>大乘緣生稻[卄/幹]喻經一卷</li>

<li>佛說穰虞利童女經一卷</li>

<li>一切如來寶篋印陀羅尼經一卷</li>

<li>授菩提心戒儀一卷</li>

<li>大樂不空般若波羅蜜多理趣釋一卷</li>

<li>大寶廣博樓閣善住祕密陀羅尼經三卷</li>

<li>菩提場莊嚴陀羅尼經一卷</li>

<li>文殊問字母品一卷</li>

<li>觀自在菩薩說普賢陀羅尼經一卷</li>

<li>佛說除一切疾病陀羅尼經一卷</li>

<li>能除一切眼病陀羅尼經一卷</li>

<li>三十五佛禮懺文一卷</li>

<li>八大菩薩曼茶羅經一卷</li>

<li>葉衣觀自在菩薩經一卷</li>

<li>毘沙門天王經一卷</li>

<li>呵利帝母真言法一卷</li>

<li>救拔焰口餓鬼陀羅尼經一卷</li>

<li>金剛頂蓮花部心念誦法一卷</li>

<li>金剛頂瑜伽千手千眼觀自在菩薩念誦儀一卷</li>

<li>金剛頂勝初瑜伽普賢菩薩念誦法一卷</li>

<li>無量壽如來念誦修觀行儀軌一卷</li>

<li>金剛頂經一字頂輪王念誦儀一卷</li>

<li>金剛頂瑜伽金剛薩埵五祕修行念誦儀軌一卷</li>

<li>金剛王菩薩祕密念誦儀軌一卷</li>

<li>一字頂輪王念誦儀軌一卷</li>

<li>大虛空藏菩薩念誦法一卷</li>

<li>佛頂尊勝陀羅尼念誦儀軌一卷</li>

<li>阿閦如來念誦法一卷</li>

<li>最勝無比大威熾盛光陀羅尼經一卷</li>
</ul><p style="margin-left:2em">右三十一經三十六卷同此卷續音。</p>
<a id='mulu143' />
<div class='div-other'><a id='mulu144' />
<p class='h2'>佛母大孔雀明王經卷上</p><p>[示*厭]禱<span class='note-inline'>(上於琰反切韻<span class='corr'>[社-土+厭]</span>禳也從示厭聲經文作厭音於豔反弃也惡也非[木*厭]禳字下都㬶反切韻求福也論語云禱於上下神祇也)</span>。</p>
<p>伺斷<span class='note-inline'>(上相吏反切韻伺候也玉篇察也釋名伺思也下從管反韻英云絕也說文截也從斤絕古文絕字也經文作斷或作断皆訛也)</span>。</p>
<p>螫彼<span class='note-inline'>(上商隻反說文云蟲行毒也又作蠚經文作螫音呼各反亦通)</span>。</p>
<p>拇指<span class='note-inline'>(上莫補反古今正字云拇者足大指也從手母聲也)</span>。</p>
<p>蛇蠍<span class='note-inline'>(上社遮反下軒謁反方言云自關而西泰晉之間謂蝲[虫*賴]或謂之蠍蠍即四方通語釋名云蠍歇也謂歇其尾也字從虫歇聲經文作蝎爾雅音曷蝤蠐也)</span>。</p>
<p>毘鉢尸<span class='note-inline'>(或云毗婆尸或云微鉢尸梵語輕重也此譯云勝觀如來或云淨觀或云勝見亦云種種觀過去莊嚴劫中佛也)</span>。</p>
<p>尸棄<span class='note-inline'>(梵語訛略也正云式棄那此云持髻或云有髻即持髻如來也)</span>。</p>
<p>毘舍浮<span class='note-inline'>(或云毗溼婆部皆古譯梵語此云遍一切自在也謂於一切得自在故或云一切有也)</span>。</p>
<p><span class='corr'>拘</span>留孫<span class='note-inline'>(或云<span class='corr'>拘</span>留秦應云迦羅鳩忖駄此云所應斷已斷也即賢劫千佛之首也)</span>。</p>
<p>羯諾迦牟尼<span class='note-inline'>(或云拘那含牟尼或云迦那迦牟尼此云金色仙或云金山如來也)</span>。</p>
<p>迦攝波<span class='note-inline'>(亦作葉字此翻為飲光一家姓氏也)</span>。</p>
<p>釋迦牟尼<span class='note-inline'>(釋迦能姓也牟尼寂默也如下廣釋)</span>。</p>
<p>喬荅摩<span class='note-inline'>(舊云瞿曇。案慈恩法師引釋迦譜云。釋迦帝王歷代相承。逆賊中興。賊王恐奪社稷。遂誅釋迦之種殄滅親族令無胤嗣。時有仙人遍觀遺族見有娠孕者後必生男。乃預陳詞兾將繼統母允其請。後果生男。長至髫年釋星復見。賊王恐懼。尋訪所居知居山中。伺仙不在密令摛捉。長竿穿之告示國人令息異意。仙人還至不見其子。乘急追訪覩其若斯乃作神通救之。知命不濟仍降微雨少令醒覺。化現一女勸令交會。必若不從能姓便絕。兒從父誨乃共交通遺體既流墮染泥土。仙人收取牛糞裹之置甘蔗園中。日暖光炙時滿十月變成一男。仙人還養後得為王。自此釋迦重得繼位。故喬荅摩者。此云甘蔗種或曰日炙種。若毀之曰牛糞種泥土種也。喬荅摩。摩是男聲。或云喬曇彌。彌是女聲也)</span>。</p>
<p>陂池<span class='note-inline'>(上彼為反爾雅云陂者曰阪尚書云澤障曰陂下直離反切韻停水曰池廣曰沼也從水馳省聲)</span>。</p>
<p>坎窟<span class='note-inline'>(上苦感反切韻險也小罍也形似壺也下苦骨反玉篇云穴也從穴屈聲也)</span>。</p>
</div>
<div class='div-other'><a id='mulu145' />
<p class='h2'>佛母大孔雀明王經卷中</p><p>羯泚<span class='note-inline'>(下千札反梵語也按字水深又清水也)</span>。</p>
<p>苗稼<span class='note-inline'>(上武儦反切韻田苗也爾雅云夏獵為苗未秀者也從草在田會意字下古訝反詩云俾民稼穡鄭注論語云樹五穀曰稼從禾家聲)</span>。</p>
<p>祠祀<span class='note-inline'>(上似慈反爾雅云春祭為祠郭注祠又言飲也釋名云祠詞也謂陳詞以請也下詳里反切韻祭祀也爾雅云商曰祀郭注取四時一終也二字皆從示音視也)</span>。</p>
<p>涎洟<span class='note-inline'>(上敘連反切韻涎口液也下以脂反說文鼻液也二字並從水延夷聲也又音他計反)</span>。</p>
<p>疥癩<span class='note-inline'>(上公薤反切韻瘡疥也顧野王云疥瘙也即風瘙也又作疥下落代反字書云惡疾也說文作㾢經文作癩俗字也)</span>。</p>
<p>痔漏<span class='note-inline'>(上治里反切韻云漏病也顧野王云後分病也)</span>。</p>
<p>癕疽<span class='note-inline'>(上又作癰同於恭反字書云癰癤也玉篇腫也從[爿-〡+(序-予)]雍聲下七余反顧野王云疽亦癕也說文從疒且聲音子余反)</span>。</p>
<p>瘡癬<span class='note-inline'>(上楚良反瘡痍也禮記云頭有瘡則沐下息淺反切韻疥也顧野王云乾瘍也音羊)</span>。</p>
<p>踰繕那<span class='note-inline'>(上羊朱反。繕音善。梵語也。古云由旬。或云由延。或云踰闍那。皆訛略也。案西域記云。踰繕那者。自古聖王軍行程也。舊傳一踰繕那四十里。印度國俗乃三十里。聖教所載唯十六里。考其異端各有所據。或取聖王行時或取肘量或取古尺終是軍行一日程也。今冝依西域記三十里為定。蓋玄奘法師親考遠近撰此行記奉對太宗皇帝所問實以憑焉。此並依慧琳法師及慈恩音訓釋)</span>。</p>
</div>
<div class='div-other'><a id='mulu146' />
<p class='h2'>佛母大孔雀明王經卷下</p><p>微鉢尸<span class='note-inline'>(或云毗婆尸梵語一也如上卷已釋)</span>。</p>
<p>羯句忖那<span class='note-inline'>(舊云拘留孫亦云迦羅鳩孫駄如前已釋)</span>。</p>
<p>琰魔<span class='note-inline'>(上以[冉-土+(┴/十)]反梵語也舊云閻羅或云爛魔義翻為平等王或云雙世謂典生死罪福之業主守八寒八熱等地獄於五趣中追攝罪人捶拷治罰決斷善惡更無休息也)</span>。</p>
<p>索訶世界<span class='note-inline'>(舊云娑婆梵語也此云堪忍即釋迦如來所主忍土也)</span>。</p>
<p>鑠底<span class='note-inline'>(上商灼反又作爍字下丁以反梵語此云槊即槍戟也)</span>。</p>
<p>脂膏<span class='note-inline'>(上旨夷反釋名云脂砥也著面軟滑如砥石也爾雅水脂也郭注肌膚如氷雪氷雪脂膏也下古蒿反切韻膏肥也澤也禮記云天子降膏露也)</span>。</p>
<p>吠陜<span class='note-inline'>(上借音微閉反下失[白-日+(丹-、+十)]反梵語不求字義也)</span>。</p>
</div></div>
<div class='div-other'><a id='mulu147' />
<div class='div-other'><a id='mulu148' />
<p class='h2'>大雲輪請雨經卷上<span class='note-inline'>(與闍那崛多譯者同本)</span></p><p>澍雨<span class='note-inline'>(上朱樹反淮南子云春雨之灌萬物無地而不澍無物而不生也說文從水尌聲尌音同上下雨字說文云一像天冂像雲覆也〡即下也四點像雨空中雰霏也冂音覓〡音古本反會意字也)</span>。</p>
<p>[寧*頁]泯達羅<span class='note-inline'>(上寧頂反次民忍反梵語也舊云尼民陁羅訛也此云持邊謂七金山最外第七重山也此依慧菀法師釋)</span>。</p>
<p>蛟龍<span class='note-inline'>(上音交郭注山海經云蛟似虵而四脚小頭細頸卵生大者十數圍子如一二斛甖能吞人說文蛟亦龍屬也下力鍾反說文云鱗蟲之長也能幽能明能巨能細脊分而登天秋分而潛淵也[龍-(立/月)]飛形從肉從童省聲也或從尨作俗也)</span>。</p>
<p>盎祁羅<span class='note-inline'>(上鳥浪反下巨支反梵語龍王名也)</span>。</p>
</div>
<div class='div-other'><a id='mulu149' />
<p class='h2'>大雲輪請雨經卷下</p><p>雲雹<span class='note-inline'>(下龐邈反白虎通云雹之言合也陰氣專精凝合為雹也鄭注禮記云陽為雨陰氣脅之疑為雹也從雨包聲)</span>。</p>
<p>叢林<span class='note-inline'>(上族公反說文叢聚也從[業-木+十]音士角反取聲也)</span>。</p>
</div></div>
<div class='div-other'><a id='mulu150' />
<p class='h1'>大乘緣生稻[卄/幹]喻經一卷</p><p>稻[卄/幹]<span class='note-inline'>(上徒晧反說文稻即糯也禮記云祭宗廟之禮稻曰嘉蔬下古旱反切韻眾草之莖)</span>。</p>
<p>竅隙<span class='note-inline'>(上企曜反鄭注禮記竅孔也說文空也從穴敫聲也敫音羊灼反下鄉逆廣雅云隙裂也顧野王云隙穿穴也說文壁孔也從阜白上下小也)</span>。</p>
<p>沃潤<span class='note-inline'>(上鳥穀反考聲云沃灌也說文問從水夭聲下如順反切韻潤澤也又益也從水<span class='corr'>閏</span>聲<span class='corr'>閏</span>字從王在門內也鄭注禮記云天子每月就明堂而聽朔<span class='corr'>閏</span>月非常月也聽其朔故於明堂門內也)</span>。</p>
</div>
<div class='div-other'><a id='mulu151' />
<p class='h1'>佛說穰虞利童女經一卷</p><p>蚖蝮<span class='note-inline'>(上玩丸反虵類也玄中記云蚖虵身長三四尺有四足形如守宮尋脊有針利如刀甚毒惡中人不逾半日即死下芳服反陸氏釋文云蝮虵鼻上有針大者百餘斤一名返鼻一名蝮虺二字並從虫元復形聲字)</span>。</p>
<p>訥泚<span class='note-inline'>(上奴骨反下青禮反真言字也)</span>。</p>
<p>頗[齒*來]<span class='note-inline'>(上普我反下卓皆反真言中字不求訓解)</span>。</p>
<p>耳璫<span class='note-inline'>(下都即反考聲云耳飾也說文云穿耳施珠也從玉當聲也)</span>。</p>
<p>被螫<span class='note-inline'>(下舒隻呼各二反皆得說文蟲行毒也又虵有螫毒不可觸其尾也)</span>。</p>
</div>
<div class='div-other'><a id='mulu152' />
<p class='h1'>一切如來寶篋印陀羅尼經一卷</p><p>[爻/肉]膳<span class='note-inline'>(上効交反賈注國語云[爻/肉]爼也鄭箋毛詩云爼䤈也凡非穀而食曰[希-巾+肉]說文[希-巾+肉]啖也從肉爻聲爻音同上下時戰反玉篇膳美食也從肉善聲經文二字並從食作餚饍俗用字非)</span>。</p>
<p>[卄/臻]草<span class='note-inline'>(上士臻反字書木叢生也考聲草木雜生也從草臻聲經文從木作榛音臻似栗而小非秦草義也)</span>。</p>
<p>土堆<span class='note-inline'>(下對雷反王逸注楚詞云堆高皃又正體作[阜-十]云小阜也今俗從追作塠非也古文作㕍今時不用)</span>。</p>
<p>泫然<span class='note-inline'>(上玄絹反韻詮云泫泣皃又露光也說文從水玄聲下然語詞也字從肉犬逐之下灬以然之灬音必搖反)</span>。</p>
<p>鸚鵡<span class='note-inline'>(上厄耕反下音武山海經云黃山有鳥其狀如鴞青羽赤啄人舌能言名曰鸚鵡郭注云今鸚鵡似小皃舌脚指前後各兩爪扶南外出毛羽五色者亦有純白者說文二字皆從鳥嬰武聲下或作䳇音同)</span>。</p>
<p>鴝鵒<span class='note-inline'>(上具俱反下音欲周禮云鴝鵒不渡濟淮南子云鴝鵒一名寒皐異菀云重午日掐鴝鵒重舌能學人語二字皆從鳥句谷聲經文作鸜鸜鵲名非此用也)</span>。</p>
<p>蜂蠆<span class='note-inline'>(上敷容反又音薄紅反郭注爾雅云在地中作房者為土蜂啖其子即馬蜂也下丑芥反切韻毒蟲也考經援神契云蜂蠆垂芒為其毒在後也說文從䖵夆聲䖵音昆夆音同上爾雅從逢作蠭皆同)</span>。</p>
<p>癧瘻<span class='note-inline'>(上即擊反切韻瘰[病-丙+(歷-厂)]病也下力鬪反玉篇㿈瘻也顧野王云中多蟲也瘰音力果反㿈音於恭反)</span>。</p>
<p>傘蓋<span class='note-inline'>(上音蘇旱反古文繖字也從亼音才入反三合之形也傘音華夏之華會意字下古太反切韻覆也掩也通俗文云張帛也禮記曰弊蓋不弃為埋狗也字從廾盍廾音草盍音合)</span>。</p>
</div>
<div class='div-other'><a id='mulu153' />
<p class='h1'>授菩提心戒儀一卷<span class='note-inline'>(無字可音)</span></p></div>
<div class='div-other'><a id='mulu154' />
<p class='h1'>大樂不空般若波羅蜜多理趣釋一卷</p><p>抽擲<span class='note-inline'>(上勅鳩反韻譜云拔也切韻引也去也或作紬音同說文從手由聲下直炙反古文作擿玉篇投也切韻振也案抽擲二字即大樂金剛薩埵以左拳安[要/曰]側右手執金剛杵擲弄作密印法也)</span>。</p>
<p>熙怡<span class='note-inline'>(上許其反切韻熙和也廣也詩曰學有緝熈於光明爾雅云緝熙熲光也下與之反玉篇云和也悅也爾雅云怡懌悅欣樂也上熙字說文從灬巳臣聲經文作熙或作熙皆非下怡從心台聲台音同上)</span>。</p>
<p>驕佚<span class='note-inline'>(上舉妖反玉篇馬六尺也諸侯章云在上不驕御注云諸侯列國之君貴在人上而能不驕則免危也下夷質反切韻佚樂也作逸過也縱也同音)</span>。</p>
<p>脚踏<span class='note-inline'>(上正作腳音居勺反釋名曰脚却也以其坐時却後也下又作蹋同徒盍反切韻踐蹋也考聲以足蹈也說文從足[日/羽]聲[日/羽]音塔)</span>。</p>
<p>揮斫<span class='note-inline'>(上許歸反切韻揮霍也考聲奮灑也韻英振也動也下之若反韻英云刀斫物也)</span>。</p>
<p>沈淪<span class='note-inline'>(上直林反切韻沒也考聲濁也說文從水冘聲冘音淫經文作沉音胡浪反非本字下力迍反爾雅云大波為淪切韻淪亦沒也考聲云溺也說文云從水侖聲侖音同上也)</span>。</p>
</div>
<div class='div-other'><a id='mulu155' />
<div class='div-other'><a id='mulu156' />
<p class='h2'>大寶廣博樓閣善住祕密陀羅尼經卷上</p><p>瀑流<span class='note-inline'>(上蒲報反切韻瀑雨也蒼頡解詁云水濆起也說文從水暴聲下流字說文從水㐬音他忽反㐬倒書㜽字也㜽古文子字也)</span>。</p>
<p>竦竪<span class='note-inline'>(上息栱反爾雅曰竦懼也切韻敬也顧野王云上也跳也國語云竦善抑惡也下又作豎同臣庾反庾音以主反玉篇立也又童僕之未冠者)</span>。</p>
<p>誹謗<span class='note-inline'>(上非味反下補浪反大戴禮云立誹謗之木設諫諍之皷也應劭注漢書云橋樑邊板所以書政治之[億-音+(天*天)]失也杜注左傳云謗詛也以言呪詛人也說文二字互相訓從言皆形聲字)</span>。</p>
<p>魁膾<span class='note-inline'>(上苦瓌反孔注尚書云魁帥也廣雅主也鄭注禮記云首也史記云壯大也從斗鬼聲下瓌外反廣雅膾割也案魁膾者屠殺兇惡之帥也從肉會聲也)</span>。</p>
<p>聾瞎<span class='note-inline'>(上魯東反說文云耳不通也從耳龍聲經文作聾不成字下呼八反字書云目不見物也又云一眼無睛也從目害省聲字)</span>。</p>
<p>傴瘂<span class='note-inline'>(上於武切韻不伸也玉篇虺也孫鄉子曰周公背傴也下又作啞啞二形皆非本字音烏雅反考聲云口不能言也說文從疒亞聲疒音女厄反)</span>。</p>
<p>蚊蝱<span class='note-inline'>(上勿分反字統云蚊齧人飛蟲也說文作蟁以昬時而出也故從䖵音昆昬省聲經文從文蚊俗字下孟彭反聲類云蝱以蠅而大說文亦齧人飛蟲也從䖵亡聲也經文作䗈非也)</span>。</p>
<p>飛蛾<span class='note-inline'>(上甫非反切韻飛翔也說文云如鳥飜飛像形字也經本有作蜚音費臭蟲也下五何反大戴禮云虫食桑者有絲而變形而飛為蛾也說文從虫我聲也)</span>。</p>
<p>螻蟻<span class='note-inline'>(上勒候反下又作螘同音宜豈反小雅云大者蚍蜉亦大螘也小者螘子說文爾雅皆從豈作螘經從義作蟻俗字今俗通[撼-咸+(句-口+夕)]呼螻蟻一云大曰螻小曰蟻子也)</span>。</p>
<p>痳痢<span class='note-inline'>(上力尋反切韻尿病也藥證病源痳有五種謂冷勞氣食血也玉篇痳小便難也從疒林聲經文從水作淋以水沃也非此用下力至反切韻痢病也顧野王云瀉痢也說文云從疒剎聲疒女厄反)</span>。</p>
<p>痔病<span class='note-inline'>(上直里反玉篇云後分病也集訓云下部病也說文云後病也從疒峙省聲也疒女厄反)</span>。</p>
<p>瘻瘡<span class='note-inline'>(上盧侯反切韻瘡瘻也集訓云瘡久不瘥也下楚良反禮記云頭有瘡則沐也說文二字並從疒婁倉皆聲疒音女厄反)</span>。</p>
<p>髀脛<span class='note-inline'>(上蒲米反古文又作䠋說文股外也又音方爾反說文從骨卑聲經文從肉作䏶俗字下刑定反玉篇云足䠊膓前大骨也說文云足胻也胻音幸䠊音肥也)</span>。</p>
<p>瘰癧<span class='note-inline'>(上郎果反字書曰筋結病也二字並從疒騾歷省聲)</span>。</p>
<p>疥癬<span class='note-inline'>(上皆隘反周禮云夏時有養疥之疾集訓云風瘡也文字集略從虫作蚧說文云搔也從疒介聲下先剪反集訓云癬徙也謂侵淫移徙也說文乾瘍也從疒鮮聲搔音掃刀反隘音櫻介反瘍音羊也)</span>。</p>
<p>疱癩<span class='note-inline'>(上薄教反說文從皮作皰面生熟瘡也亦作皰俗作䩅下來大反廣雅癩傷也蒼頡篇痛也說文正作癘惡疾也從疒厲省聲也厲來大反疒音女厄反)</span>。</p>
<p>優曇鉢羅<span class='note-inline'>(次徒含反梵語也舊云優曇正云烏曇鉢羅此云祥瑞雲奇異天花也世間無此花若如來下生金輪出現以大福德力故感得此花出現也)</span>。</p>
<p>制底<span class='note-inline'>(下丁以反或云制多古云支提皆梵音訛轉也其實即一也舊音義翻為廟謂寺字塔廟等也)</span>。</p>
<p>埿捏<span class='note-inline'>(上奴低反說文埿塗也言水土相雜也尼即聲也經文作泥水名也毛詩疏云泥本中衛之小邑非經用下奴結反切韻以手搦也又捺也從手涅省聲也)</span>。</p>
<p>插箭<span class='note-inline'>(上楚洽反切韻㓨入也又作插皆非說文從手臿作插臿音同上以干入曰也下煎線反俗字也正作[筣-禾+离]本竹名也似葦而藂生可為矢笴因名矢為箭從竹前聲笴音干旦反)</span>。</p>
</div>
<div class='div-other'><a id='mulu157' />
<p class='h2'>大寶廣博樓閣善住祕密陀羅尼經卷中</p><p>厭禱<span class='note-inline'>(上於琰於艷二反切韻著也作也字書魅也下刀老反鄭注周禮云求福曰禱謂禱於天地社稷也包咸注論語云謂請於鬼神也說文云告事求福也從示壽省聲也燾音桃也)</span>。</p>
<p>撚成<span class='note-inline'>(上年典反方言云續也顧野王云謂相接續也說文從手然聲下市征反切韻云畢也就也說文云從戊丁聲)</span>。</p>
<p>輻輞<span class='note-inline'>(上方六反字書車輻也道德經云三十輻共一轂而無轂之用下文兩反切韻車輞也說文二字並從車福罔省聲)</span>。</p>
<p>苗稼<span class='note-inline'>(上武儦反切韻田苗考聲云未秀者也說文云從草在田上也下古訝反詩云俾民稼穡書云種曰稼歛曰穡說文從禾嫁省聲)</span>。</p>
</div>
<div class='div-other'><a id='mulu158' />
<p class='h2'>大寶廣博樓閣善住祕密陀羅尼經卷下</p><p>躭嗜<span class='note-inline'>(上又作妉同丁含反爾雅云妉般樂也切韻過樂也下常利反書云甘酒嗜欲嗜亦躭也又作嗜同說文從耳作耽)</span>。</p>
<p>鐶釧<span class='note-inline'>(上又作環同患關反鄭注禮記云旋也統也說文云壁肉好若一謂之環郭注爾雅云肉邊也好孔也謂邊孔適等也下川戀反東宮舊事云釧臂飾也古今正字從金川聲)</span>。</p>
<p>諠鬧<span class='note-inline'>(上俗作喧說文作讙三形同況袁反韻英諠譁語聲也字書諠亦鬧也下奴教反切韻不靜也考聲猥鬧也從人在市內也又作鬧俗作[丙-一+〦]省略也)</span>。</p>
<p>踣地<span class='note-inline'>(上蒲北反又作仆同爾雅曰疐仆也郭注云頓躓倒仆也切韻踣斃也謂前倒也疐音竹利反與躓音義皆同)</span>。</p>
<p>坼開<span class='note-inline'>(上恥革反考聲云坼亦開也字書裂也古今正字作捇從手赤聲亦作析經文作搩非也若從石作磔音張革反亦開也)</span>。</p>
</div></div>
<div class='div-other'><a id='mulu159' />
<p class='h1'>菩提場莊嚴陀羅尼一卷</p><p>筏羅痆斯<span class='note-inline'>(痆音儜軌反梵語國名也或云婆羅痆斯古經云波羅奈國是)</span>。</p>
<p>踰繕那<span class='note-inline'>(上羊朱反次音善梵語也或云踰闍那古云由旬皆訛略也正云踰繕那即上古聖王軍行一日程也諸經論中互說里數不同或云四十里或云三十里或唯十六里蓋以或聖王行有遲速或取肘量或以古尺雖各有異見終是王軍一日行程也案西域記三十里為定以玄奘法師親考遠近撰此行記[春-日+廾]對太宗皇帝所問其言不謬矣)</span>。</p>
<p>樺皮<span class='note-inline'>(上胡罵反文字集略云山木名也堪為燭者其中有赤白麤細彼五天竺國元無紙素或裁以貝多葉或多羅或白細樺皮用書梵夾如中國古人用竹簡之類也字從木華聲也)</span>。</p>
<p>輪樘<span class='note-inline'>(下澤耕反字書云樘柱也亦作樘說文亦云柱也從木堂聲案輪樘即塔上持露盤之柱杆也十二因緣經云八人得起塔從如來下至輪王八露盤已上皆是佛塔自輪王已下安一露盤見之不得禮以非聖塔故)</span>。</p>
<p>均亭<span class='note-inline'>(上居勻反字書均平也下特丁反考聲亭亦平也今亭子取其四面亭均也均從土勻聲亭從高丁省聲經從金作鈞謂三十斤也亭從人作停謂[仁-二+罷]也並非畫壇四角均亭字也)</span>。</p>
</div>
<div class='div-other'><a id='mulu160' />
<p class='h1'>文殊問字母品一卷<span class='note-inline'>(此是梵字悉談無可訓釋)</span></p></div>
<div class='div-other'><a id='mulu161' />
<p class='h1'>觀自在菩薩說普賢陀羅尼經一卷</p><p>纔聞<span class='note-inline'>(上正作纔從毚音在裁反廣雅纔暫也東觀漢記云僅也不久也毚音士咸反)</span>。</p>
<p>摩捫<span class='note-inline'>(上莫婆反玉篇以手摩挲也挲音索柯反下莫莽反說文捫即撫持也聲類云捫亦摸也二字並從手麻門聲也)</span>。</p>
</div>
<div class='div-other'><a id='mulu162' />
<p class='h1'>佛說除一切疾病陀羅尼經一卷</p><p>痰癊<span class='note-inline'>(上淡甘反考聲云鬲中水病也說文從疒炎聲下邑禁反字林作[病-丙+(今/云)]心中淡水病也韻詮云癊亦痰也二字互訓從疒陰聲也經文從草作蔭非也)</span>。</p>
<p>痔病<span class='note-inline'>(上直里反說文云後病也前寶樓閣經上卷中已釋)</span>。</p>
<p>瘶瘧<span class='note-inline'>(上乘奏反考聲云瘶氣衝喉病也蒼頡篇寒熱為病也文字典說從疒欶聲欶音同上經文從口作嗽非下魚約反切韻痁疾也字書從疒虐聲經文單作虐苛酷也非痁疾義苛音何酷音哭痁音失廉反)</span>。</p>
</div>
<div class='div-other'><a id='mulu163' />
<p class='h1'>三十五佛禮懺文一卷<span class='note-inline'>(無字可音訓)</span></p></div>
<div class='div-other'><a id='mulu164' />
<p class='h1'>能除一切眼疾陀羅尼經一卷</p><p>瞖瞙<span class='note-inline'>(上於計反說文目中瞖也從目殹形聲字也經文從羽作翳非眼瞖字也下音莫字書云目不明也釋名云瞙幕也如隔障幕也文字集略從目作瞙經文從月作膜謂皮內肉外筋膜也)</span>。</p>
<p>眼脈<span class='note-inline'>(上五限反釋名云眼限也謂視物有限也從目限聲下莫獲反切韻血脈也釋名云脈幕也謂絡幕一體也說文從肉派省聲經文作脉俗字也)</span>。</p>
</div>
<div class='div-other'><a id='mulu165' />
<p class='h1'>八大菩薩曼茶羅經一卷<span class='note-inline'>(并讚)</span></p><p>曼茶羅<span class='note-inline'>(上母官反梵語也或云曼拏攞或云滿拏羅亦云曼吒羅一也此云眾聖集會義翻也即今壇是也)</span>。</p>
<p>拓鉢<span class='note-inline'>(上他各反切韻手承物也下北末反字書或作[友/皿]同即盂器也圖澄傳云澄燒香咒鉢須臾生青蓮花西域志云佛鉢在乾他越國也)</span>。</p>
<p>三界冥<span class='note-inline'>(下莫經反又莫定反爾雅晦也切韻暗也夜也說文云月從十六日始冥故字從六日冖音覓聲也亦覆蓋之形也經從水作溟即溟濛小雨皃又溟海也非冥暗也又有從宀具作冥非本字宀音莫仙反)</span>。</p>
</div>
<div class='div-other'><a id='mulu166' />
<p class='h1'>葉衣觀自在菩薩經一卷</p><p>祝詛<span class='note-inline'>(上之受反說文作詶亦詛也今作咒俗字下側據反古文作詛釋名云祝屬也以善惡之辞相屬著也詛阻也謂使人行阻限於言也經文從口作咀音才與反咀嚼也非經義也)</span>。</p>
<p>鉞斧<span class='note-inline'>(上員厥反下方矩反字林云鉞玉斧也尚書牧誓云王左杖黃鉞孔氏傳云鉞以黃飾斧也左手杖鉞示無事於誅也說文從金戉聲戉音同上從戈[戉-戈]聲[戉-戈]音厥)</span>。</p>
<p>蹋處<span class='note-inline'>(上徒合反切韻蹴也顧野王云蹋踐也字林躡也經文從沓作踏亦通沓音同上從氺不從水氺古文別字也)</span>。</p>
<p>上鐫<span class='note-inline'>(下子泉反切韻鑽也斲也說文破木也又曰琢金石也從金雋聲雋音徂兗反從隹臥弓有作隽非本字)</span>。</p>
<p>粉捏<span class='note-inline'>(上芳刎反米糏也博物志云紂燒鉛作胡粉也下奴結反字書以手按搦也從手圼聲圼音同上)</span>。</p>
</div>
<div class='div-other'><a id='mulu167' />
<p class='h1'>毘沙門天王經一卷</p><p>毘沙門<span class='note-inline'>(梵語也或云毘舍羅娑拏或云吠室羅末拏此譯云普聞或云多聞其王最富寶物自然眾多人聞故也主領藥叉羅剎藥叉此云傷謂能傷害人)</span>。</p>
<p>振多摩尼<span class='note-inline'>(或云真多末尼皆梵語輕重也此譯云如意珠是也)</span>。</p>
</div>
<div class='div-other'><a id='mulu168' />
<p class='h1'>呵利帝母真言法一卷</p><p>呵利帝<span class='note-inline'>(梵語也或呵里底上借音呼可反底音丁以反此譯云歡喜或云天母也)</span>。</p>
<p>斷緒<span class='note-inline'>(上徒管反切韻絕也說文截也從斤㡭會意字㡭古文絕字繼字亦從　經文作斷省略或作斷俗用也下徐呂反引緒也切韻由緒也字書續也又繭緒也從糸著省聲)</span>。</p>
<p>甘脃<span class='note-inline'>(下詮歲反廣雅脃弱也玉篇愞也說文肉耎易斷也從肉絕省聲古文作膬亦同經文從危作脆非)</span>。</p>
</div>
<div class='div-other'><a id='mulu169' />
<p class='h1'>救拔焰口餓鬼陀羅尼經一卷</p><p>針鋒<span class='note-inline'>(上職林反又作鍼同說文云綴衣針也管子曰女子有一針一刀一錐然後成為女也下敷容反切韻云劒刃也亦利也從金夆聲也)</span>。</p>
<p>枯䩌<span class='note-inline'>(上苦姑反切韻朽也從本古聲也下即消反說文云面皮枯黑也從面焦形聲字經文從火作燋謂燒物傷火也)</span>。</p>
</div>
<div class='div-other'><a id='mulu170' />
<p class='h1'>金剛頂蓮花部心念誦法一卷</p><p>戶樞<span class='note-inline'>(下昌朱反郭璞注爾雅云門戶扉樞也韓康伯云樞機制動之主也廣雅樞本也說文從木區聲區音豈俱反域也)</span>。</p>
<p>左笡<span class='note-inline'>(下且夜反埤蒼云逆插搶也從竹且聲也)</span>。</p>
<p>掣開<span class='note-inline'>(上昌世反說文引而縱之也爾雅曰掣曳也郭注云謂牽地也曳音餘世反扡音他二字俗或入聲)</span>。</p>
<p>搊擲<span class='note-inline'>(上簉鄒反考聲以手指鉤也經文作[捅-用+?]俗字非)</span>。</p>
<p>撼手<span class='note-inline'>(上含感反廣雅撼動也說文云搖也從手感聲)</span>。</p>
</div>
<div class='div-other'><a id='mulu171' />
<p class='h1'>金剛頂瑜伽千手千眼觀自在菩薩念誦儀一卷</p><p>沈溺<span class='note-inline'>(上直林反切韻沒也字書濁也又下也說文從水冘聲也冘音淫經文作沉非下正作溺古文作㲻同乃歷反說文溺亦沒也從人沒在水也)</span>。</p>
<p>掣拍<span class='note-inline'>(上昌列反挽也又音昌世反前已釋訖下普伯反以手撫也)</span>。</p>
<p>捶擊<span class='note-inline'>(上之累反考聲云亦擊也下古歷反切韻打也說文從手毄聲也)</span>。</p>
<p>賀糝<span class='note-inline'>(下音乘感反經作糝真言句也不求字義)</span>。</p>
<p>谷響<span class='note-inline'>(上古屋反切韻山谷也又養也老子云谷神不死是為玄牝也又音欲下許兩反字林聲響也切韻響應也說文從音鄉聲)</span>。</p>
<p>坼開<span class='note-inline'>(上恥革反考聲云坼亦開也又裂也古今正字作捇從手赤聲古文作牌音同上下正體門字也說文從門幵聲也二戶為門二干為幵幵音牽)</span>。</p>
<p>不憚<span class='note-inline'>(下徒旦反切韻憚怒也又惡也論語云過則勿憚改注云憚難也說文從心單聲也)</span>。</p>
<p>鉞斧<span class='note-inline'>(上袁月反下方矩反前葉衣觀自在經中已釋)</span>。</p>
<p>鷄鴈<span class='note-inline'>(上又作雞同古奚反說文云鷄知時之畜也郭璞注爾雅云陽溝巨鶤皆古之鷄名也鶤音昆下五晏反禮記曰孟春之月鴻鴈來賓鄭箋毛詩云大曰鴻小曰鴈爾雅曰舒鴈鵝也)</span>。</p>
</div>
<div class='div-other'><a id='mulu172' />
<p class='h1'>金剛頂勝初瑜伽普賢菩薩念誦法一卷</p><p>阿閦鼙<span class='note-inline'>(閦或作[門@(巢-果)]同初六反鼙或作鞞同薄迷反梵語也古云阿插皆非正音也依梵本惡蒭毘夜此云無動即東方無動如來也毘夜二字都合一聲呼也)</span>。</p>
<p>珂雪<span class='note-inline'>(上苦何反說文貝屬也從玉可聲也字書以白貝飾馬腦也下雪字從[雪-雨]音手也)</span>。</p>
<p>彎弓<span class='note-inline'>(上綰關反蒼頡篇云引弓也古今正字開弓放箭也從弓䜌聲也䜌音攣下弓字說文像弓之形釋名云弓穹也張之穹隆也經作弓或作弓皆誤書字也)</span>。</p>
<p>箜篌<span class='note-inline'>(上苦紅反下胡溝反樂器名也世本云師延所作靡靡之音也漢書云靈帝好胡服作胡箜篌也二字並從竹空侯皆聲也)</span>。</p>
<p>攜索<span class='note-inline'>(上戶珪反切韻提也又離也說文從手嶲聲也經文作携或作擕皆非本字下蘇各反方言繩之別名也)</span>。</p>
</div>
<div class='div-other'><a id='mulu173' />
<p class='h1'>無量壽如來念誦修觀行儀軌一卷</p><p>茅薦<span class='note-inline'>(上莫包反切韻草名也爾雅曰芓明也郭注引左傳云前茅慮無也下作甸反考聲云薦進也切韻草薦席也古今正字並從草薦聲薦音同上)</span>。</p>
<p>庳脚<span class='note-inline'>(上音婢切韻下也玉篇短也屋下也左氏官室卑庳無臺觀也說文從土作埤伏舍也又音卑經文從示作裨助也非經義也)</span>。</p>
<p>指[檄-木+巾]<span class='note-inline'>(下古了反切韻以絹[檄-木+巾]脛也亦纏[檄-木+巾]也從巾敫聲敫音羊灼反經文從糸作繳音灼非指[檄-木+巾]義)</span>。</p>
<p>牆形<span class='note-inline'>(上匠羊反聲類云牆垣也說文垣牆敝也從嗇爿聲也爿音同上經文作牆廧[壙-黃+(王/回)]三形皆非)</span>。</p>
<p>車輅<span class='note-inline'>(上九魚反切韻車輅也詩云輶車鑾鑣下洛故反釋名曰天子所乘曰輅大戴禮云古之車輅也從車路省聲也)</span>。</p>
</div>
<div class='div-other'><a id='mulu174' />
<p class='h1'>金剛頂經一字頂輪王念誦儀一卷</p><p>怯弱<span class='note-inline'>(上去劫反切韻怯怕也字林云懼也從心去弱聲也下而斫反顧野王云弱尫也韻英云劣也從弜氺省弜音強氺音別)</span>。</p>
<p>固悋<span class='note-inline'>(上古誤反切韻堅也又牢也說文蔽也郭注爾雅云掔然牢固之意也掔音慳下良刃反字書鄙財物也或作恡亦通上固經文作頋謂廻視也非本字也)</span>。</p>
<p>荳蔲<span class='note-inline'>(上徒候反下呼候反切韻荳蔲藥名也本草云實如李實味辛而香可食令人益氣止瀉二字並從草豆寇皆聲經文單作豆乃穀豆之字非藥名也)</span>。</p>
<p>盪滌<span class='note-inline'>(上徒朗反切韻云盪搖動也易曰八卦相盪滌也考聲洗盪也從皿湯在其上會意字皿明丙反經文從草作蕩藥名也非此用下徒歷反切韻淨也亦除也洗滌也)</span>。</p>
<p>嬋娟<span class='note-inline'>(上市連反下於緣反切韻嬋娟舞貌也考聲云好姿態貌一字並從女蟬捐省聲也)</span>。</p>
<p>馝馞<span class='note-inline'>(上蒲結反又作䭱或作飶玉篇云火香也又音普蔑反下蒲骨反玉篇大香也二字並從香必孛聲也孛音勃)</span>。</p>
<p>殃咎<span class='note-inline'>(上於良反玉篇云禍惡也韻英云凶也亦咎也從歹央聲歹音五達反央音同上下其夕反爾雅曰咎病也切韻愆惡也說文從人各謂人各心相違即咎生也經文從一點作咎或從卜作咎皆誤書也)</span>。</p>
<p>鞭撻<span class='note-inline'>(上卑連反字書捶馬杖又策也下他達反尚書云撻以記之也禮云成王有過周公則撻伯禽也說文云從手達聲)</span>。</p>
<p>掐珠<span class='note-inline'>(上苦洽反切韻以爪<span class='corr'>掐</span>物也說文從手臽聲臽音陷經文從舀作搯音他刀反非經用也舀音以小反)</span>。</p>
</div>
<div class='div-other'><a id='mulu175' />
<p class='h1'>金剛頂瑜伽金剛薩埵五祕修行念誦儀一卷</p><p>假藉<span class='note-inline'>(上古雅反切韻且也又借也下慈夜反說文以蘭及草藉地祭也從草藉聲藉音情亦反經文從竹作籍非也)</span>。</p>
<p>調擲<span class='note-inline'>(上徒聊反集訓云謂和也亦調弄也下直隻反古文作擿振也說文投擲也從手鄭聲)</span>。</p>
<p>置胯<span class='note-inline'>(上竹吏反玉篇安也又委也說文從四直聲四音網下苦化反腰胯也切韻兩股間也從肉夸聲夸苦花反)</span>。</p>
</div>
<div class='div-other'><a id='mulu176' />
<p class='h1'>金剛王菩薩祕密念誦儀一卷</p><p>顰眉<span class='note-inline'>(上符真反考聲顰蹙眉也下莫丕反說文云目上毛也像眉之形也玉篇云[穴/侵]眉而聽也經文從口作嚬笑也非顰眉字也作眉眉皆通用已久時世共傳也)</span>。</p>
<p>緋裙<span class='note-inline'>(上甫微反說文繒色下又作帬裠二形同渠云反字林衣也釋名云上曰裠下曰裳也從衣君聲)</span>。</p>
<p>藕絲<span class='note-inline'>(上五口反蓮根也爾雅曰荷芙渠其實蓮其根藕也下息茲反說文云蠶所作也從二糸糸音覓)</span>。</p>
<p>繽紛<span class='note-inline'>(上疋賓反切韻繽盛也下撫文反切韻云大也眾多貌又紛紜亂下也)</span>。</p>
</div>
<div class='div-other'><a id='mulu177' />
<p class='h1'>一字頂輪王念誦儀軌一卷</p><p>竝豎<span class='note-inline'>(上蒲逈反說文云雙立也切韻比也從二立今經作並俗字也下殊主反玉篇小童未冠者也切韻立也說文作豆經文從立俗用字)</span>。</p>
<p>網橛<span class='note-inline'>(上文兩反說文云庖羲氏結網以漁也從糸罔聲罔音同上或作网[同-(一/口)+((人*人)/人)]像交結形也下其月反爾雅曰樴謂之杙郭璞注云橛也又作橜樴音特杙音羊式反從木弋)</span>。</p>
<p>[麩-夫+廣]麥<span class='note-inline'>(上古猛反考聲麥芒也又曰稻未舂者也作穬亦通下麥字俗作麥也白虎通麥金也金王而生火王而死也從來久作麥也)</span>。</p>
<p>噦嗌<span class='note-inline'>(上乙劣反說文逆氣上也下伊昔反韻集云喉上也爾雅從齒作齸郭璞注云江東名咽為齸也漢書宣帝崩邑王至京師城下不哭云嗌痛也)</span>。</p>
<p>欬瘶<span class='note-inline'>(上苦槩反說文云謦欬也從欠亥聲也下蘇奏反肺病也說文從疒欶聲疒女厄反欶音同上經文從口作咳嗽二形皆非本字)</span>。</p>
</div>
<div class='div-other'><a id='mulu178' />
<p class='h1'>大虛空藏菩薩念誦法一卷</p><p>反蹙<span class='note-inline'>(上府遠反不順切韻覆也從又厂聲又音手反音罕下[(巨-匚)*(十/十)]育反就也二手中指蹙上節如寶形印法也說文從戚足聲也經文或從就作蹵本字也)</span>。</p>
</div>
<div class='div-other'><a id='mulu179' />
<p class='h1'>佛頂尊勝陀羅尼念誦儀軌一卷</p><p>絣之<span class='note-inline'>(上伯萠反字書云振黑繩也集訓云絣撣也或從手作拼亦通字誥作[羊*并]古字也撣音彈)</span>。</p>
<p>庳脚<span class='note-inline'>(上皮媚反周禮庳猶短也顧野王云卑下也從厂從卑聲也厂音呵旦反)</span>。</p>
<p>㧙左指<span class='note-inline'>(上駢蔑反考聲拗祕也拗音鵶絞反拗柲手指作印法也)</span>。</p>
<p>為鞘<span class='note-inline'>(下霄曜反考聲云刀劒室也從革肖聲也或從韋作韒亦通)</span>。</p>
<p>蟠於<span class='note-inline'>(上伴僈反廣雅云蟠曲也方言云龍未昇天蟠在穴中謂之蟠龍也說文從虫從番聲番音同上僈音母官反)</span>。</p>
</div>
<div class='div-other'><a id='mulu180' />
<p class='h1'>阿閦如來念誦法一卷</p><p>莽莫枳<span class='note-inline'>(上莫牓反下經以反或云莫計或云莫鷄皆梵語經重也即金剛部母名字也)</span>。</p>
<p>赫奕<span class='note-inline'>(上呼格反切韻赤也又明盛也從二赤也下羊益反玉篇大也案赫奕即盛大貌也經文從火作焃非)</span>。</p>
</div>
<div class='div-other'><a id='mulu181' />
<p class='h1'>最勝無比大威德金輪佛頂熾盛光陀羅尼經一卷</p><p>熾盛<span class='note-inline'>(上尺志反考聲熾亦盛也說文猛火也字書明光也從火熾省聲下承政反切韻長也方言云廣大也說文多也從皿成聲)</span>。</p>
<p>羅睺<span class='note-inline'>(下胡釣反案字方言云一瞻也今云羅睺即梵語也或云攞護此云暗障能障日月之光即暗曜也)</span>。</p>
<p>計都<span class='note-inline'>(亦梵語或云鷄兜或云計覩此云蝕伸亦暗曜也案羅睺計都常隱不現遇日月行次即蝕亦名建墜二曜也蝕音食)</span>。</p>
<p>彗孛<span class='note-inline'>(上徐醉反下蒲沒反爾雅云彗星為攙槍郭璞注云彗亦謂之孛言其形孛孛似掃彗也李淳風云彗孛所犯皆凶攙初銜反搶楚庚反)</span>。</p>
<p>太白<span class='note-inline'>(五星傍通祕訣云太白西方金之精一名長庚徑一百里其色白而光明也將軍之像出入循軌伏見以時將軍有功與熒惑合有兵其行一年一周天去日不過五十度)</span>。</p>
<p>火星<span class='note-inline'>(一名熒惑南方火之精一名罰星徑七十里其色赤光其行二年一周天所守犯皆凶也)</span>。</p>
<p>鎮星<span class='note-inline'>(中央土之精也一名地侯徑五十里其色黃其行遲二十九年一周天下星字說文從晶作曐云萬物之精也古文作星像形也晶音精亦精光也)</span>。</p>
<p>忿怒<span class='note-inline'>(上敷粉反說文云亦怒也從心分聲又音敷問反下乃故反玉篇恚也切韻瞋怒亦音弩今案忿怒像金剛頂瑜伽經云諸佛菩薩依二種輪現身有異一者法輪現真實身所修行願報得身故二者教令輪現忿怒身由起犬悲現威猛故也)</span>。</p>
<p>設咄嚕<span class='note-inline'>(次都忽反下離古反或云窣覩嚕皆梵語輕重此云冤家即於一切善法作冤害者)</span>。</p>
<p>厭禱<span class='note-inline'>(上於艷於琰二反字書作[示*厭]謂[示*厭]穰也考聲云厭魅也又著也說文作猒從犬甘肉也下都皓反切韻請也字書云祈於天神也論語云請於上下神祇也)</span>。</p>
<p>呪詛<span class='note-inline'>(上又作祝或作詶同之受反說文云詶亦詛也下側據反古文作樝釋名云祝屬也謂以善惡之辞相屬著也詛謂使人行事阻限於言也說文云從言且聲且音子余反經從口作咀音才與反謂嚼也非此用)</span>。</p>

<p class='juan'>續一切經音義卷第六</p></div>
</div><!-- end of div[@id='body'] -->
</body></html>