<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說善夜經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1362
<div class='div-jing'>
<p class='juan'><a id='mulu1' />佛說善夜經一卷</p><p class="byline">唐三藏法師義淨奉　制譯</p><p>如是我聞。一時薄伽梵。在王舍城竹林園所。去斯不遠有一苾芻住溫泉側。時有一天顏貌端嚴光明殊妙。過初夜分詣苾芻所。彼天威光周圓赫奕。悉皆照耀普遍溫泉。合掌禮敬在一面坐。白苾芻言大德。仁頗先聞善夜經不。苾芻答曰我未曾聞如是經典。復問天言仁先知不。天曰我亦不知。苾芻曰誰有知者。天曰無上慈父在竹林園。仁今可往詣彼請問。如佛所說當奉行之。說是語已忽然不現。時彼苾芻至天曉已。詣世尊所頂禮雙足。在一面立白言世尊。昨夜有天過初更後。來詣我所。光明照曜周遍溫泉。而問我言。仁頗先聞善夜經不。我言未聞。我問彼天仁先知不。答言不知。我復問言誰有知者。彼言無上慈父在竹林園。仁可往問。如佛所說當奉行之。說是語已忽然不現。我緣斯事故來至此請問世尊。佛告苾芻汝識彼天不。答言不識。汝今當知彼是三十三天勝妙天子威德大將名曰栴檀。為欲利益諸眾生故。來覺悟汝問是經名。時彼苾芻復白佛言。世尊我今願聞善夜經典。唯願世尊哀愍為說。爾時世尊告苾芻言。此善夜經具大功德。若有聞者能斷煩惱速證菩提。汝應諦聽善極作意。吾當為說。過去諸法不應追念。未來諸法亦不希求。現在諸法勿生染著。如是行者名真解脫。爾時世尊即說頌曰。</p>

<div class="lg regular"><div class='lg-row'>過去不應念　未來不希求</div>
<div class='lg-row'>於現在時中　皆如法觀察</div>
<div class='lg-row'>妄想心難遣　智人應善觀</div>
<div class='lg-row'>宜可速勤修　焉知至明日</div>
<div class='lg-row'>由彼死王眾　與汝鎮相隨</div>
<div class='lg-row'>是故我牟尼　善夜經今說</div>
<div class='lg-row'>常願諸有情　離苦獲安樂</div>
<div class='lg-row'>不造諸惡業　恒修於眾善</div>
</div><p>爾時世尊為欲利益一切眾生。令於長夜得安隱樂離諸障惱。於生生處增長善根。常遇三寶不墮惡趣。復更說此陀羅尼曰。</p>
<p class="dharani">怛姪他　毘尼婆<span class='note-inline'>(引)</span>喇儞　跋柁摩單滯　摩膩儞㨖㨖㨖㨖　瞿里健陀里　旃茶里摩登祇<span class='note-inline'>(上)</span>薩囉爛帝　莫呼剌膩攝鉢利　斫羯囉婆<span class='note-inline'>(引)</span>枳　攝伐里莫訶攝伐里　步精揭<span class='note-inline'>(巨列)</span>儞　儞弭儞名揭儞　訖栗多<span class='note-inline'>(引)</span>儞　莎<span class='note-inline'>(引)</span>訶<span class='note-inline'>(引)</span>僧拽體<span class='note-inline'>(天移)</span>曇<span class='note-inline'>(去)</span>　頞[口*束*頁]伽帝　捺囉伽帝　謗蘇迦波<span class='note-inline'>(引)</span>裔　劫布得<span class='note-inline'>(都洛)</span>　迦波<span class='note-inline'>(引)</span>裔　答布檀泥<span class='note-inline'>(去)</span>莎訶</p>
<p>若有苾芻苾芻尼鄔波索迦鄔波斯迦及餘善男子善女人等。於此善夜經中。若一伽他若一句呪。讀誦受持供養尊重。明解其義為他演說。當知是人於一切時無諸災厄。亦無抂橫及諸衰惱。能知過去七生之事。亦不忘失大菩提心。決定能趣涅槃正道。若有善男子善女人。受持讀誦此善夜經者。於未來世所生之處。必定當得宿住之智。常受尊貴安隱快樂。復說頌曰。</p>

<div class="lg regular"><div class='lg-row'>此人一切時　無有枉橫事</div>
<div class='lg-row'>由造順時業　永離非時死</div>
<div class='lg-row'>擁護諸眾生　令離病憂怖</div>
<div class='lg-row'>不祥及惡夢　險路常安隱</div>
<div class='lg-row'>若男子女人　戴持此經者</div>
<div class='lg-row'>具相人敬重　所願皆圓滿</div>
<div class='lg-row'>若於身語意　所有諸不善</div>
<div class='lg-row'>由此經威力　終無有惡報</div>
<div class='lg-row'>若水火王賊　雷電毒害等</div>
<div class='lg-row'>怨家戰諍時　念經皆得脫</div>
<div class='lg-row'>又復有明呪　若能讀誦者</div>
<div class='lg-row'>於一切時中　長善滅諸惡</div>
</div><p>即說呪曰。</p>
<p class="dharani">怛姪他　儞弭尼民達哩　窒哩盧迦<span class='note-inline'>(引)</span>盧枳儞　窒哩輸攞陀唎儞　惡矩比　姪哩底奴麗　矩都軍底　矩都屈此　雞㗚底矩比儞　擁護擁護我某甲於一切恐怖處　於一切疾病苦痛處　於一切憂愁相惱處於一切毒蟲毒藥處　於一切鬼魅厭禱處　於一切王賊水火處　於一切猛獸驚怖處　於一切謗讟言訟處　於一切怨家鬪諍處　於一切身意惡業處　所有語業四過處　於一切厄難危亡處　并執金剛神　常衛護我某甲并諸眷屬莎<span class='note-inline'>(引)</span>訶<span class='note-inline'>(引)</span></p>
<p>復說呪曰。</p>
<p class="dharani">恒姪他　呬里呬里弭里弭里　畢舍脂鉢拏　攝伐里止里莎訶</p>
<p>爾時世尊說是經已。時彼苾芻及諸大眾。人天八部諸鬼神等皆大歡喜信受奉行。</p>

<p class='juan'>佛說善夜經</p></div>
</div><!-- end of div[@id='body'] -->
</body></html>