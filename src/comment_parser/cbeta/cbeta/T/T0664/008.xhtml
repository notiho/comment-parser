<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>合部金光明經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu30' />合部金光明經卷第八</p><p class="byline">隋大興善寺沙門釋寶貴合北涼天竺三藏曇無讖譯</p>
<div class='div-pin'><a id='mulu31' />
<p class='h1'>捨身品第二十二</p><p>爾時，道場菩提樹神復白佛言：「世尊！我聞世尊過去修行菩薩道時，具受無量百千苦行，捐捨身命、肉、血、骨、髓，惟願世尊少說往昔苦行因緣，為利眾生受諸快樂。」</p>
<p>爾時，世尊即現神足。神足力故，令此大地六種震動，於大講堂眾會之中有七寶塔從地踊出，眾寶羅網彌覆其上。爾時，大眾見是事已，生希有心。</p>
<p>爾時，世尊即從座起，禮拜此塔，恭敬圍<span class='corr'>遶</span>還就本座。</p>
<p>爾時，道場菩提樹神白佛言：「世尊！如來世雄出現於世，常為一切之所恭敬，於諸眾生最勝最尊。何因緣故禮拜是塔？」</p>
<p>佛言：「善女天！我本修行菩薩道時，我身舍利安止是塔，因由是身令我早成阿耨多羅三藐三菩提。」</p>
<p>爾時，佛告尊者阿難：「汝可開塔取中舍利示此大眾。是舍利者，乃是無量六波羅蜜功德所薰。」</p>
<p>爾時，阿難聞佛教勅，即往塔所禮拜供養開其塔戶，見其塔中有七寶函，以手開函見其舍利色妙紅白，而白佛言：「世尊！是中舍利其色紅白。」</p>
<p>佛告阿難：「汝可持來，此是大士真身舍利。」爾時阿難即舉寶函還至佛所，持以上佛。</p>
<p>爾時，佛告一切大眾：「汝等今可禮是舍利。此舍利者，是戒、定、慧之所熏修，甚難可得最上福田。」爾時，大眾聞是語已，心懷歡喜，即從坐起，合掌恭敬頂禮菩薩大士舍利。</p>
<p>爾時，世尊欲為大眾斷疑網故，說是舍利往昔因緣：「阿難！過去之世有王名曰摩訶羅陀，修行善法，善治國土，無有怨敵。時有三子，端正微妙，形色殊特，威德第一：第一太子名摩訶波那羅、次子名曰摩訶提婆、小子名曰摩訶薩埵。</p>
<p>「是三王子於諸園林遊戲觀看，次第漸到一大竹林憩駕止息。第一王子作如是言：『我於今日心甚怖懅，於是林中將無衰損。』第二王子復作是言：『我於今日不自惜身，但離所愛心憂愁耳。』第三王子復作是言：『我於今日獨無怖懅，亦無愁惱。山中空寂神仙所讚：「是處閑靜，能令行人安隱受樂。」』</p>
<p>「時諸王子說是語已，轉復前行，見有一虎適產七日，而有七子圍遶周匝，飢餓窮悴，身體羸損，命欲將絕。第一王子見是虎已，作如是言：『怪哉，此虎產來七日，七子圍<span class='corr'>遶</span>不得求食。若為飢逼，必還噉子。』<span class='corr'></span>第三王子言：『此虎經常所食何物？』第一王子言：『此虎唯食新熱肉血。』第三王子言：『君等誰能與此虎食？』第二王子言：『此虎飢餓，身體羸瘦，窮困頓乏，餘命無幾，不容餘處為其求食，設餘求者命必不濟。誰能為此不惜身命？』</p>
<p>「第一王子言：『一切難捨不過己身。』第三王子言：『我等今者以貪惜故，於此身命不能放捨；智慧薄少故，於是事而生驚怖。若諸大士欲利益他、生大悲心為眾生者，捨此身命不足為難。』時諸王子心大愁憂，久住視之，目未曾捨，作是觀已尋便離去。</p>
<p>「爾時，第三王子作是念言：『我今捨身時已到矣。何以故？我從昔來多棄是身都無所為，亦常愛護處之屋宅，又復供給衣服、飲食、臥具、醫藥、象馬車乘，隨時將養令無所乏，而不知恩反生怨害，然復不免無常敗壞。復次，是身不堅無所利益，可惡如賊猶若行廁，我於今日當使此身作無上業，於生死海中作大橋梁。復次，若捨此身則捨無量癰疽瘭疾、百千怖畏，是身唯有大小便利。是身不堅，如水上沫；是身不淨，多諸蟲戶；是身不淨，筋纏血塗，皮、骨、髓、腦共相連持。如是觀察甚可患厭，是故，我今應當捨離以求寂滅無上涅槃，永離憂患、無常變異，生死休息，無諸塵累，無量禪定、智慧、功德具足成就，微妙法身百福莊嚴、諸佛所讚，證成如是無上法身，與諸眾生無量法樂。』是時，王子勇猛堪任作是大願，以上大悲薰修其心，慮其二兄心懷怖懅，或恐固遮為作留難，即便語言：『兄等今者可與眷屬還其所止。』</p>
<p>「爾時，王子摩訶薩埵還至虎所，脫身衣裳置竹枝上，作是誓言：『我今為利諸眾生故、證於最勝無上道故、大悲不動捨難捨故、為求菩提智所讚故、欲度三有諸眾生故、滅生死怖眾惱熱故。』是時王子作是誓已，即自放身臥餓虎前。是時，王子以大悲力故，虎無能為。王子復作如是念言：『虎今羸瘦，身無勢力，不能得我身血肉食。』即起求刀，周遍求之了不能得，即以乾竹刺頸出血，於高山上投身虎前。</p>
<p>「是時大地六種震動，日無精光——如羅睺羅、阿修羅王捉持障蔽——又雨雜華、種種妙香。時虛空中有諸餘天見是事已，心生歡喜，歎未曾有，讚言：『善哉，善哉！大士！汝今真是行大悲者，為眾生故難捨能捨，於諸學人第一勇健。汝已為得諸佛所讚常樂住處，不久當證無惱無熱清淨涅槃。』是虎爾時見血流出污王子身，即便舐血、噉食其肉，唯留餘骨。</p>
<p>「爾時，第一王子見地大動，為第二王子而說偈言：</p>

<div class="lg regular" style="margin-left:2em;"><div class='lg-row'>「『震動大地、　及以大海，　日無精光，</div>
<div class='lg-row'>如有覆蔽，　於上虛空，　雨諸華香，</div>
<div class='lg-row'>必是我弟，　捨所愛身。』</div>
</div><p>「第二王子復說偈言：</p>

<div class="lg regular" style="margin-left:2em;"><div class='lg-row'>「『彼虎產來，　已經七日，　七子圍遶，</div>
<div class='lg-row'>窮無飲食，　氣力羸損，　命不云遠。</div>
<div class='lg-row'>小弟大悲，　知其窮悴，　懼不堪忍，</div>
<div class='lg-row'>還食其子，　恐定捨身，　以救彼命。』</div>
</div><p>「時二王子心大愁怖，涕泣悲歎，容貌憔悴，復共相將還至虎所，見弟所著被服、衣裳皆悉在一竹枝之上，骸骨、髮爪布散狼藉，流血處處遍污其地。見已悶絕，不自勝持，投身骨上，良久乃悟，即起舉手呼天而哭：『我弟幼稚，才能過人，特為父母之所愛念，奄忽捨身以飼餓虎？我今還宮，父母設問當云何答？我寧在此併命一處，不忍見是骸骨、髮爪，何心捨離還見父母、妻子、眷屬、朋友、知識？』時二王子悲號懊惱，漸捨而去。</p>
<p>「時小王子所將侍從各散諸方互相謂言：『今者我天為何所在？』爾時，王妃於睡中夢，夢乳被割、牙齒墮落、得三鴿雛一為鷹食。爾時王妃，大地動時即便驚寤，心大愁怖而說偈言：</p>

<div class="lg regular" style="margin-left:2em;"><div class='lg-row'>「『今日何故，　大地、大水，　一切皆動，</div>
<div class='lg-row'>物不安所，　日無精光，　如有覆蔽？</div>
<div class='lg-row'>我心憂苦，　目睫[目*需]動，　如我今者，</div>
<div class='lg-row'>所見瑞相，　必有災異、　不祥苦惱。』</div>
</div><p>「於是，王妃說是偈已，時有青衣在外已聞王子消息，心驚惶怖，尋即入內啟白王妃作如是言：『向者在外聞諸侍從推覓王子，不知所在。』王妃聞已，生大憂惱，涕泣滿目至大王所：『我於向者傳聞外人，失我最小所愛之子。』大王聞已而復悶絕，悲哽苦惱，抆淚而言：『如何今日失我心中所愛重者？』」</p>
<p>爾時，世尊欲重宣此義而說偈言：</p>

<div class="lg regular" style="margin-left:0em;"><div class='lg-row'>「我於往昔，　無量劫中，　捨所重身，</div>
<div class='lg-row'>以求菩提。　若為國王、　及作王子，</div>
<div class='lg-row'>常捨難捨，　以求菩提。　我念宿命，</div>
<div class='lg-row'>有大國王，　其王名曰，　摩訶羅陀。</div>
<div class='lg-row'>是王有子，　能大布施，　其子名曰，</div>
<div class='lg-row'>摩訶薩埵。　復有二兄，　長者名曰，</div>
<div class='lg-row'>大波那羅，　次名大天。　三人同遊，</div>
<div class='lg-row'>至一空山，　見新產虎，　餓窮無食。</div>
<div class='lg-row'>時勝大士，　生大悲心：　『我今當捨，</div>
<div class='lg-row'>所重之身。　此虎或為，　飢餓所逼，</div>
<div class='lg-row'>儻能還食，　自所生子。』　即上高山，</div>
<div class='lg-row'>自投虎前，　為令虎子，　得全性命。</div>
<div class='lg-row'>是時大地、　及諸大山，　皆悉震動，</div>
<div class='lg-row'>驚諸蟲獸，　虎、狼、師子，　四散馳走，</div>
<div class='lg-row'>世間皆闇，　無有光明。　是時二兄，</div>
<div class='lg-row'>故在竹林，　心懷憂惱，　愁苦涕泣。</div>
<div class='lg-row'>漸漸推求，　遂至虎所，　見虎、虎子，</div>
<div class='lg-row'>血污其口；　又見骸骨、　髮、毛、爪、齒，</div>
<div class='lg-row'>處處迸血，　狼藉在地。　時二王子，</div>
<div class='lg-row'>見是事已，　心更悶絕，　自躄於地。</div>
<div class='lg-row'>以灰塵土，　自塗坌身，　忘失正念，</div>
<div class='lg-row'>生狂癡心。　所將侍從，　覩見是事，</div>
<div class='lg-row'>亦生悲慟，　失聲號哭。　互以冷水，</div>
<div class='lg-row'>共相噴灑，　然後蘇息，　而復得起。</div>
<div class='lg-row'>是時王子，　當捨身時，　正值後宮，</div>
<div class='lg-row'>妃后、婇女、　眷屬五百，　共相娛樂。</div>
<div class='lg-row'>王妃是時，　兩乳汁出，　一切支節，</div>
<div class='lg-row'>痛如針刺，　心生愁惱，　以喪愛子。</div>
<div class='lg-row'>於是王妃，　疾至王所，　其聲微細，</div>
<div class='lg-row'>悲泣而言：　『大王今當，　諦聽諦聽：</div>
<div class='lg-row'>憂愁盛火，　今來燒我。　我今二乳，</div>
<div class='lg-row'>俱時汁出，　身體苦切，　如被針刺。</div>
<div class='lg-row'>我見如是，　<span class='corr'>不</span>祥瑞相，　恐更不復，</div>
<div class='lg-row'>見所愛子。　今以身命，　奉上大王，</div>
<div class='lg-row'>願速遣人，　求覓我子。　夢三鴿雛，</div>
<div class='lg-row'>在我懷抱，　其最小者，　可適我心。</div>
<div class='lg-row'>有鷹飛來，　奪我而去，　夢是事已，</div>
<div class='lg-row'>即生憂惱。　我今愁怖，　恐命不濟，</div>
<div class='lg-row'>願速遣人，　推求我子。』　是時王妃，</div>
<div class='lg-row'>說是語已，　即時悶絕，　而復躄地。</div>
<div class='lg-row'>王聞是語，　復生憂惱，　以不得見，</div>
<div class='lg-row'>所愛子故。　其王大臣、　及諸眷屬，</div>
<div class='lg-row'>悉皆聚集，　在王左右，　哀哭悲號，</div>
<div class='lg-row'>聲動天地。　爾時城內，　所有人民，</div>
<div class='lg-row'>聞是聲已，　驚愕而出，　各相謂言：</div>
<div class='lg-row'>『今是王子，　為活來耶？　為已死亡？</div>
<div class='lg-row'>如是大士，　常出軟語，　為眾所愛，</div>
<div class='lg-row'>今難可見。　已有諸人，　入林推求，</div>
<div class='lg-row'>不久自當，　得定消息。』　諸人爾時，</div>
<div class='lg-row'><span class='corr'>慞</span>惶如是，　而復悲號，　哀動神祇。</div>
<div class='lg-row'>爾時大王，　即從坐起，　以水灑妃，</div>
<div class='lg-row'>良久乃蘇，　還得正念，　微聲問王：</div>
<div class='lg-row'>『我子今者，　為死活耶？』　爾時王妃，</div>
<div class='lg-row'>念其子故，　倍復懊惱，　心無暫捨：</div>
<div class='lg-row'>『可惜我子，　形色端正，　如何一旦，</div>
<div class='lg-row'>捨我終亡？　云何我身，　不先薨沒，</div>
<div class='lg-row'>而見如是，　諸苦惱事？　善子妙色，</div>
<div class='lg-row'>猶淨蓮華，　誰壞汝身，　使令分離？</div>
<div class='lg-row'>將非是我，　昔日怨讐，　挾本業緣，</div>
<div class='lg-row'>而殺汝耶？　我子面目，　淨如滿月，</div>
<div class='lg-row'>不圖一旦，　遇斯禍對。　寧使我身，</div>
<div class='lg-row'>破碎如塵，　不令我子，　喪失身命。</div>
<div class='lg-row'>我所見夢，　已為得報，　值我無情，</div>
<div class='lg-row'>能堪是苦。　如我所夢，　牙齒墮落，</div>
<div class='lg-row'>二乳一時，　汁自流出，　必定是我，</div>
<div class='lg-row'>失所愛子；　夢三鴿雛，　鷹奪一去，</div>
<div class='lg-row'>三子之中，　必定失一。』</div>
</div>
<div class="lg regular" style="margin-left:1em;"><div class='lg-row'>「爾時大王，　即告其妃：　『我今當遣，</div>
<div class='lg-row'>大臣使者，　周遍東西，　推求覓子。</div>
<div class='lg-row'>汝今且可，　莫大憂愁。』　大王如是，</div>
<div class='lg-row'>慰喻妃已，　即便嚴駕，　出其宮殿。</div>
<div class='lg-row'>心生愁惱，　憂苦所切，　雖在大眾，</div>
<div class='lg-row'>顏貌憔悴，　即出其城，　覓所愛子。</div>
<div class='lg-row'>爾時亦有，　無量諸人，　哀號動地，</div>
<div class='lg-row'>尋從王後。</div>
</div>
<div class="lg regular" style="margin-left:0em;"><div class='lg-row'>「是時大王，　既出城已，　四向顧望，</div>
<div class='lg-row'>求覓其子。　煩惋心亂，　靡知所在，</div>
<div class='lg-row'>最後遙見，　有一信來，　頭蒙塵土、</div>
<div class='lg-row'>血污其衣、　灰糞塗身，　悲號而至。</div>
<div class='lg-row'>爾時大王，　摩訶羅陀，　見是使已，</div>
<div class='lg-row'>倍生懊惱。　舉手號叫，　仰天而哭，</div>
<div class='lg-row'>先所遣臣，　尋復來至。　既至王所，</div>
<div class='lg-row'>作如是言：　『願王莫愁，　諸子猶在，</div>
<div class='lg-row'>不久當至，　令王得見。』　須臾之頃，</div>
<div class='lg-row'>復有臣來，　見王愁苦，　顏貌憔悴，</div>
<div class='lg-row'>身所著衣，　垢膩塵污：　『大王當知：</div>
<div class='lg-row'>一子已終，　二子雖存，　哀悴無賴。</div>
<div class='lg-row'>第三王子，　見虎新產，　飢窮七日，</div>
<div class='lg-row'>恐還食子。　見是虎已，　深生悲心，</div>
<div class='lg-row'>發大誓願：　「當度眾生，　於未來世，</div>
<div class='lg-row'>證成菩提。」　即上高處，　投身餓虎，</div>
<div class='lg-row'>虎飢所逼，　便起噉食。　一切血肉，</div>
<div class='lg-row'>已為都盡，　唯有骸骨，　狼藉在地。』</div>
<div class='lg-row'>是時大王，　聞臣語已，　轉復悶絕，</div>
<div class='lg-row'>失念躄地，　憂愁盛火，　熾然其身；</div>
<div class='lg-row'>諸臣、眷屬，　亦復如是。　以水灑王，</div>
<div class='lg-row'>良久乃蘇，　復起舉手，　號天而哭。</div>
<div class='lg-row'>復有臣來，　而白王言：　『向於林中，</div>
<div class='lg-row'>見二王子，　愁憂苦毒，　悲號涕泣，</div>
<div class='lg-row'>迷悶失志，　自投於地。　臣即求水，</div>
<div class='lg-row'>灑其身上，　良久之頃，　乃還蘇息。</div>
<div class='lg-row'>望見四方，　大火熾然，　扶持暫起，</div>
<div class='lg-row'>尋復躄地，　舉手悲哀，　號天而哭，</div>
<div class='lg-row'>乍復讚歎，　其弟功德。』　是時大王，</div>
<div class='lg-row'>以離愛子，　其心迷沒，　氣力惙然，</div>
<div class='lg-row'>憂惱涕泣，　並復思惟：　『是最小子，</div>
<div class='lg-row'>我所愛重，　無常大鬼，　奄便吞食。</div>
<div class='lg-row'>其餘二子，　今雖存在，　而為憂火，</div>
<div class='lg-row'>之所焚燒，　或能為是，　喪失命根。</div>
<div class='lg-row'>我宜速往，　至彼林中，　迎載諸子，</div>
<div class='lg-row'>急還宮殿。　其母在後，　憂苦逼切，</div>
<div class='lg-row'>心肝分裂，　或能失命。　若見二子，</div>
<div class='lg-row'>慰喻其心，　可使終保，　餘年壽命。』</div>
<div class='lg-row'>爾時大王，　駕乘名象，　與諸侍從，</div>
<div class='lg-row'>欲至彼林。　即於中路，　見其二子，</div>
<div class='lg-row'>號天扣地，　稱弟名字。　時王即前，</div>
<div class='lg-row'>抱持二子，　悲號涕泣，　隨路還宮，</div>
<div class='lg-row'>速令二子，　覲見其母。」　佛告樹神：</div>
<div class='lg-row'>「汝今當知：　爾時王子，　摩訶薩埵，</div>
<div class='lg-row'>捨身飼虎，　今我身是；　爾時大王，</div>
<div class='lg-row'>摩訶羅陀，　於今父王，　輸頭檀是；</div>
<div class='lg-row'>爾時王妃，　今摩耶是；　第一王子，</div>
<div class='lg-row'>今彌勒是；　第二王子，　今調達是；</div>
<div class='lg-row'>爾時虎者，　今瞿夷是；　時虎七子，</div>
<div class='lg-row'>今五比丘、　及舍利弗、　目揵連是。</div>
</div><p>「爾時，大王摩訶羅陀及其妃后悲號涕泣，悉皆脫身御服瓔珞與諸大眾往竹林中收其舍利，即於此處起七寶塔。</p>
<p>「是時王子摩訶薩埵臨捨命時作是誓願：『願我舍利於未來世過算數劫常為眾生而作佛事。』」</p>
<p>說是經時，無量阿僧祇天及人發阿耨多羅三藐三菩提心。</p>
<p>「樹神！是名禮塔往昔因緣。」爾時，佛神力故，是七寶塔即沒不現。</p>
</div>
<div class='div-pin'><a id='mulu32' />
<p class='h1'>金光明經讚佛品第二十三</p><p class="byline">北涼三藏曇無讖譯</p><p>爾時，無量百千萬億諸菩薩眾，從此世界至金寶蓋山王如來國土。到彼土已，五體投地為佛作禮，却一面立，向佛合掌，異口同音而讚歎曰：</p>

<div class="lg regular" style="margin-left:1em;"><div class='lg-row'>「如來之身，　金色微妙，　其明照曜，</div>
<div class='lg-row'>如金山王；　身淨柔軟，　如金蓮花，</div>
<div class='lg-row'>無量妙相，　以自莊嚴；　隨形之好，</div>
<div class='lg-row'>光飾其體，　淨潔無比，　如紫金山；</div>
<div class='lg-row'>圓足無垢，　如淨滿月；　其音清徹，</div>
<div class='lg-row'>妙如梵聲、　師子吼聲、　大雷震聲、</div>
<div class='lg-row'>六種清淨，　微妙音聲，　迦陵、頻伽、</div>
<div class='lg-row'>孔雀之聲。　清淨無垢，　威德具足，</div>
<div class='lg-row'>百福相好，　莊嚴其身。　光明遠照，</div>
<div class='lg-row'>無有齊限，　智慧寂滅，　無諸愛習。</div>
<div class='lg-row'>世尊成就，　無量功德，　譬如大海、</div>
<div class='lg-row'>須彌寶山。　為諸眾生，　生憐愍心，</div>
<div class='lg-row'>於未來世，　能與快樂。　如來所說，</div>
<div class='lg-row'>第一深義，　能令眾生，　寂滅安隱；</div>
<div class='lg-row'>能與眾生，　無量快樂；　能演無上，</div>
<div class='lg-row'>甘露妙法；　能開無上，　甘露法門；</div>
<div class='lg-row'>能入一切，　無患窟宅；　能令眾生，</div>
<div class='lg-row'>悉得解脫，　度於三有，　無量苦海，</div>
<div class='lg-row'>安住正道，　無諸憂苦。　如來世尊，</div>
<div class='lg-row'>功德、智慧、　大慈悲力、　精進、方便，</div>
<div class='lg-row'>如是無量，　不可稱計，　我等今者，</div>
<div class='lg-row'>不能說喻。　諸天世人，　於無量劫，</div>
<div class='lg-row'>盡思度量，　不能得知，　如來所有，</div>
<div class='lg-row'>功德智慧。　無量大海，　一渧少分，</div>
<div class='lg-row'>我今略讚，　如來功德，　百千億分，</div>
<div class='lg-row'>不能宣一。　若<span class='corr'>我</span>功德，　得聚集者，</div>
<div class='lg-row'>迴與眾生，　證無上道。」</div>
</div><p>爾時，信相菩薩即於此會從坐而起，偏袒右肩，右膝著地，合掌向佛而說讚言：</p>

<div class="lg regular" style="margin-left:1em;"><div class='lg-row'>「世尊百福，　相好微妙，　功德千數，</div>
<div class='lg-row'>莊嚴其身，　色淨遠照，　視之無厭。</div>
<div class='lg-row'>如日千光，　彌滿虛空，　光明熾盛，</div>
<div class='lg-row'>無量無邊。　猶如無數，　珍寶大聚，</div>
<div class='lg-row'>其明五色，　青、紅、赤、白、　琉璃、頗梨，</div>
<div class='lg-row'>如融真金。　光明赫<span class='corr'>奕</span>，　通徹諸山，</div>
<div class='lg-row'>悉能遠照，　無量佛土。　能滅眾生，</div>
<div class='lg-row'>無量苦惱，　又與眾生，　上妙快樂。</div>
<div class='lg-row'>諸根清淨，　微妙第一，　眾生見者，</div>
<div class='lg-row'>無有厭足。　髮紺柔軟，　猶孔雀項；</div>
<div class='lg-row'>如諸蜂王，　集在蓮華。　清淨大悲、</div>
<div class='lg-row'>功德莊嚴、　無量三昧、　及以大慈，</div>
<div class='lg-row'>如是功德，　悉以聚集。　相好妙色，</div>
<div class='lg-row'>嚴飾其身，　種種功德，　助成菩提。</div>
<div class='lg-row'>如來悉能，　調伏眾生，　令心柔軟，</div>
<div class='lg-row'>受諸快樂。　種種深妙，　功德莊嚴，</div>
<div class='lg-row'>亦為十方，　諸佛所讚。　其光遠照，</div>
<div class='lg-row'>遍於諸方，　猶如日、月，　充滿虛空；</div>
<div class='lg-row'>功德成就，　如須彌山，　在在示現，</div>
<div class='lg-row'>於諸世界；　齒白齊整，　猶如珂雪；</div>
<div class='lg-row'>其德如日，　處空明顯；　眉間毫相，</div>
<div class='lg-row'>右旋宛轉，　光明流出，　如琉璃珠，</div>
<div class='lg-row'>其色微妙，　如日處空。」</div>
</div><p>爾時，道場菩提樹神復說讚曰：</p>

<div class="lg regular" style="margin-left:1em;"><div class='lg-row'>「南無清淨，　無上正覺，　甚深妙法，</div>
<div class='lg-row'>隨願覺了。　遠離一切，　非法、非道，</div>
<div class='lg-row'>獨拔而出，　成佛正覺，　知有、非有，</div>
<div class='lg-row'>本性清淨。</div>
</div>
<div class="lg regular" style="margin-left:0em;"><div class='lg-row'>「希有希有，　如來功德；　希有希有，</div>
<div class='lg-row'>如來大海；　希有希有，　如須彌山；</div>
<div class='lg-row'>希有希有，　佛無邊行；　希有希有，</div>
<div class='lg-row'>佛出於世，　如優曇華，　時一現耳；</div>
<div class='lg-row'>希有希有，　無量大悲，　釋迦牟尼，</div>
<div class='lg-row'>為人中日。　為欲利益，　諸眾生故，</div>
<div class='lg-row'>宣說如是，　妙寶經典。　善哉，如來！</div>
<div class='lg-row'>諸根寂滅，　而復遊入，　善寂大城；</div>
<div class='lg-row'>無垢清淨，　甚深三昧，　入於諸佛，</div>
<div class='lg-row'>所行之處。　一切聲聞，　身皆空寂；</div>
<div class='lg-row'>兩足世尊，　行處亦空；　如是一切，</div>
<div class='lg-row'>無量諸法，　推本性相，　亦皆空寂。</div>
<div class='lg-row'>一切眾生，　性相亦空，　狂愚心故，</div>
<div class='lg-row'>不能覺知。　我常念佛，　樂見世尊，</div>
<div class='lg-row'>常作誓願，　不離佛日；　我常於地，</div>
<div class='lg-row'>長跪合掌，　其心戀慕，　欲見於佛；</div>
<div class='lg-row'>我常修行，　最上大悲，　哀泣雨淚，</div>
<div class='lg-row'>欲見於佛；　我常渴仰，　欲見於佛，</div>
<div class='lg-row'>為是事故，　憂火熾然。　唯願世尊，</div>
<div class='lg-row'>賜我慈悲，　清冷法水，　以滅是火。</div>
<div class='lg-row'>世尊慈愍，　悲心無量，　願使我身，</div>
<div class='lg-row'>常得見佛。　世尊常護，　一切人天，</div>
<div class='lg-row'>是故我今，　渴仰欲見。　聲聞之身，</div>
<div class='lg-row'>猶如虛空、　焰幻、響化、　如水中月；</div>
<div class='lg-row'>眾生之性，　如夢所見。　如來行處，</div>
<div class='lg-row'>淨如琉璃，　入於無上，　甘露法處，</div>
<div class='lg-row'>能與眾生，　無量快樂。　如來行處，</div>
<div class='lg-row'>微妙甚深，　一切眾生，　無能知者；</div>
<div class='lg-row'>五通神仙、　及諸聲聞、　一切緣覺，</div>
<div class='lg-row'>亦不能知。　我今不疑，　佛所行處，</div>
<div class='lg-row'>唯願慈悲，　為我現身。」　爾時世尊，</div>
<div class='lg-row'>從三昧起，　以微妙音，　而讚嘆言：</div>
<div class='lg-row'>「善哉善哉，　樹神善女！　汝於今日，</div>
<div class='lg-row'>快說是言。」</div>
</div></div>
<div class='div-pin'><a id='mulu33' />
<p class='h1'>金光明經付囑品第二十四</p><p class="byline">隋闍那崛多譯</p><p>爾時，世尊告彼大菩薩眾言：「汝等善丈夫輩！誰能守護此諸如來阿僧祇劫集成菩提，於我滅後以此法本當作廣現，令正法久住故？」</p>
<p>爾時，彼菩薩眾中有六十俱致菩薩及六十俱致天女，同以一咽喉聲說如是言：「世尊！我等堪能守護此諸如來阿僧祇劫集成菩提，於彼後時當作廣現。」</p>
<p>爾時，世尊說此伽陀：</p>

<div class="lg regular" style="margin-left:1em;"><div class='lg-row'>「諸佛是實語，　安住於實法，</div>
<div class='lg-row'>彼等實住故，　此經增住持；</div>
<div class='lg-row'>大悲為鎧甲、　大慈為安住，</div>
<div class='lg-row'>彼等慈力故，　此經增住持；</div>
<div class='lg-row'>福聚為鎧甲、　智聚所出生，</div>
<div class='lg-row'>諸聚和合故，　此經增住持；</div>
<div class='lg-row'>降伏諸摩羅、　諸論亦破散，</div>
<div class='lg-row'>已斷於諸見，　此經增住持。</div>
<div class='lg-row'>護世天帝等、　諸梵及修羅、</div>
<div class='lg-row'>天、龍、乾闥婆，　住持此已作；</div>
<div class='lg-row'>地住及虛空、　所有諸天女，</div>
<div class='lg-row'>諸佛住持故，　已說此行法。</div>
<div class='lg-row'>梵行相應故，　四實已莊嚴；</div>
<div class='lg-row'>盡四摩羅故，　此<span class='corr'>經</span>增住持。</div>
<div class='lg-row'>虛空若作色、　或色作非色，</div>
<div class='lg-row'>諸佛所住持，　無有能令動。」</div>
</div><p>爾時，四大天王同以一咽喉聲說此伽他：</p>

<div class="lg regular" style="margin-left:1em;"><div class='lg-row'>「我等於此經，　守護當如是，</div>
<div class='lg-row'>及子、諸眷屬，　亦善作守護。</div>
<div class='lg-row'>若當持此者，　菩提已作緣，</div>
<div class='lg-row'>我當近彼等，　四方作守護。」</div>
</div><p>爾時，天帝向佛說此伽他：</p>

<div class="lg regular" style="margin-left:1em;"><div class='lg-row'>「我知諸佛恩，　導師亦已證，</div>
<div class='lg-row'>於此勝經典，　已說佛出生。</div>
<div class='lg-row'>我於彼諸佛，　報恩當作護，</div>
<div class='lg-row'>當護如是經，　及彼持經者。」</div>
</div><p>爾時，娑訶世界主大梵天王向佛說此伽他：</p>

<div class="lg regular" style="margin-left:1em;"><div class='lg-row'>「諸定及無量，　諸乘及解脫，</div>
<div class='lg-row'>皆由此經出，　已說佛出生。</div>
<div class='lg-row'>我捨梵處樂，　此經所在處，</div>
<div class='lg-row'>至彼聽聞故，　守護當如是。」</div>
</div><p>爾時，刪兜率多天子向佛說此伽他：</p>

<div class="lg regular" style="margin-left:1em;"><div class='lg-row'>「若住於菩提，　彼當住兜率。</div>
<div class='lg-row'>此經佛已說，　若當有持者，</div>
<div class='lg-row'>世尊！我當能，　捨於天福報，</div>
<div class='lg-row'>閻浮洲內住，　當說此行法。」</div>
</div><p>爾時，商主摩羅子向佛說此伽他：</p>

<div class="lg regular" style="margin-left:1em;"><div class='lg-row'>「清淨摩羅業，　彼不隨摩羅，</div>
<div class='lg-row'>若當能持此，　修多羅正義。</div>
<div class='lg-row'>我等於此經，　守護當如是，</div>
<div class='lg-row'>我發精進欲，　如是今廣現。」</div>
</div><p>爾時，摩羅波卑摩向佛說此伽陀：</p>

<div class="lg regular" style="margin-left:1em;"><div class='lg-row'>「我於彼眾生，　當不作障礙，</div>
<div class='lg-row'>若當持此者，　煩惱皆折伏。</div>
<div class='lg-row'>摩羅不得便，　故說於此經，</div>
<div class='lg-row'>以佛住持故，　我當護彼等。」</div>
</div><p>爾時，善德天子向佛說此伽陀：</p>

<div class="lg regular" style="margin-left:1em;"><div class='lg-row'>「若諸佛菩提，　彼於此經說；</div>
<div class='lg-row'>若持此經典，　彼即供諸尊。</div>
<div class='lg-row'>我當持此經，　為俱致天說，</div>
<div class='lg-row'>教化向菩提，　當聽及敬重。」</div>
</div><p>爾時，慈氏菩薩向佛說此伽陀：</p>

<div class="lg regular" style="margin-left:1em;"><div class='lg-row'>「不請之朋友，　若彼住菩提，</div>
<div class='lg-row'>守護諸法故，　能捨於自體。</div>
<div class='lg-row'>故我至兜率，　如是修多羅，</div>
<div class='lg-row'>以佛住持故，　我當作廣顯。」</div>
</div><p>爾時，上座摩訶迦葉波向佛說此伽陀：</p>

<div class="lg regular" style="margin-left:1em;"><div class='lg-row'>「我等少智慧，　聲聞乘已說，</div>
<div class='lg-row'>隨能、隨勢力，　教師法當持。</div>
<div class='lg-row'>若有持此經，　我當攝受彼，</div>
<div class='lg-row'>及以堪能辯，　與彼作善言。」</div>
</div><p>爾時，命者阿難陀向佛說此伽陀：</p>

<div class="lg regular" style="margin-left:1em;"><div class='lg-row'>「諸經多千數，　我聞教師口，</div>
<div class='lg-row'>如是等經典，　我先未曾聞。</div>
<div class='lg-row'>我值遇此經，　對面已受取，</div>
<div class='lg-row'>我當作廣顯，　欲求於菩提。」</div>
</div><p>佛說此時，菩提高樹善寂天女及彼大辯天女等、功德天女等諸天女，及諸天眾——釋梵、鞞沙門等為首，諸天王及彼諸大天眾、乾闥婆、阿修羅等世間，於佛所說皆大歡喜。</p>
<p>爾時，釋迦牟尼佛從三昧起，現大神力，以右手摩諸大菩薩摩訶薩頂，與諸天王及龍王、二十八部散脂鬼神大將軍等，而作是言：「我於無量百千萬億恒河沙劫，修習是金光明微妙經典，汝等當受持、讀誦、廣宣此法，復於閻浮提內無令斷絕。若有善男子、善女人於未來世中，有受持、讀誦此經典者，汝等諸天常當擁護，當知是人於未來世無量百千人天之中常受快樂、於未來世值遇諸佛、疾得證成阿耨多羅三藐三菩提。」</p>
<p>爾時，諸大菩薩及天、龍王、二十八部散脂大將等即從座起，到於佛前五體投地，俱發聲言：「如世尊勅，當具奉行。」如是三白：「如世尊勅，當具奉行。」</p>
<p>於是，散脂大將軍而白佛言：「世尊！若後未來世中有受持是經，若自書、若使人書，我當與此二十八部諸鬼神等常當隨侍擁衛——隱蔽其形——是說法者，皆悉消滅諸惡，令得安隱，願不有慮。」</p>
<p>爾時，釋迦牟尼佛現大神力，十方無量世界皆六種震動。是時諸佛皆大歡喜——囑累是經故——讚美持法者，現無量神力。</p>
<p>於是無量無邊阿僧祇菩薩摩訶薩大眾，及信相菩薩、金光、金藏、常悲、法上等，及四天王、十千天子與道場菩提樹神地神堅牢等，及一切世間天、人、阿脩羅等，聞佛所說，皆發無上菩提之心，踊躍歡喜，作禮而去。</p>
</div>
<p class='juan'>合部金光明經卷第八</p>
</div><!-- end of div[@id='body'] -->
</body></html>