<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>合部金光明經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu9' />合部金光明經卷第三</p><p class="byline">隋大興善寺沙門釋寶貴合梁三藏真諦譯</p>
<div class='div-pin'><a id='mulu10' />
<p class='h1'>陀羅尼最淨地品第六</p><p>是時，師子相無礙光焰菩薩與無量億眾從座俱起，偏袒右肩，右膝著地，合掌恭敬頂禮佛足，以種種華香、寶幢、幡蓋以為供養，而作是言：「以幾因緣得菩提心？何者是菩提心？世尊！於菩提者，現在心不可得、未來心不可得、過去心不可得；離菩提者，菩提心亦不可得。菩提者，不可言說；心者，亦無色、無相，無事、無業、非可造作；眾生者，亦不可得、亦不可知。世尊！云何諸法甚深之義而可得知？」</p>
<p>佛言：「善男子！菩提，祕密事業造作，不可得知；離菩提，菩提心亦不可得。菩提者不可言說，心亦無相，眾生亦不可得知。何以故？如意，心亦如是；如心，菩提亦如是；如心、如菩提，眾生亦如是；如眾生，一切三世法亦如是。」</p>
<p>佛言：「善男子！如是，菩薩摩訶薩得名是心通一切法，是說菩提菩提心。菩提，非過去、非未來、非現在；心亦如是、眾生亦如是，於如此中亦不可得。何以故？一切法無生故，菩提不可得、菩提名不可得，眾生、眾生名不可得，聲聞、聲聞名不可得，緣覺、緣覺名不可得，菩薩、菩薩名不可得，佛、佛名不可得，行非行不可得、行非行名不可得。於一切寂靜法中而得安住、依一切功德善根而得發出，是名初發菩提心。</p>
<p>「譬如寶須彌山王，是名檀波羅蜜因。</p>
<p>「第二發心，譬如大地持一一法事故，是名尸波羅蜜因。譬如師子臆長毫獸王有大神力，獨步無畏，無有戰怖。如是，第三心說羼提波羅蜜因。譬如風輪，那羅延力勇壯速疾。如是，第四心不退轉，是名毘梨耶波羅蜜因。譬如七寶樓觀有四階道，清涼之風來吹四門。如是，第五心上種種功德法藏猶未滿足，是名禪波羅蜜因。譬如日輪，光耀炎盛。如是，第六心能破滅生死大闇故，是名般若波羅蜜因。譬如大富商主能令一切心願滿足。如是，第七心能令得度生死險惡道故、能令得多功德寶故，是名方便勝智波羅蜜因。譬如月淨圓滿。如是，第八心一切境界清淨具足故，是名願波羅蜜因。譬如轉輪聖王，主兵、寶臣如意處分。如是，第九心善能莊嚴清淨佛土，功德普洽，廣利一切故，是名力波羅蜜因。譬如虛空及轉輪聖王。如是，第十心於一切境界皆悉通達故、於一切法自在至灌頂位故，是名智波羅蜜因。」</p>
<p>佛言：「善男子！如是，十種菩薩摩訶薩菩提心因。」</p>
<p>佛言：「善男子！依五種法成就菩薩摩訶薩檀波羅蜜。何者為五？一者、信根，二者、慈悲，三者、無求欲心，四者、攝受一切眾生，五者、願求一切智智。是，善男子！依是五法檀波羅蜜能得成就。」</p>
<p>佛言：「善男子！依是五法菩薩摩訶薩成就尸波羅蜜。何者為五？一者、三業清淨，二者、不為一切眾生作煩惱因緣，三者、斷諸惡道、開善道門，四者、過於聲聞、緣覺之地，五者、一切功德願滿足故。善男子！依是五法尸波羅蜜能得成就。」</p>
<p>佛言：「善男子！又，依五法菩薩摩訶薩成就羼提波羅蜜。何者為五？一者、伏貪、瞋煩惱，二者、不惜身命、不生安樂止息之觀，三者、思惟往業，四者、為欲成熟一切眾生功德善根發慈悲心，五者、為得甚深無生法忍。善男子！是名菩薩摩訶薩成就羼提波羅蜜。」</p>
<p>佛言：「善男子！又，依五法菩薩摩訶薩成就毘梨耶波羅蜜。何等為五？一者、與諸煩惱不得共住，二者、福德未具不得安樂，三者、一切難行不生厭心，四者、為欲利益一切眾生成就大慈悲攝受，五者、願求不退轉地。善男子！是名菩薩摩訶薩成就毘梨耶波羅蜜。」</p>
<p>佛言：「善男子！又，依五法成就菩薩摩訶薩禪那波羅蜜。何等為五？一者、一切善法攝持不散；二者、解脫生死，二處不著；三者、願得神通，為成就眾生善根故；四者、發心洗浣法界，為清淨心故；五者、為斷眾生一切煩惱根故。善男子！是名菩薩摩訶薩成就禪那波羅蜜。」</p>
<p>佛言：「善男子！又，有五法菩薩摩訶薩成就般若波羅蜜。云何為五？一者、一切諸佛、菩薩聰慧大智供養親近，心無厭足；二者、諸佛如來說甚深法，心常樂聞，無有厭足；三者、真俗勝智；四者、見思煩惱如是勝智能分別斷；五者、於世間五明之法皆悉通達。善男子！是名菩薩摩訶薩成就般若波羅蜜。」</p>
<p>佛言：「善男子！又，依五法菩薩摩訶薩成就方便勝智波羅蜜。何者為五？一者、於一切眾生意欲、煩惱、行心悉通達；二者、無量對治諸法之門心皆曉了；三者、大慈大悲，入出自在；四者、於摩訶波羅蜜多能修行，成熟滿足，悉皆願求；五者、一切佛法了達攝受，皆悉願求。善男子！是名菩薩摩訶薩成就方便勝智波羅蜜。」</p>
<p>佛言：「善男子！又有五法菩薩摩訶薩成就願波羅蜜。何者為五？一者、於一切法本來不生、不滅，不有、不無，心安樂住；二者、觀一切諸法最妙、一切垢清淨，心得安住；三者、過一切相，心如如，無作、無行，不異、不動，安心於如；四者、為利益眾生事於俗諦中得安心住；五者、於奢摩他毘鉢舍那同時能住。善男子！是名菩薩摩訶薩成就願波羅蜜。」</p>
<p>佛言：「善男子！依此五法菩薩摩訶薩成就力波羅蜜。何者為五？一者、一切眾生心行險惡智力能解；二者、能令一切眾生入於甚深之法；三者、一切眾生往還生死，隨其因緣如是見知；四者、於一切眾生三聚智力能分別知；五者、如理為種、為熟、為脫，如是說法皆是智力故。善男子！是名菩薩摩訶薩成就力波羅蜜。」</p>
<p>佛言：「善男子！復有五法菩薩摩訶薩修行成就智波羅蜜。何等為五？一者、於一切法分別善惡具足智能，二者、於黑白法遠離攝受具足智能，三者、於生死涅槃不厭不喜具足智能，四者、大福德行、大智慧行得度究竟具足智能，五者、一切諸佛不共法等及一切智智具足灌頂智能。善男子！是名菩薩摩訶薩成就智波羅蜜。」</p>
<p>佛言：「善男子！何者波羅蜜義？行道勝利是波羅蜜義；大甚深智滿足是波羅蜜義；行、非行法，心不執著，是波羅蜜義；生死過失、涅槃功德，正覺、正觀，是波羅蜜義；愚人、智人皆悉攝受，是波羅蜜義；能現種種珍妙法寶，是波羅蜜義；無礙解脫智滿足，是波羅蜜義；法界、眾生界<span class='corr'>正</span>分別知，是波羅蜜義；檀等及智能令至不退轉地，是波羅蜜義；能令滿足無生法忍，是波羅蜜義；一切眾生功德善根能令成熟，是波羅蜜義；於菩提清涼道場佛慧十力、四無畏、不共法等成就，是波羅蜜義；生死、涅槃皆是妄見，能度無餘，是波羅蜜義；濟度一切，是波羅蜜義；一切外人來相詰難，善能解釋令其降伏，是波羅蜜義；能轉十二行法輪，是波羅蜜義；無所著、無所見，無患累、無異思惟，是波羅蜜義。</p>
<p>「善男子！初菩薩地是相前現：三千大千世界無量無邊種種寶物等藏皆悉盈滿。菩薩悉見。</p>
<p>「善男子！菩薩二地是相前現：三千大千世界地平如掌，無量無數種種妙色清淨之寶、莊嚴之具。菩薩悉見。</p>
<p>「善男子！菩薩三地是相前現：自身勇健，鎧仗莊嚴，一切怨賊皆能摧伏。菩薩悉見。</p>
<p>「善男子！菩薩四地是相前現：四方風輪、種種妙華悉皆散灑圓滿地上。菩薩悉見。</p>
<p>「善男子！菩薩五地是相前現：如寶女人一切莊嚴，其身頂上散多那華，妙寶、瓔珞貫飾身首。菩薩悉見。</p>
<p>「善男子！菩薩六地是相前現：七寶華池有四階道，金沙遍滿，清淨無穢，八功德水皆悉盈滿，欝波羅花、拘物頭華、分陀利華莊嚴其池，於華池所自身遊戲，快樂清淨，清涼無比。菩薩悉見。</p>
<p>「善男子！菩薩七地是相前現：左邊、右邊應墮地獄，以菩薩力故，還得不墮，無有損傷、無有痛惱。菩薩悉見。</p>
<p>「善男子！菩薩八地是相前現：左邊、右邊，師子臆長毫獸王，一切眾獸悉皆怖畏。菩薩悉見。</p>
<p>「善男子！菩薩九地是相前現：轉輪聖王無量億眾圍遶供養，頂上白蓋——無量眾寶之所莊嚴——以覆於上。菩薩悉見。</p>
<p>「善男子！菩薩十地是相前現：如來之身金色晃耀，無量淨光悉皆圓滿，無量億梵王圍遶恭敬供養，轉於無上微妙法輪。菩薩悉見。</p>
<p>「善男子！云何初地而名歡喜？得出世心，昔所未得而今始得，大事大用，如意所願悉皆成就，大歡喜慶樂故，是故初地名為歡喜地。</p>
<p>「一切微細之罪、破戒過失皆清淨故，是故二地說名無垢地。</p>
<p>「無量智慧光明三昧不可傾動、無能摧伏，聞持陀羅尼為作本故，是故三地說名明地。</p>
<p>「能燒煩惱，以智慧火增長光明，是修行道品依處所故，是故四地說名焰地。</p>
<p>「是修行方便勝智自在難得故、見思煩惱不可伏故，是故五地說名難勝地。</p>
<p>「行法相續，了了顯現，無相、多思惟現前故，是故六地說名現前地。</p>
<p>「無漏、無間、無相思惟解脫三昧，遠修行故，是地清淨，無障、無礙，是故七地說名遠行地。</p>
<p>「無相、正思惟修得自在，諸煩惱行不能令動，是故八地說名不動地。</p>
<p>「說一切種種法而得自在，無患累故、增長智慧自在無礙故，是故九地說名善慧地。</p>
<p>「法身如虛空、智慧如大雲，能令遍滿覆一切故，是故第十名法雲地。</p>
<p>「初地欲行有相道是無明障礙、生死怖畏是無明，依二種麁心是初地障。</p>
<p>「微細罪過因無明、種種業行相因無明，依二種麁心是二地障。</p>
<p>「昔所未得勝利，得故動涌，因無明；不具聞持陀羅尼，因無明。依二種麁心是三地障。</p>
<p>「味禪定樂生愛著心，因無明；微妙淨法愛，因無明。依二種麁心是四地障。</p>
<p>「一意欲入涅槃思惟、一意欲入生死思惟。是涅槃思惟、是生死思惟，無明為因；生死涅槃不平等思惟，無明為因。依二種麁心是五地障。</p>
<p>「行法相續，了了顯現，無明為因；法相數數，行至於心，無明為因。依二種麁心是六地障。</p>
<p>「微細諸相，或現、不現，無明；一味熟思惟欲斷未得方便，無明。依二種麁心是七地障。</p>
<p>「於無相法多用功力，無明；執相自在，難可得度，無明。依二種麁心是八地障。</p>
<p>「說法無量、名味句無量、智慧分別無量，未能攝持，無明；四無礙辯未得自在，無明。依二種麁心是九地障。</p>
<p>「最大神通未得如意，無明；微妙祕密之藏修行未足，無明。依二種麁心是十地障。</p>
<p>「一切境界微細智礙，無明為因；未來是礙不更生，未得不更生智，無明為因。是如來地障。</p>
<p>「是，善男子！於初菩薩地行向檀波羅蜜、於二地行向尸波羅蜜、於三地行向羼提波羅蜜、四地行向毘<span class='corr'>梨</span>耶波羅蜜、五地行向禪那波羅蜜、六地行向般若波羅蜜、七地行向方便勝智波羅蜜、八地行向願波羅蜜、九地行向力波羅蜜、十地行向智波羅蜜。</p>
<p>「善男子！菩薩摩訶薩初發心名妙寶起三摩提攝受得生、</p>
第二發心可愛住三摩提攝受得生、第三發心難動三摩提攝受得生、第四發心不退轉三昧攝受得生、第五發心寶華三昧攝受得生、第六發心日圓光焰三昧攝受得生、第七發心一切願如意成就三昧攝受得生、第八發心現在佛現前證住三昧攝受得生、第九發心智藏三昧攝受得生、第十發心首楞嚴摩伽三昧攝受得生。<p>「善男子！是名諸菩薩摩訶薩十種發心。</p>
<p>「善男子！菩薩摩訶薩於此初地，依功德力名陀羅尼得生。」</p>
<p>爾時，世尊而說呪曰：</p>
<p class="dharani">「◎怛姪他<span class='note-inline'>(天可切，後九篇初他字悉同此音)</span><span class='note-inline'>(其一)</span>富樓尼<span class='note-inline'>(念履切，後九篇音尼字悉同此音)</span><span class='note-inline'>(其二)</span>那羅弟<span class='note-inline'>(吳音呼弟)</span><span class='note-inline'>(其三)</span>頭吼頭吼頭吼<span class='note-inline'>(其四)</span>那<span class='note-inline'>(移我切)</span>跋修履愈<span class='note-inline'>(其五)</span>烏婆娑底<span class='note-inline'>(知履切)</span><span class='note-inline'>(其六)</span>那<span class='note-inline'>(移我切)</span>跋旃杜魯<span class='note-inline'>(其七)</span>弟<span class='note-inline'>(吳音呼弟)</span>愈多底<span class='note-inline'>(吳音呼底)</span><span class='note-inline'>(其八)</span>多跋鐸洛衫<span class='note-inline'>(霜艦切)</span><span class='note-inline'>(其九)</span>但地<span class='note-inline'>(圖賣切)</span>波履訶嵐<span class='note-inline'>(里含切)</span><span class='note-inline'>(其十)</span>苟留<span class='note-inline'>(良吼切)</span><span class='note-inline'>(其十一)</span>鎖訶<span class='note-inline'>(虎可切，後九篇末訶字悉同此音)</span><span class='note-inline'>(其十二)</span></p>
<p>「善男子！是陀羅尼名過一恒河沙數諸佛為救護。初地菩薩誦持此陀羅尼呪，得度脫一切怖畏、一切惡獸、一切惡鬼，人非人等災橫、諸惱，解脫五障，不忘念初地。</p>
<p>「善男子！諸菩薩摩訶薩於此二地善安樂住名陀羅尼得生。</p>
<p class="dharani">「怛姪他<span class='note-inline'>(其一)</span>欝坐<span class='note-inline'>(殊果切)</span>離<span class='note-inline'>(良紙切)</span><span class='note-inline'>(其二)</span>脂履脂履<span class='note-inline'>(其三)</span>欝竪羅<span class='note-inline'>(留我切)</span><span class='note-inline'>(其四)</span>竪羅<span class='note-inline'>(留我切)</span>南<span class='note-inline'>(泥感切)</span><span class='note-inline'>(其五)</span>禪斗禪斗欝坐<span class='note-inline'>(殊果切)</span>離<span class='note-inline'>(良紙切)</span><span class='note-inline'>(其六)</span>吼柳吼柳<span class='note-inline'>(其七)</span>鎖訶<span class='note-inline'>(虎可切)</span><span class='note-inline'>(其八)</span></p>
<p>「善男子！是陀羅尼名過二恒河沙數諸佛為救護。二地菩薩誦持此陀羅尼呪，得度脫一切怖畏、一切惡獸、一切惡鬼，人非人等怨賊、災橫、諸惱，解脫五障，不忘念二地。</p>
<p>「善男子！菩薩摩訶薩於此三地難勝大力名陀羅尼得生。</p>
<p class="dharani">「怛姪他<span class='note-inline'>(其一)</span>但杝<span class='note-inline'>(圖買切)</span>枳<span class='note-inline'>(其二)</span>般<span class='note-inline'>(方限切)</span>杝<span class='note-inline'>(圖買切)</span>枳<span class='note-inline'>(其三)</span>柯羅智<span class='note-inline'>(知爾切)</span><span class='note-inline'>(其四)</span>高懶<span class='note-inline'>(急囀音呼此兩字)</span>智<span class='note-inline'>(知爾切)</span><span class='note-inline'>(其五)</span>枳由離<span class='note-inline'>(良紙切)</span><span class='note-inline'>(其六)</span>但底<span class='note-inline'>(知履切)</span>離<span class='note-inline'>(良紙切)</span><span class='note-inline'>(其七)</span>鎖訶<span class='note-inline'>(其八)</span></p>
<p>「善男子！是陀羅尼名過三恒河沙諸佛為救護。三地菩薩誦持陀羅尼呪，得度脫一切怖畏、一切惡獸虎狼師子、一切惡鬼，人非人等怨賊、災橫、諸有惱害，解脫五障，不忘念三地。</p>
<p>「善男子！菩薩摩訶薩於此四地大利益難壞名陀羅尼得生。</p>
<p class="dharani">「怛姪他<span class='note-inline'>(其一)</span>尸履尸履<span class='note-inline'>(其二)</span>陀彌尼陀彌尼<span class='note-inline'>(其三)</span>陀履陀履尼<span class='note-inline'>(其四)</span>尸履尸履尼<span class='note-inline'>(其五)</span>毘<span class='note-inline'>(防履切)</span>捨<span class='note-inline'>(申我切)</span>羅<span class='note-inline'>(留我切)</span>婆細<span class='note-inline'>(吳音呼洒)</span><span class='note-inline'>(其六)</span>波豕那<span class='note-inline'>(其七)</span>盤陀訶<span class='note-inline'>(虎可切)</span>寐<span class='note-inline'>(無死切)</span>底<span class='note-inline'>(吳音呼底)</span><span class='note-inline'>(其八)</span>鎖訶<span class='note-inline'>(虎可切)</span><span class='note-inline'>(其九)</span></p>
<p>「善男子！是陀羅尼名過四恒河沙諸佛為救護。四地菩薩誦持陀羅尼，得度一切怖畏、一切惡獸虎狼師子、一切惡鬼，人非人等怨賊、災橫及諸毒害，解脫五障，不忘念四地。</p>
<p>「善男子！菩薩摩訶薩於此五地種種功德莊嚴名陀羅尼得生。</p>
<p class="dharani">「怛姪他<span class='note-inline'>(其一)</span>訶里訶里尼<span class='note-inline'>(其二)</span>遮履遮履尼<span class='note-inline'>(其三)</span>柯羅<span class='note-inline'>(留我切)</span>摩尼<span class='note-inline'>(其四)</span>僧柯羅<span class='note-inline'>(留我切)</span>摩尼<span class='note-inline'>(其五)</span>三婆訶沙尼<span class='note-inline'>(其六)</span>剡<span class='note-inline'>(常琰切)</span>婆訶尼<span class='note-inline'>(其七)</span>悉<span class='note-inline'>(吳音呼悉)</span>耽婆訶尼<span class='note-inline'>(其八)</span>謨訶尼<span class='note-inline'>(其九)</span>莎琰部吼陛<span class='note-inline'>(吳音呼陛)</span><span class='note-inline'>(其十)</span>鎖訶<span class='note-inline'>(虎可切)</span><span class='note-inline'>(其十一)</span></p>
<p>「善男子！是陀羅尼名過五恒河沙諸佛為救護。五地菩薩誦持陀羅尼，得度一切怖畏、一切毒害、虎狼師子、一切惡鬼，人非人等怨賊、災橫、諸有惱害，解脫五障，不忘念五地。</p>
<p>「善男子！是菩薩摩訶薩於此六地圓智等名陀羅尼得生。</p>
<p class="dharani">「怛姪他<span class='note-inline'>(其一)</span>毘頭離<span class='note-inline'>(良紙切)</span>毘頭離<span class='note-inline'>(同上音)</span><span class='note-inline'>(其二)</span>摩履尼<span class='note-inline'>(其三)</span>柯履柯履<span class='note-inline'>(其四)</span>苾<span class='note-inline'>(蜉必切)</span>頭誘訶底<span class='note-inline'>(吳音呼底)</span><span class='note-inline'>(其五)</span>留<span class='note-inline'>(良吼切)</span>留留留<span class='note-inline'>(三字同上)</span><span class='note-inline'>(其六)</span>周柳周柳<span class='note-inline'>(其七)</span>杜魯婆杜魯婆<span class='note-inline'>(其八)</span>捨<span class='note-inline'>(申我切)</span>捨捨<span class='note-inline'>(兩字同上音)</span>者<span class='note-inline'>(章我切)</span><span class='note-inline'>(其九)</span>婆栗沙<span class='note-inline'>(使下切)</span><span class='note-inline'>(其十)</span>薩<span class='note-inline'>(相脫切)</span>活<span class='note-inline'>(急囀音呼此兩字)</span>私底<span class='note-inline'>(知履切)</span><span class='note-inline'>(其十一)</span>薩婆薩<span class='corr'>埵</span>南<span class='note-inline'>(寧甘切)</span><span class='note-inline'>(其十二)</span>悉遲<span class='note-inline'>(直梨切)</span>遐<span class='note-inline'>(香家切)</span>斗<span class='note-inline'>(其十三)</span>曼<span class='note-inline'>(無丹切)</span>多羅波杝<span class='note-inline'>(其十四)</span>鎖訶<span class='note-inline'>(虎可切)</span><span class='note-inline'>(其十五)</span></p>
<p>「善男子！是陀羅尼名過六恒河沙諸佛為救護。六地菩薩誦持陀羅尼，得度一切怖畏、一切毒害、虎狼師子、一切惡鬼，人非人等怨賊、災橫、諸有惱害，解脫五障，不忘念六地。</p>
<p>「善男子！菩薩摩訶薩於此七地法勝行名陀羅尼得生。</p>
<p class="dharani">「怛姪他<span class='note-inline'>(其一)</span>闍訶闍訶漏<span class='note-inline'>(良後切)</span><span class='note-inline'>(其二)</span>闍訶闍訶闍訶漏<span class='note-inline'>(同前音)</span><span class='note-inline'>(其三)</span>鞞柳枳鞞柳枳<span class='note-inline'>(其四)</span>阿蜜多羅<span class='note-inline'>(留我切)</span>伽訶尼<span class='note-inline'>(其五)</span>婆力灑尼<span class='note-inline'>(其六)</span>鞞柳恥枳<span class='note-inline'>(其七)</span>婆柳婆底<span class='note-inline'>(其八)</span>鞞提喜<span class='note-inline'>(訶履切)</span>枳<span class='note-inline'>(其九)</span>頻<span class='note-inline'>(防隣切)</span>陀鞞履尼<span class='note-inline'>(其十)</span>蜜栗怛底<span class='note-inline'>(知履切)</span>枳<span class='note-inline'>(其十一)</span>蒲呼箒酉蒲呼箒酉<span class='note-inline'>(其十二)</span>鎖訶<span class='note-inline'>(虎可切)</span><span class='note-inline'>(其十三)</span></p>
<p>「善男子！是陀羅尼名過七恒河沙諸佛為救護。七地菩薩誦持陀羅尼呪，得度一切怖畏、一切惡獸虎狼師子、一切惡鬼，人非人等怨賊、毒害、災橫，解脫五障，不忘念七地。</p>
<p>「善男子！菩薩摩訶薩於此八地無盡藏名陀羅尼得生。</p>
<p class="dharani">「怛姪他<span class='note-inline'>(其一)</span>矢履<span class='note-inline'>(急囀音呼此兩字)</span>矢履<span class='note-inline'>(其二)</span>尸履<span class='note-inline'>(小緩音呼此兩字)</span><span class='note-inline'>(其三)</span>寐<span class='note-inline'>(無死切)</span>底寐<span class='note-inline'>(同上<span class='corr'>音</span>)</span>底<span class='note-inline'>(其四)</span>柯履柯履<span class='note-inline'>(其五)</span>訶履訶履<span class='note-inline'>(其六)</span>醯柳醯柳<span class='note-inline'>(其七)</span>周柳周柳<span class='note-inline'>(其八)</span>盤陀訶寐<span class='note-inline'>(無死切)</span><span class='note-inline'>(其九)</span>鎖訶<span class='note-inline'>(其十)</span></p>
<p>「善男子！是陀羅尼名過八恒河沙諸佛為救護。八地菩薩誦持陀羅尼，得度一切怖畏、一切惡獸虎狼師子、一切惡鬼，人非人等怨賊、毒害、災橫，解脫五障，不忘念八地。</p>
<p>「善男子！菩薩摩訶薩於此九地無量門名陀羅尼得生。</p>
<p class="dharani">「怛姪他<span class='note-inline'>(其一)</span>訶履旃地履枳<span class='note-inline'>(其二)</span>俱嵐婆羅<span class='note-inline'>(留我切)</span>梯<span class='note-inline'>(吳音呼弟他弟切)</span><span class='note-inline'>(其三)</span>斗羅<span class='note-inline'>(同前音)</span>死<span class='note-inline'>(其四)</span>拔吒拔吒死<span class='note-inline'>(其五)</span>矢履矢履<span class='note-inline'>(其六)</span>柯尸履<span class='note-inline'>(其七)</span>柯比尸履<span class='note-inline'>(其八)</span>薩<span class='note-inline'>(相脫切)</span>活私底<span class='note-inline'>(知履切)</span><span class='note-inline'>(其九)</span>薩婆薩埵南<span class='note-inline'>(寧甘切)</span><span class='note-inline'>(其十)</span>鎖訶<span class='note-inline'>(虎可切)</span><span class='note-inline'>(其十一)</span></p>
<p>「善男子！是陀羅尼名過九恒河沙諸佛為救護。九地菩薩誦持陀羅尼，得度一切怖畏、一切惡獸虎狼師子、一切惡鬼，人非人等怨賊、毒害、災橫，解脫五障，不忘念九地。</p>
<p>「善男子！菩薩摩訶薩於此十地破壞堅固金剛山名陀羅尼得生。</p>
<p class="dharani">「怛姪他<span class='note-inline'>(其一)</span>悉提<span class='note-inline'>(吳音呼提)</span>醯<span class='note-inline'>(吳音呼弟訶弟切，後三醯字悉同此音)</span><span class='note-inline'>(其二)</span>修悉提<span class='note-inline'>(同前音)</span>醯<span class='note-inline'>(訶弟切)</span><span class='note-inline'>(其三)</span>姥者禰<span class='note-inline'>(吳音呼弟年弟切，後三禰字悉同此音)</span><span class='note-inline'>(其四)</span>姥差<span class='note-inline'>(楚解切)</span>禰<span class='note-inline'>(其五)</span>毘目底<span class='note-inline'>(吳音呼底，後四底字悉同此音)</span><span class='note-inline'>(其六)</span>阿摩詈<span class='note-inline'>(吳音呼弟留弟切，後五詈字悉同此音)</span><span class='note-inline'>(其七)</span>毘摩詈<span class='note-inline'>(其八)</span>涅摩詈<span class='note-inline'>(其九)</span>瞢<span class='note-inline'>(望恒切)</span>伽詈<span class='note-inline'>(其十)</span>喜懶若<span class='note-inline'>(如也切)</span>竭<span class='note-inline'>(奇達切)</span><span class='corr'>剌</span><span class='note-inline'>(留達切，急囀此音呼此兩字)</span>陛<span class='note-inline'>(吳音呼陛)</span>醯<span class='note-inline'>(訶弟切)</span><span class='note-inline'>(其十一)</span>何<span class='corr'>剌</span>那竭<span class='note-inline'>(奇達切)</span><span class='corr'>剌</span>陛<span class='note-inline'>(吳音呼陛)</span>醯<span class='note-inline'>(其十二)</span>婆曼多跋渴<span class='note-inline'>(喜達切)</span>弟<span class='note-inline'>(吳音呼弟)</span>詈<span class='note-inline'>(其十三)</span>薩婆賴他<span class='note-inline'>(聽我切)</span>娑陀呵<span class='note-inline'>(虎可切)</span>禰<span class='note-inline'>(其十四)</span>摩那死<span class='note-inline'>(其十五)</span>摩訶摩那死<span class='note-inline'>(其十六)</span>頞部吼底<span class='note-inline'>(其十七)</span>頞哲部吼底<span class='note-inline'>(其十八)</span>婆羅弟<span class='note-inline'>(同前音)</span><span class='note-inline'>(其十九)</span>毘羅是<span class='note-inline'>(其二十)</span>頞周底<span class='note-inline'>(其二十一)</span>阿美里底<span class='note-inline'>(其二十二)</span>阿羅是<span class='note-inline'>(其二十三)</span>毘羅是<span class='note-inline'>(其二十四)</span>婆藍訶米<span class='note-inline'>(吳音呼弟無弟切)</span><span class='note-inline'>(其二十五)</span>婆藍摩須詈<span class='note-inline'>(其二十六)</span>富樓禰<span class='note-inline'>(其二十七)</span>富<span class='corr'>樓</span>那摩怒羅體<span class='note-inline'>(吳音呼體)</span><span class='note-inline'>(其二十八)</span>鎖訶<span class='note-inline'>(其二十九)</span></p>
<p>「善男子！是陀羅尼灌頂吉祥句名過十恒河沙諸佛為救護。十地菩薩誦持陀羅尼呪，得度一切怖畏、一切惡獸虎狼師子、一切惡鬼，人非人等怨賊、毒害、災橫，解脫五障，不忘念十地。」</p>
<p>是時，師子相無礙光炎菩薩即從坐起，偏袒右肩，右膝著地，合掌恭敬頂禮佛足，即以偈頌而讚嘆佛：</p>

<div class="lg regular" style="margin-left:1em;"><div class='lg-row'>「敬禮無譬喻，　說深無相義，</div>
<div class='lg-row'>眾生失於見，　世尊能濟度。</div>
<div class='lg-row'>世尊佛眼故，　無見一法相；</div>
<div class='lg-row'>無上尊法眼，　見不思議義。</div>
<div class='lg-row'>不能生一法、　亦不滅一法，</div>
<div class='lg-row'>為平等見故，　尊至無上處。</div>
<div class='lg-row'>不損生死故，　願尊證涅槃；</div>
<div class='lg-row'>過二法見故，　是故證寂靜。</div>
<div class='lg-row'>世尊智一味，　淨品、不淨品，</div>
<div class='lg-row'>不分別界故，　獲無上清淨。</div>
<div class='lg-row'>世尊無邊身，　不說一言字，</div>
<div class='lg-row'>一切弟子眾，　飽滿法雨故。</div>
<div class='lg-row'>眾生相思惟，　一切種皆無，</div>
<div class='lg-row'>困苦諸眾生，　世尊普救濟。</div>
<div class='lg-row'>苦、樂，常、無常，　有我、無我等，</div>
<div class='lg-row'>如是眾多義，　世尊慧無著。</div>
<div class='lg-row'>世間不一、異，　譬如空谷響，</div>
<div class='lg-row'>不度亦不滅，　唯佛能了知。</div>
<div class='lg-row'>法界無分別，　是故無異乘；</div>
<div class='lg-row'>為度眾生故，　分別說三乘。」</div>
</div><p>是時，大自在梵王於大會中從坐而起，偏袒右肩，右膝著地，合掌恭敬頂禮佛足而白佛言：「世尊！希有難量。是金光明經微妙之義究竟滿足，皆能成就一切佛法、一切佛恩。」</p>
<p>佛言：「如是，如是。善男子！如汝所說。善男子！若得聽聞是金光明經，一切菩薩不退阿耨多羅三藐三菩提。何以故？善男子！是不退地菩薩成熟善根是第一印，是金光明微妙經典——眾經之王——故得聽聞、受持、讀誦。何以故？善男子！若一切眾生未種善根、未成熟善根、未親近諸佛，不得聽聞是金光明經。</p>
<p>「善男子！是金光明經以聽聞、受持故，是善男子、善女人一切罪障悉能除滅，得極清淨，常得見佛、不離世尊，常聞妙法、常聽正法，生不退地，師子勝人而得親近、不相遠離。無盡無減海印出妙功德陀羅尼、無盡無減眾生意行言語通達陀羅尼、無盡無減日圓無垢相光陀羅尼、無盡無減滿月相光陀羅尼、無盡無減能伏一切惑事功德流陀羅尼、無盡無減破壞堅固金剛山陀羅尼、無盡無減說不可說義因緣藏陀羅尼、無盡無減真實語言法則音聲通達陀羅尼、無盡無減虛空無垢心行印陀羅尼、無盡無減無邊佛身能顯現陀羅尼。</p>
<p>「善男子！如是諸陀羅尼等得成就故，菩薩摩訶薩於十方一切佛土諸化佛身說無上種種正法，於法如如不動，不去、不來，善能成熟一切眾生善根，亦不見一切眾生可成熟者；說種種諸法，於諸言辭不動、不去、不住、不來；能現生滅、向無生滅，說諸行法無所去來，一切法無異故。」</p>
<p>說是金光明經已，三萬億菩薩摩訶薩得無生法忍、無量諸菩薩不退菩提心、無量無邊比丘得法眼淨、無量眾生發菩薩心。</p>
<p>是時世尊而說偈言：</p>

<div class="lg regular" style="margin-left:1em;"><div class='lg-row'>「逆生死流道，　甚深微難見，</div>
<div class='lg-row'>貪欲覆眾生，　愚冥暗不見。」</div>
</div><p>是時，大會之眾從座而起，偏袒右肩，右膝著地，合掌恭敬頂禮佛足而白佛言：「若有處處講宣此金光明經，是會大眾皆悉往彼為作聽眾。是說法師種種利益、安樂無障、身心泰然，我等皆當盡心供養，令諸聽眾安隱快樂。是所國土無諸怨賊恐怖之難、無飢饉畏、無非人畏，人民興盛。是說法處一切諸天、人非人等及諸眾生，不得從上而過污漫說法之處。何以故？說法之處即是其塔，善男子、善女人應當以諸香華、繒綵、幡蓋供養是說法處。我等為作救護利益、消除一切障礙，隨其所須如意供給，悉令具足。」</p>
<p>佛言：「善男子！如是，汝等應當精勤修行如此經典，則法久住於世。」</p>
</div>
<p class='juan'>合部金光明經卷第三</p>
<div class='div-w'><p>「◎生死怖畏，無明故，是初地障。</p>
<p>「礙微細罪過因無明、種種業行相因無明故，是二地障。</p>
<p>「業所未得勝利得故動涌因無明故、不具聞持陀羅尼因無明，是二無明說三地障。</p>
<p>「味禪定樂、生愛著心，無明作因，是四地障。</p>
<p>「一意欲入涅槃思惟、一意欲入生死思惟，是涅槃思惟、是生死思惟無明為因；生死、涅槃不平等思惟，無明為因。是第五地障。</p>
<p>「行法相續，了了顯現，無明為因；法相數數，行至於心，無明為因。是第六地障。</p>
<p>「微細諸相，或現、不現，無明為因；一味熟思惟欲斷未得方便，無明為因。是七地障。</p>
<p>「於無相法多用功力，無明為因；執相自在，難可得度，無明為因。依二種麁心是八地障。</p>
<p>「說法無量、名味句無量、智慧分別無量，未能攝持，無明為因；四無礙辯未得自在，無明為因。依二種麁心是第九地障。</p>
<p>「最大神通未得如意，無明為因；微妙祕密之藏修行未足，無明為因。依二種麁心是第十地障。</p>
<p>「一切境界微細智礙，無明為因；未來是礙不更生，未得不更生智，無明為因。是如來地障。</p>
<p class="dharani">「◎哆姪他<span class='note-inline'>(天可切，後九句並同此)</span><span class='note-inline'>(一)</span>　富樓抳<span class='note-inline'>(念履切，下抳並同此)</span><span class='note-inline'>(二)</span>　那羅提<span class='note-inline'>(音弟)</span><span class='note-inline'>(三)</span>　豆<span class='note-inline'>(平聲)</span>吼豆吼豆吼<span class='note-inline'>(四)</span>　耶<span class='note-inline'>(移我切)</span>跋修履瑜<span class='note-inline'>(五)</span>　烏婆娑底<span class='note-inline'>(知履切)</span><span class='note-inline'>(六)</span>　耶<span class='note-inline'>(同上)</span>跋旃陀<span class='note-inline'>(上聲)</span>魯<span class='note-inline'>(七)</span>　提<span class='note-inline'>(同上)</span>瑜多底<span class='note-inline'>(八)</span>　哆跋鐸駱懺<span class='note-inline'>(霜[月*監]切)</span><span class='note-inline'>(九)</span>　檀地<span class='note-inline'>(途買切)</span>波履訶嵐<span class='note-inline'>(羅含切)</span><span class='note-inline'>(十)</span>　苟留<span class='note-inline'>(良吼切)</span><span class='note-inline'>(十一)</span>　莎<span class='note-inline'>(平聲)</span>訶<span class='note-inline'>(上聲)</span><span class='note-inline'>(十二)</span></p>
<p class="dharani">「多姪他<span class='note-inline'>(一)</span>欝坐<span class='note-inline'>(殊果切)</span>離<span class='note-inline'>(音戾)</span><span class='note-inline'>(二)</span>旨<span class='note-inline'>(平聲)</span>履旨履<span class='note-inline'>(三)</span>欝社邏<span class='note-inline'>(去聲)</span><span class='note-inline'>(四)</span>社邏南<span class='note-inline'>(上聲)</span><span class='note-inline'>(五)</span>禪斗禪斗<span class='note-inline'>(六)</span>欝坐離<span class='note-inline'>(同上)</span><span class='note-inline'>(七)</span>吼柳吼柳<span class='note-inline'>(八)</span>莎訶<span class='note-inline'>(九)</span></p>
<p class="dharani">「哆姪他<span class='note-inline'>(一)</span>檀地<span class='note-inline'>(並同前音)</span>枳<span class='note-inline'>(二)</span>般<span class='note-inline'>(六限切)</span>陀<span class='note-inline'>(上聲)</span>枳<span class='note-inline'>(三)</span>柯羅智<span class='note-inline'>(知爾切)</span><span class='note-inline'>(四)</span>高懶<span class='note-inline'>(二合)</span>智<span class='note-inline'>(五)</span>枳由詈<span class='note-inline'>(六)</span>檀知<span class='note-inline'>(上聲)</span>詈<span class='note-inline'>(七)</span>莎訶<span class='note-inline'>(八)</span></p>
<p class="dharani">「哆姪他<span class='note-inline'>(一)</span>尸利尸利<span class='note-inline'>(二)</span>陀彌抳陀彌抳<span class='note-inline'>(三)</span>陀履陀履抳<span class='note-inline'>(四)</span>尸履尸履抳<span class='note-inline'>(五)</span>陛捨<span class='note-inline'>(申俄切)</span>邏婆細<span class='note-inline'>(音洒)</span><span class='note-inline'>(六)</span>波豕那<span class='note-inline'>(七)</span>盤陀訶<span class='note-inline'>(上聲)</span>寐<span class='note-inline'>(無死切)</span>底<span class='note-inline'>(八)</span>莎訶<span class='note-inline'>(九)</span></p>
<p class="dharani">「哆姪他<span class='note-inline'>(一)</span>訶里訶里抳<span class='note-inline'>(二)</span>遮履遮履尼<span class='note-inline'>(三)</span>迦邏摩抳<span class='note-inline'>(四)</span>僧迦邏摩抳<span class='note-inline'>(五)</span>三婆訶沙抳<span class='note-inline'>(六)</span>剡<span class='note-inline'>(常琰切)</span>婆訶[打-丁+貳]<span class='note-inline'>(七)</span>悉耽婆訶抳<span class='note-inline'>(八)</span>謨訶抳<span class='note-inline'>(九)</span>莎琰部吼陛<span class='note-inline'>(十)</span>莎訶<span class='note-inline'>(十一)</span></p>
<p class="dharani">「哆姪他<span class='note-inline'>(一)</span>　毘頭詈毘頭詈<span class='note-inline'>(二)</span>　摩履抳<span class='note-inline'>(三)</span>　柯履柯履<span class='note-inline'>(四)</span>　苾<span class='note-inline'>(浮必切)</span>頭誘訶底<span class='note-inline'>(五)</span>　溜溜溜溜<span class='note-inline'>(囀音呼)</span><span class='note-inline'>(六)</span>　周柳周柳<span class='note-inline'>(七)</span>　杜魯婆杜魯婆<span class='note-inline'>(八)</span>　遮<span class='note-inline'>(申俄切)</span>遮遮<span class='note-inline'>(同上)</span>者<span class='note-inline'>(章我切)</span><span class='note-inline'>(九)</span>　婆栗沙<span class='note-inline'>(使下切)</span><span class='note-inline'>(十)</span>　薩<span class='note-inline'>(相脫切)</span>活<span class='note-inline'>(二合急呼)</span>祇底<span class='note-inline'>(知履切)</span><span class='note-inline'>(十一)</span>　薩婆薩埵南<span class='note-inline'>(十二)</span>　悉遲遐<span class='note-inline'>(香家切)</span>斗<span class='note-inline'>(十三)</span>　曼<span class='note-inline'>(無丹切)</span>多羅波拖<span class='note-inline'>(十四)</span>　莎訶<span class='note-inline'>(十五)</span></p>
<p class="dharani">「哆姪他<span class='note-inline'>(一)</span>闍訶闍訶漏<span class='note-inline'>(良後切)</span><span class='note-inline'>(二)</span>闍訶闍訶闍訶漏<span class='note-inline'>(同上)</span><span class='note-inline'>(三)</span>鞞柳枳鞞柳枳<span class='note-inline'>(四)</span>阿蜜多邏伽訶多抳<span class='note-inline'>(五)</span>婆力灑抳<span class='note-inline'>(六)</span>鞞柳恥枳<span class='note-inline'>(七)</span>婆柳波底<span class='note-inline'>(八)</span>鞞提喜枳<span class='note-inline'>(九)</span>頻陀鞞履抳<span class='note-inline'>(十)</span>蜜栗呾底枳<span class='note-inline'>(十一)</span>蒲呼箒酉蒲呼箒酉<span class='note-inline'>(十二)</span>莎訶<span class='note-inline'>(十三)</span></p>
<p class="dharani">「哆姪他<span class='note-inline'>(一)</span>死履<span class='note-inline'>(二合急呼)</span>死履<span class='note-inline'>(二)</span>始履<span class='note-inline'>(小緩呼)</span>尼<span class='note-inline'>(三)</span>寐<span class='note-inline'>(無死切)</span>底寐底<span class='note-inline'>(四)</span>柯履柯履<span class='note-inline'>(五)</span>訶履訶履<span class='note-inline'>(六)</span>醯柳醯柳<span class='note-inline'>(七)</span>周柳周柳<span class='note-inline'>(八)</span>伴<span class='note-inline'>(平聲)</span>陀訶寐<span class='note-inline'>(同上)</span><span class='note-inline'>(九)</span>莎訶<span class='note-inline'>(十)</span></p>
<p class="dharani">「哆姪他<span class='note-inline'>(一)</span>　訶履旃柁<span class='note-inline'>(徒可切)</span>履枳<span class='note-inline'>(二)</span>　俱嵐婆邏梯<span class='note-inline'>(他弟切)</span><span class='note-inline'>(三)</span>　斗邏死<span class='note-inline'>(四)</span>　拔吒拔吒死<span class='note-inline'>(五)</span>　死履死履<span class='note-inline'>(六)</span>　柯死履<span class='note-inline'>(七)</span>　柯補<span class='note-inline'>(音比)</span>修履<span class='note-inline'>(八)</span>　薩<span class='note-inline'>(相脫切)</span>活<span class='note-inline'>(二合)</span>祇底<span class='note-inline'>(九)</span>　薩婆薩埵南<span class='note-inline'>(平聲)</span><span class='note-inline'>(十)</span>　莎訶<span class='note-inline'>(十一)</span></p>
<p class="dharani">「哆姪他<span class='note-inline'>(一)</span>　悉提醯<span class='note-inline'>(訶弟切，下三同)</span><span class='note-inline'>(二)</span>　修悉提醯<span class='note-inline'>(三)</span>　姥者禰<span class='note-inline'>(年弟切)</span><span class='note-inline'>(四)</span>　姥差<span class='note-inline'>(楚解切)</span>禰<span class='note-inline'>(同上)</span><span class='note-inline'>(五)</span>　毘目底<span class='note-inline'>(六)</span>　阿摩詈<span class='note-inline'>(留弟切，下同)</span><span class='note-inline'>(七)</span>　毘摩詈<span class='note-inline'>(八)</span>　涅摩詈<span class='note-inline'>(九)</span>　瞢<span class='note-inline'>(望恒切)</span>伽詈<span class='note-inline'>(十)</span>　喜懶若<span class='note-inline'>(如也切)</span>竭<span class='note-inline'>(奇達切)</span>刺<span class='note-inline'>(留達切，二合急呼)</span>陛醯<span class='note-inline'>(十一)</span>　何刺那竭刺陛醯<span class='note-inline'>(十二)</span>　娑曼多跋竭提詈<span class='note-inline'>(十三)</span>　薩跋刺他<span class='note-inline'>(聽我切)</span>娑陀呵<span class='note-inline'>(虎可切)</span>禰<span class='note-inline'>(十四)</span>　摩那死<span class='note-inline'>(十五)</span>　摩訶摩那死<span class='note-inline'>(十六)</span>　遏部吼底<span class='note-inline'>(十七)</span>　遏哲部吼底<span class='note-inline'>(十八)</span>　婆邏提<span class='note-inline'>(上聲)</span><span class='note-inline'>(十九)</span>　毘邏提<span class='note-inline'>(二十)</span>　遏周底<span class='note-inline'>(二十一)</span>　阿美里底<span class='note-inline'>(二十二)</span>　阿邏是<span class='note-inline'>(二十三)</span>　毘邏是<span class='note-inline'>(二十四)</span>　婆覽訶寐<span class='note-inline'>(忘己切)</span><span class='note-inline'>(二十五)</span>　婆覽摩須詈<span class='note-inline'>(二十六)</span>　富婁禰<span class='note-inline'>(二十七)</span>　富婁那摩怒邏體<span class='note-inline'>(二十八)</span>　莎訶<span class='note-inline'>(二十九)</span>」</p>
</div>
</div><!-- end of div[@id='body'] -->
</body></html>