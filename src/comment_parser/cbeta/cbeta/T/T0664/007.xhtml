<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>合部金光明經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu24' />合部金光明經卷第七</p><p class="byline">隋大興善寺沙門釋寶貴合北涼三藏曇無讖譯</p>
<div class='div-pin'><a id='mulu25' />
<p class='h1'>善集品第十七</p><p>於是，如來復為地神說往因緣而作偈言：</p>

<div class="lg regular" style="margin-left:0em;"><div class='lg-row'>「我昔曾為，　轉輪聖王，　捨四大地、</div>
<div class='lg-row'>及以大海。　又於是時，　以四天下，</div>
<div class='lg-row'>滿中珍寶，　奉上諸佛。　凡所布施，</div>
<div class='lg-row'>皆捨所重，　不見可愛，　而不捨者。</div>
<div class='lg-row'>於過去世，　無數劫中，　求正法故，</div>
<div class='lg-row'>常捨身命。　又過去世，　不可議劫，</div>
<div class='lg-row'>有佛世尊，　名曰寶勝。　其佛世尊，</div>
<div class='lg-row'>般涅槃後，　時有聖王，　名曰善集，</div>
<div class='lg-row'>於四天下，　而得自在，　治正之勢，</div>
<div class='lg-row'>盡大海際。　其王有城，　名水音尊，</div>
<div class='lg-row'>於其城中，　止住治化。　夜睡夢中，</div>
<div class='lg-row'>聞佛功德，　及見比丘，　名曰寶冥，</div>
<div class='lg-row'>善能宣暢，　如來正法，　所謂金光，</div>
<div class='lg-row'>微妙經典，　明如日中，　悉能遍照。</div>
<div class='lg-row'>是轉輪王，　夢是事已，　即尋覺悟，</div>
<div class='lg-row'>心喜遍身。　即出宮殿，　至僧坊所，</div>
<div class='lg-row'>供養恭敬，　諸大聖眾。　問諸大德：</div>
<div class='lg-row'>『是大眾中，　頗有比丘，　名曰寶冥，</div>
<div class='lg-row'>成就一切，　諸功德不？』　爾時寶冥，</div>
<div class='lg-row'>在一窟中，　安坐不動，　思惟、正念、</div>
<div class='lg-row'>讀誦如是，　金光明經。　時有比丘，</div>
<div class='lg-row'>即將是王，　至其所止，　到寶冥所。</div>
<div class='lg-row'>時此寶冥，　故在窟中，　形貌殊特，</div>
<div class='lg-row'>威德熾然。　即示王言：　『是窟中者，</div>
<div class='lg-row'>即是所問，　寶冥比丘。　能持甚深，</div>
<div class='lg-row'>諸佛所行，　名金光明，　諸經之王。』</div>
<div class='lg-row'>時善集王，　即尋禮敬，　寶冥比丘，</div>
<div class='lg-row'>作如是言：　『面如滿月，　威德照然。</div>
<div class='lg-row'>唯願為我，　敷演宣暢，　是金光明，</div>
<div class='lg-row'>諸經之王。』　時寶冥尊，　即受王請，</div>
<div class='lg-row'>許為宣說，　是金光明。　三千大千，</div>
<div class='lg-row'>世界諸天，　知當說法，　悉生歡喜。</div>
<div class='lg-row'>於淨微妙，　鮮潔之處，　種種珍寶，</div>
<div class='lg-row'>廁填其地；　上妙香水，　持用灑之；</div>
<div class='lg-row'>散諸好華，　遍滿其處。　王於是時，</div>
<div class='lg-row'>自敷法座，　懸繒幡蓋、　寶飾、挍絡、</div>
<div class='lg-row'>種種微妙，　殊特末香，　悉以奉散。</div>
<div class='lg-row'>大法高座，　一切諸天、　龍及鬼神、</div>
<div class='lg-row'>摩睺羅伽、　緊那羅等，　即雨天上，</div>
<div class='lg-row'>曼陀羅華，　遍散法座，　滿其處所。</div>
<div class='lg-row'>不可思議，　百千萬億，　那由他等，</div>
<div class='lg-row'>無量諸天，　一時俱來，　集說法所。</div>
<div class='lg-row'>是時寶冥，　尋從窟出，　諸天即時，</div>
<div class='lg-row'>以娑羅華，　供養奉散，　寶冥比丘。</div>
<div class='lg-row'>是時寶冥，　淨洗身體，　著淨妙衣，</div>
<div class='lg-row'>至法座所，　合掌敬禮，　是法高座。</div>
<div class='lg-row'>一切天王、　及諸天人，　雨曼陀羅、</div>
<div class='lg-row'>大曼陀華。　無量百千，　種種伎樂，</div>
<div class='lg-row'>於虛空中，　不鼓自鳴。　寶冥比丘，</div>
<div class='lg-row'>能說法者，　尋上高座，　結加趺坐。</div>
<div class='lg-row'>即念十方，　不可思議，　無量千億，</div>
<div class='lg-row'>諸佛世尊。　於諸眾生，　興大悲心，</div>
<div class='lg-row'>及善集王，　所得王領，　盡一日、月，</div>
<div class='lg-row'>所照之處。　時說法者，　即尋為王，</div>
<div class='lg-row'>敷暢宣說，　是妙經典。</div>
</div>
<div class="lg regular" style="margin-left:1em;"><div class='lg-row'>「是時大王，　為聞法故，　於比丘前，</div>
<div class='lg-row'>合掌而立。　聞於正法，　讚言善哉，</div>
<div class='lg-row'>其心悲悼，　涕淚交流，　尋復踊悅，</div>
<div class='lg-row'>心意熙怡。　為欲供養，　此經典故，</div>
<div class='lg-row'>爾時即捉，　如意珠玉，　為諸眾生，</div>
<div class='lg-row'>發大誓願：　『願於今日，　此閻浮提，</div>
<div class='lg-row'>悉雨無量，　種種珍異，　瓌琦七寶、</div>
<div class='lg-row'>及妙瓔珞。　以是因緣，　悉令無量，</div>
<div class='lg-row'>一切眾生，　皆受快樂。』　即於爾時，</div>
<div class='lg-row'>尋雨七寶、　及諸寶飾、　天冠、耳璫、</div>
<div class='lg-row'>種種瓔珞、　甘饌、寶座，　悉皆充滿，</div>
<div class='lg-row'>遍四天下。　時善集王，　即持如是，</div>
<div class='lg-row'>滿四天下，　無量七寶，　於寶勝佛，</div>
<div class='lg-row'>遺法之中，　以用布施，　供養三寶。</div>
<div class='lg-row'>爾時為王，　說法比丘，　於今現在，</div>
<div class='lg-row'>阿閦佛是；　時善集王，　聽受法者，</div>
<div class='lg-row'>今則我身，　釋迦文是。　我於爾時，</div>
<div class='lg-row'>捨此大地，　滿四天下，　珍寶布施，</div>
<div class='lg-row'>得聞如是，　金光明經。　聞是經已，</div>
<div class='lg-row'>一稱善哉，　以此善根、　業因緣故，</div>
<div class='lg-row'>身得金色，　百福莊嚴。　常為無量，</div>
<div class='lg-row'>百千萬億，　眾生等類，　之所樂見，</div>
<div class='lg-row'>既得見已，　無有厭足。　過去九十，</div>
<div class='lg-row'>九億千劫，　常得作於，　轉輪聖王；</div>
<div class='lg-row'>亦於無量，　百千劫中，　常得王領，</div>
<div class='lg-row'>諸小國王；　不可思議，　劫中常作，</div>
<div class='lg-row'>釋提桓因、　及淨梵王；　復得值遇，</div>
<div class='lg-row'>十力世尊，　其數無量，　不可稱計。</div>
<div class='lg-row'>所得功德，　無量無邊，　皆由聞經，</div>
<div class='lg-row'>及稱善哉。　如我所願，　成就菩提，</div>
<div class='lg-row'>正法之身，　我今已得。」</div>
</div></div>
<div class='div-pin'><a id='mulu26' />
<p class='h1'>金光明經鬼神品第十八</p><p class="byline">北涼三藏曇無讖譯</p><p>佛告功德天：「若有善男子、善女人欲以不可思議妙供養具供養過去、未來、現在諸佛世尊，及欲得知三世諸佛甚深行處，是人應當畢定至心，隨有是經流布之處——若城邑、村落、舍宅、空處——正念不亂，至心聽是微妙經典。」</p>
<p>爾時，世尊欲重宣此義而說偈言：</p>

<div class="lg regular" style="margin-left:0em;"><div class='lg-row'>「若欲供養，　一切諸佛，　欲知三世，</div>
<div class='lg-row'>諸佛行處，　應當往彼，　城邑、聚落，</div>
<div class='lg-row'>有是經處，　至心聽受，　是妙經典。</div>
<div class='lg-row'>不可思議，　功德大海，　無量無邊，</div>
<div class='lg-row'>能令一切，　眾生解脫，　度無量苦。</div>
<div class='lg-row'>諸有大海，　是經甚深，　初、中、後善，</div>
<div class='lg-row'>不可得說，　譬喻為比。　假使恒河，</div>
<div class='lg-row'>大地微塵、　大海諸水、　一切諸山，</div>
<div class='lg-row'>如是等物，　不得為喻。　若<span class='corr'>入</span>是經，</div>
<div class='lg-row'>即入法性，　如深法性，　安住其中。</div>
<div class='lg-row'>即於是典，　金光明中，　而得見我，</div>
<div class='lg-row'>釋迦牟尼。　不可思議，　阿僧祇劫，</div>
<div class='lg-row'>生天人中，　常受快樂。　以能信解，</div>
<div class='lg-row'>聽是經故，　如是無量，　不可思議，</div>
<div class='lg-row'>功德福聚，　悉已得之。　隨所至處，</div>
<div class='lg-row'>若百由旬，　滿中盛火，　應從中過。</div>
<div class='lg-row'>若至聚落、　阿蘭若處，　到法會所，</div>
<div class='lg-row'>至心聽受，　聽是經故，　惡夢蠱道、</div>
<div class='lg-row'>五星諸宿，　變異災禍、　一切惡事，</div>
<div class='lg-row'>消滅無餘。　於說法處，　蓮華座上，</div>
<div class='lg-row'>說是經典、　書寫、讀誦，　是說法者，</div>
<div class='lg-row'>若下法座，　爾時大眾，　猶見座處，</div>
<div class='lg-row'>故有說者。　或佛世尊、　或見佛像、</div>
<div class='lg-row'>菩薩色像、　普賢菩薩、　文殊師利、</div>
<div class='lg-row'>彌勒大士、　及諸形色。　見如是等，</div>
<div class='lg-row'>種種事已，　尋復滅盡，　如前無異。</div>
<div class='lg-row'>成就如是，　諸功德已，　而為諸佛，</div>
<div class='lg-row'>之所讚嘆。　威德、相貌，　無量無邊；</div>
<div class='lg-row'>有大名稱，　能却怨家；　他方賊盜，</div>
<div class='lg-row'>能令退散；　勇捍多力，　能破強敵；</div>
<div class='lg-row'>惡夢惱心、　無量惡業，　如是惡事，</div>
<div class='lg-row'>皆悉寂滅；　若入軍陣，　常能勝他；</div>
<div class='lg-row'>名聞流布，　遍閻浮提；　亦能摧伏，</div>
<div class='lg-row'>一切怨敵；　遠離諸惡，　修集諸善，</div>
<div class='lg-row'>入陣得勝，　心常歡喜。　大梵天王、</div>
<div class='lg-row'>三十三天、　護世四王、　金剛密迹、</div>
<div class='lg-row'>鬼神諸王、　散脂大將、　禪那英鬼、</div>
<div class='lg-row'>及緊那羅、　阿耨達龍、　娑竭羅王、</div>
<div class='lg-row'>阿修羅王、　迦樓羅王、　大辯天神、</div>
<div class='lg-row'>及大功德，　如是上首，　諸天神等，</div>
<div class='lg-row'>常當供養，　是聽法者，　生不思議，</div>
<div class='lg-row'>法塔之想；　眾生見者，　恭敬歡喜。</div>
<div class='lg-row'>諸天王等，　亦各思惟，　而相謂言：</div>
<div class='lg-row'>『今是眾生，　無量威德，　皆悉成就，</div>
<div class='lg-row'>若能來至，　是法會所，　如是之人，</div>
<div class='lg-row'>成上善根。　若有聽是，　甚深經典，</div>
<div class='lg-row'>故嚴出往，　法會之處，　心生不可，</div>
<div class='lg-row'>思議正信，　供養恭敬，　無上法塔。</div>
<div class='lg-row'>如是大悲，　利益眾生，　即是無量，</div>
<div class='lg-row'>深法寶器。　能入甚深，　無上法性，</div>
<div class='lg-row'>由以淨心，　聽是經典。　如是之人，</div>
<div class='lg-row'>悉以供養，　過去無量，　百千諸佛。</div>
<div class='lg-row'>以是善根，　無量因緣，　應當聽受，</div>
<div class='lg-row'>是金光明。　如是眾生，　常為無量，</div>
<div class='lg-row'>諸天神王，　之所愛護；　大辯功德、</div>
<div class='lg-row'>護世四王、　無量鬼神、　及諸力士，</div>
<div class='lg-row'>晝夜精勤，　擁護四方；　釋提桓因、</div>
<div class='lg-row'>及日、月天、　閻摩羅王、　風、水諸神、</div>
<div class='lg-row'>違馱天神、　及毘紐天、　大辯天神、</div>
<div class='lg-row'>及自在天、　火神等神，　大力勇猛，</div>
<div class='lg-row'>常護世間，　晝夜不離；　大力鬼神、</div>
<div class='lg-row'>那羅延等、　摩醯首羅、　二十八部，</div>
<div class='lg-row'>諸鬼神等，　散脂為首，　百千鬼神，</div>
<div class='lg-row'>神足大力，　擁護是等，　令不怖畏；</div>
<div class='lg-row'>金剛密迹、　大鬼神王、　及其眷屬，</div>
<div class='lg-row'>五百徒黨，　一切皆是，　大菩薩等，</div>
<div class='lg-row'>亦悉擁護，　聽是法者；　摩尼跋陀、</div>
<div class='lg-row'>大鬼神王、　富那跋陀、　及金毘羅、</div>
<div class='lg-row'>阿羅婆帝、　賓頭盧伽、　黃頭大神，</div>
<div class='lg-row'>一一諸神，　各有五百，　眷屬鬼神，</div>
<div class='lg-row'>亦常擁護，　聽是經者；　質多斯那、</div>
<div class='lg-row'>阿修羅王、　及乾闥婆、　那羅羅闍、</div>
<div class='lg-row'>祁那沙婆、　摩尼乾陀、　及尼乾陀、</div>
<div class='lg-row'>主雨大神、　大飲食神、　摩呵伽吒、</div>
<div class='lg-row'>金色髮神、　半祁鬼神、　及半支羅、</div>
<div class='lg-row'>車鉢羅婆；　有大威德，　婆那利神、</div>
<div class='lg-row'>曇摩跋羅、　摩竭婆羅、　針髮鬼神、</div>
<div class='lg-row'>繡利密多、　勒那翅奢、　摩呵波那、</div>
<div class='lg-row'>及軍陀遮、　劍摩舍帝；　復有大神，</div>
<div class='lg-row'>奢羅蜜帝、　醯摩跋陀、　薩多琦黎，</div>
<div class='lg-row'>如是等神，　皆有無量，　神足大力，</div>
<div class='lg-row'>常勤擁護，　聽受如是，　微妙典者；</div>
<div class='lg-row'>阿耨達王、　娑伽羅王、　目真隣王、</div>
<div class='lg-row'>伊羅鉢王、　難陀龍王、　跋難陀王，</div>
<div class='lg-row'>有如是等，　百千龍王，　以大神力，</div>
<div class='lg-row'>常來擁護，　聽是經者，　晝夜不離；</div>
<div class='lg-row'>波利羅睺、　阿修羅王、　毘摩質多、</div>
<div class='lg-row'>及以茂脂、　睒摩梨子、　波呵黎子、</div>
<div class='lg-row'>佉羅騫陀、　及以揵陀，　是等皆是，</div>
<div class='lg-row'>阿修羅王，　有大神力，　常來擁護，</div>
<div class='lg-row'>聽是經者，　晝夜不離；　呵黎帝南、</div>
<div class='lg-row'>鬼子母等，　及五百神，　常來擁護，</div>
<div class='lg-row'>聽是經者，　若睡、若寤；　旃陀旃陀利、</div>
<div class='lg-row'>大鬼神女等、　鳩羅鳩、羅檀提、　噉人精氣，</div>
<div class='lg-row'>如是等神，　皆有大力，　常勤擁護，</div>
<div class='lg-row'>十方世界，　受持經者；　大辯天等、</div>
<div class='lg-row'>無量天女、　功德天等，　各與眷屬；</div>
<div class='lg-row'>地神堅牢、　種殖園林、　果實大神，</div>
<div class='lg-row'>如是諸神，　心生歡喜，　悉來擁護，</div>
<div class='lg-row'>愛樂親近，　是經典者。　於諸眾生，</div>
<div class='lg-row'>增命色力，　功德威貌，　莊嚴倍常；</div>
<div class='lg-row'>五星諸宿，　變異災怪，　皆悉能滅，</div>
<div class='lg-row'>無有遺餘；　夜臥惡夢，　寤則憂悴，</div>
<div class='lg-row'>如是惡事，　皆悉消滅。　地神大力，</div>
<div class='lg-row'>勢力甚深，　是經力故，　能變其味。</div>
<div class='lg-row'>如是大地，　至金剛際，　厚十六萬，</div>
<div class='lg-row'>八千由旬。　其中氣味，　無不遍有，</div>
<div class='lg-row'>悉令勇出，　潤益眾生。　是經力故，</div>
<div class='lg-row'>能令地味，　悉出地上，　厚百由旬；</div>
<div class='lg-row'>亦令諸天，　大得精味，　充益身力，</div>
<div class='lg-row'>歡喜快樂；　閻浮提內，　所有諸神，</div>
<div class='lg-row'>心生歡喜，　受樂無量。　是經力故，</div>
<div class='lg-row'>諸天歡喜，　百穀果實，　皆悉滋茂；</div>
<div class='lg-row'>園苑叢林，　其華開敷，　香氣馝馚，</div>
<div class='lg-row'>充溢彌滿；　百草樹木，　生長端直，</div>
<div class='lg-row'>其體柔軟，　無有邪戾。　閻浮提內，</div>
<div class='lg-row'>所有龍女，　其數無量，　不可思議，</div>
<div class='lg-row'>心生歡喜，　踊躍無量。　在在處處，</div>
<div class='lg-row'>莊嚴華池，　於其池中，　生種種華，</div>
<div class='lg-row'>優鉢羅華、　波頭摩華、　拘物頭華、</div>
<div class='lg-row'>分陀利華。　於自宮殿，　除諸雲霧，</div>
<div class='lg-row'>令虛空中，　無有塵翳，　諸方清澈，</div>
<div class='lg-row'>淨潔明了。　日王赫炎，　放千光明，</div>
<div class='lg-row'>歡喜踊躍，　照諸闇蔽。　閻浮檀金，</div>
<div class='lg-row'>以為宮殿，　止住其中，　威德無量。</div>
<div class='lg-row'>日之天子、　及以月天，　聞是經故，</div>
<div class='lg-row'>精氣充實。　是日天子，　出閻浮提，</div>
<div class='lg-row'>心生歡喜，　放於無量，　光明明網，</div>
<div class='lg-row'>遍照諸方。　即於出時，　放大網光，</div>
<div class='lg-row'>開敷種種，　諸池蓮華。　閻浮提內，</div>
<div class='lg-row'>無量果實，　隨時成熟，　飽諸眾生。</div>
<div class='lg-row'>是時日、月，　所照殊勝；　星宿正行，</div>
<div class='lg-row'>不失度數；　風雨隨時，　豐實熾盛；</div>
<div class='lg-row'>多饒財寶，　無所乏少。　是金光明，</div>
<div class='lg-row'>微妙經典，　隨所流布，　講誦之處，</div>
<div class='lg-row'>其國土境，　即得增益，　如上所說，</div>
<div class='lg-row'>無量功德。』」</div>
</div></div>
<div class='div-pin'><a id='mulu27' />
<p class='h1'>金光明經授記品第十九</p><p class="byline">北涼三藏曇無讖譯</p><p>爾時，如來將欲為是信相菩薩及其二子銀相、銀光授阿耨多羅三藐三菩提記。是時即有十千天子，威德熾王而為上首，俱從忉利來至佛所，頂禮佛足，却坐一面。</p>
<p>爾時，佛告信相菩薩：「汝於來世過無量無邊百千萬億不可稱計那由他劫，金照世界當成阿耨多羅三藐三菩提，號金寶蓋山王如來、應供、正遍知、明行足、善逝、世間解、無上士、調御丈夫、天人師、佛、世尊。乃至是佛般涅槃後、正法像法皆滅盡已，長子銀相當於是界次補佛處，世界爾時轉名淨幢，佛名閻浮檀金幢光照明如來、應供、正遍知、明行足、善逝、世間解、無上士、調御丈夫、天人師、佛、世尊。乃至是佛般涅槃後、正法像法悉滅盡已，次子銀光復於是後次補佛處，世界名字如本不異，佛號曰金光照如來、應供、正遍知、明行足、善逝、世間解、無上士、調御丈夫、天人師、佛、世尊。」</p>
<p>是十千天子聞三大士得受記莂，復聞如是金光明經，聞已歡喜，生慇重心，心無垢累如淨琉璃、清淨無礙猶如虛空。爾時，如來知是十千天子善根成熟，即便與授菩提道記：「汝等天子於當來世過阿僧祇百千萬億那由他劫，於是世界當成阿耨多羅三藐三菩提，同共一家、一姓、一名，號曰青目優鉢羅華香山如來、應供、正遍知、明行足、善逝、世間解、無上士、調御丈夫、天人師、佛、世尊，如是次第出現於世，凡一萬佛。」</p>
<p>爾時，道場菩提樹神名等增益，白佛言：「世尊！是十千天子於忉利宮為聽法故故來集此，云何如來便與授記？世尊！我未曾聞是諸天子修行具足六波羅蜜，亦未曾聞捨於手、足、頭、目、髓、腦、所愛妻子、財寶、穀帛、金、銀、琉璃、車璩、<span class='corr'>馬</span>碯、真珠、珊瑚、珂貝、璧玉、甘饌飲食、衣服、床臥、病瘦醫藥、象馬車乘、殿堂、屋宅、園林、泉池、奴婢、僕使。如餘無量百千菩薩，以種種資生供養之具，恭敬供養過去無量百千萬億那由他等諸佛世尊，如是菩薩於未來世亦捨無量所重之物，頭、目、髓、腦、所愛妻子、財寶穀帛乃至僕使，次第修行，成就具足六波羅蜜，成就是已，備修苦行動經無量無邊劫數，然後方得授菩提記。世尊！是天子等何因何緣、修行何等勝妙善根，從彼天來暫得聞法便得授記？唯願，世尊！為我解說，斷我疑網。」</p>
<p>爾時，佛告樹神：「善女天！皆有因緣、有妙善根，已隨相修。何以故？以是天子於所住處捨五欲樂故來聽是金光明經，既聞法已於是經中淨心慇重、如說修行，復得聞此三大菩薩授於記莂，亦以過去本昔發心誓願因緣。是故，我今皆與授記，於未來世當成阿耨多羅三藐三菩提。」</p>
</div>
<div class='div-pin'><a id='mulu28' />
<p class='h1'>金光明經除病品第二十</p><p class="byline">北涼三藏曇無讖譯</p><p>佛告道場菩提樹神：「善女天！諦聽諦聽，善持憶念，我當為汝演說往昔誓願因緣。過去無量不可思議阿僧祇劫，爾時有佛出現於世，名曰寶勝如來、應供、正遍知、明行足、善逝、世間解、無上士、調御丈夫、天人師、佛、世尊。</p>
<p>「善女天！爾時，是佛般涅槃後、正法滅已，於像法中，有王名曰天自在光，修行正法，如法治世，人民和順，孝養父母。是王國中有一長者名曰持水，善知醫方救諸病苦、方便巧知四大增損。</p>
<p>「善女天！爾時，持水大長者家中後生一子名曰流水，體貌殊勝，端正第一，形色微妙，威德具足，受性聰敏，善解諸論，種種伎藝、書疏、算計無不通達。是時國內天降疫病，有無量百千諸眾生等皆無免者，為諸苦惱之所逼切。</p>
<p>「善女天！爾時，流水長者子見是無量百千眾生受諸苦惱故，為是眾生生大悲心，作是思惟：『如是無量百千眾生受諸苦惱，我父長者雖善解醫方、能救諸苦、方便巧知四大增損，年已衰邁，老耄枯悴，皮緩面皺，羸瘦戰掉，行來往反要因机杖，困頓疲乏不能至彼城邑、聚落，而是無量百千眾生復遇重病無能救者。我今當至大醫父所諮問治病醫方祕法，諮稟知已，當往城邑、聚落、村舍治諸眾生種種重病，悉令得脫無量諸苦。』時長者子思惟是已即至父所，頭面著地為父作禮，叉手却住，以四大增損而問於父。即說偈言：</p>

<div class="lg regular" style="margin-left:2em;"><div class='lg-row'>「『云何當知，　四大諸根，　衰損代謝，</div>
<div class='lg-row'>而得諸病？　云何當知，　飲食時節，</div>
<div class='lg-row'>若食食已，　身火不滅？　云何當知，</div>
<div class='lg-row'>治風及熱、　水過肺病、　及以等分？</div>
<div class='lg-row'>何時動風、　何時動熱、　何時動水、</div>
<div class='lg-row'>以害眾生？』　時父長者，　即以偈頌，</div>
<div class='lg-row'>解說醫方，　而答其子：　『三月是夏、</div>
<div class='lg-row'>三月是秋、　三月是冬、　三月是春。</div>
<div class='lg-row'>是十二月，　三三而說。　從如是數，</div>
<div class='lg-row'>一歲四時，　若二二說，　足滿六時。</div>
<div class='lg-row'>三三本攝、　二二現時，　隨是時節，</div>
<div class='lg-row'>消息飲食，　是能益身，　醫方所說。</div>
<div class='lg-row'>隨時歲中，　諸根四大，　代謝增損，</div>
<div class='lg-row'>令身得病。　有善醫師，　隨順四時，</div>
<div class='lg-row'>三月將養，　調和六大，　隨病飲食、</div>
<div class='lg-row'>及以湯藥。　多風病者，　夏則發動；</div>
<div class='lg-row'>其熱病者，　秋則發動；　等分病者，</div>
<div class='lg-row'>冬則發動。　其肺病者，　春則增劇；</div>
<div class='lg-row'>有風病者，　夏則應服，　肥膩醎酢、</div>
<div class='lg-row'>及以熱食；　有熱病者，　秋服冷甜；</div>
<div class='lg-row'>等分冬服，　甜酢肥膩；　肺病春服，</div>
<div class='lg-row'>肥膩辛熱。　飽食然後，　則發肺病；</div>
<div class='lg-row'>於食消時，　則發熱病；　食消已後，</div>
<div class='lg-row'>則發風病；　如是四大，　隨三時發。</div>
<div class='lg-row'>風病羸損，　補以蘇膩；　熱病下藥，</div>
<div class='lg-row'>服呵梨勒；　等病應服，　三種妙藥，</div>
<div class='lg-row'>所謂甜、辛、　及以蘇膩；　肺病應服，</div>
<div class='lg-row'>隨時吐藥。　若風、熱病、　肺病、等分，</div>
<div class='lg-row'>違時而發，　應當任師，　籌量隨病，</div>
<div class='lg-row'>飲食湯藥。』</div>
</div><p>「善女天！爾時，流水長者子問其父醫四大增損，因是得了一切醫方。時長者子知醫方已，遍至國內城邑聚落，在在處處隨有眾生病苦者所軟言慰喻，作如是言：『我是醫師。我是醫師善知方藥，今當為汝療治救濟，悉令除愈。』</p>
<p>「善女天！爾時，眾生聞長者子軟語慰喻、許為治病，心生歡喜，踊躍無量。時有百千無量眾生遇極重病，得聞是言，心歡喜故，種種所患即得除差，平復如本，氣力充實。</p>
<p>「善女天！復有無量百千眾生病苦深重、難除差者，即共來至長者子所，時長者子即以妙藥授之令服，服已除差，亦得平復。</p>
<p>「善女天！是長者子於是國內治諸眾生，所有病苦悉得除差。」</p>
</div>
<div class='div-pin'><a id='mulu29' />
<p class='h1'>金光明經流水長者子品第二十一</p><p class="byline">北涼曇無讖譯</p><p>佛告樹神：「爾時，流水長者子於天自在光王國內治一切眾生無量苦患已，令其身體平復如本，受諸快樂。以病除故，多設福業、修行布施、尊重恭敬是長者子，作如是言：『善哉，長者！能大增長福德之事、能益眾生無量壽命，汝今真是大醫之王，善治眾生無量重病，必是菩薩善解方藥。』</p>
<p>「善女天！時長者子有妻，名曰水空龍藏，而生二子，一名、水空，二名、水藏。時長者子將是二子次第遊行城邑聚落，最後到一大空澤中，多有虎、狼、狗犬、鳥、獸多食肉血，悉皆一向馳奔而去。時長者子作是念言：『是諸禽獸何因緣故一向馳走？我當隨後逐而觀之。』時長者子遂便隨逐，見有一池，其水枯涸，於其池中多有諸魚。時長者子見是魚已，生大悲心。時有樹神示現半身，作如是言：『善哉，善哉！大善男子！此魚可愍，汝可與水，是故號汝名為流水。復有二緣名為流水：一、能流水，二、能與水。汝今應當隨名定實。』時長者子問樹神言：『此魚頭數為有幾所？』樹神答言：『其數具足足滿十千。』</p>
<p>「善女天！爾時流水聞是數已，倍復增益生大悲心。</p>
<p>「善女天！時此空池為日所<span class='corr'>曝</span>，唯少水在，是十千魚將入死門，四向婉轉，見是長者心生恃賴，隨是長者所至方面隨逐瞻視，目未曾捨。是時長者馳趣四方推求索水了不能得，便四顧望，見有大樹，尋取枝葉還到池上與作陰涼。作陰涼已復更推求：『是池中水本從何來？』<span class='corr'>即</span>出四向周遍求索莫知水處，復更疾走遠至餘處，見一大河名曰水生。爾時，復有諸餘惡人為捕此魚，故於上流懸嶮之處決棄其水，不令下過。然其決處懸嶮難補：『計當修治經九十日，百千人功猶不能成，況我一身？』</p>
<p>「時長者子速疾還反至大王所，頭面禮拜，却坐一面，合掌向王說其因緣，作如是言：『我為大王國土人民治種種病，漸漸遊行至彼空澤，見有一池其水枯涸，有十千魚為日所<span class='corr'>曝</span>，今日困厄將死不久。惟願大王借二十大象，令得負水濟彼魚命，如我與諸病人壽命。』爾時，大王即勅大臣速疾供給。爾時，大臣奉王告勅，語是長者：『善哉，大士！汝今自可至象厩中隨意選取，利益眾生令得快樂。』</p>
<p>「是時流水及其二子將二十大象，從治城人借索皮囊，疾至彼河上流決處盛水，象負馳疾奔還至空澤池，從象背上下其囊水寫置池中，水遂彌滿還復如本。時長者子於池四邊彷徉而行，是魚爾時亦復隨逐循岸而行。時長者子復作是念：『是魚何緣隨我而行？是魚必為飢火所惱，復欲從我求索飲食，我今當與。』</p>
<p>「善女天！爾時，流水長者子告其子言：『汝取一象最大力者，速至家中啟父長者：「家中所有可食之物，乃至父母飲噉之分及以妻子奴婢之分，一切聚集悉載象上。」急速來還。』爾時，二子如父教勅，乘最大象往至家中，白其祖父說如上事。爾時，二子收取家中可食之物載象背上，疾還父所至空澤池。</p>
<p>「時長者子見其子還，心生歡喜，踊躍無量，從子邊取飲食之物，散著池中與魚食已，即自思惟：『我今已能與此魚食令其飽滿，未來之世當施法食。』復更思惟：『曾聞過去空閑之處，有一比丘讀誦大乘方等經典，其經中說：「若有眾生臨命終時，得聞寶勝如來名號即生天上。」我今當為是十千魚解說甚深十二因緣，亦當稱說寶勝佛名。』時閻浮提中有二種人：一者、深信大乘方等，二者、毀呰不生信樂。時長者子作是思惟：『我今當入池水之中，為是諸魚說深妙法。』思惟是已，即便入水作如是言：『南無過去寶勝如來、應供、正遍知、明行足、善逝、世間解、無上士、調御丈夫、天人師、佛、世尊。寶勝如來本往昔時行菩薩道，作是誓願：「若有眾生於十方界臨命終時聞我名者，當令是輩即命終已尋得上生三十三天。」』爾時，流水復為是魚解說如是甚深妙法，所謂無明緣行、行緣識、識緣名色、名色緣六入、六入緣觸、觸緣受、受緣愛、愛緣取、取緣有、有緣生、生緣老、死、憂、悲、苦聚。</p>
<p>「善女天！爾時，流水長者子及其二子說是法已即共還家。是長者子復於後時，賓客聚會醉酒而臥。爾時，其地卒大震動，時十千魚同日命終，即命終已生忉利天。既生天已作是思惟：『我等以何善業因緣得生於此忉利天中？』復相謂言：『我等先於閻浮提內墮畜生中，受於魚身，流水長者子與我等水及以飲食，復為我等解說甚深十二因緣并稱寶勝如來名號，以是因緣令我等輩得生此天。是故，我等今當往至長者子所報恩供養。』爾時，十千天子從忉利天下閻浮提，至流水長者子大醫王家。</p>
<p>「時長者子在樓屋上露臥眠睡，是十千天子以十千真珠、天妙瓔珞置其頭邊，復以十千置其足邊、復以十千置右脇邊、復以十千置左脇邊，雨曼陀羅華、摩訶曼陀羅華積至于膝，種種天樂出妙音聲。閻浮提中有睡眠者皆悉覺寤，流水長者子亦從睡寤。是十千天子於上空中飛騰遊行，於天自在光王國內處處皆雨天妙蓮華；是諸天子復至本處空澤池所復雨天華，便從此沒還忉利宮，隨意自在受天五欲。</p>
<p>「時閻浮提過是夜已，天自在光王問諸大臣：『昨夜何緣示現如是淨妙瑞相，有大光明？』大臣答言：『大王當知，忉利諸天於流水長者子家雨四十千真珠、瓔珞及不可計曼陀羅華。』王即告臣卿：『可往至彼長者家，善言誘喻，喚令使來。』大臣受勅即至其家，宣王教令，喚是長者。</p>
<p>「是時長者即至王所。王問長者：『何緣示現如是瑞相？』長者子言：『我必定知是十千魚其命已終。』時大王言：『今可遣人審實是事。』爾時，流水尋遣其子至彼池所看是諸魚死活定實。爾時，其子聞是語已向於彼池，既至池已見其池中多有摩訶曼陀羅華積聚成[卄/積]，其中諸魚悉皆命終。見已即還，白其父言：『彼諸魚等悉已命終。』</p>
<p>「爾時，流水知是事已，復往王所作如是言：『是十千魚悉皆命終。』王聞是已，心生歡喜。」</p>
<p>爾時，世尊告道場菩提樹神：「善女天！欲知爾時流水長者子，今我身是；長子水空，今羅睺羅是；次子水藏，今阿難是；時十千魚者，今十千天子是，是故，我今為其授阿耨多羅三藐三菩提記。爾時樹神現半身者，今汝身是。」</p>
</div>
<p class='juan'>合部金光明經卷第七</p>
</div><!-- end of div[@id='body'] -->
</body></html>