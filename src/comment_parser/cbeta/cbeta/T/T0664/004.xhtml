<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>合部金光明經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu11' />合部金光明經卷第四</p><p class="byline">隋大興善寺沙門釋寶貴合北涼天竺三藏曇無讖譯</p>
<div class='div-pin'><a id='mulu12' />
<p class='h1'>讚歎品第七</p><p>爾時，佛告地神堅牢善女天：「過去有王名金龍尊，常以讚歎讚歎去、來、現在諸佛：</p>

<div class="lg regular" style="margin-left:0em;"><div class='lg-row'>「『我今尊重、　敬禮、讚歎，　去、來、現在，</div>
<div class='lg-row'>十方諸佛。　諸佛清淨，　微妙寂滅，</div>
<div class='lg-row'>色中上色，　金光照曜。　於諸聲中，</div>
<div class='lg-row'>佛聲最上，　猶如大梵，　深遠雷音。</div>
<div class='lg-row'>其髮紺黑，　光螺焰起，　蜂翠孔雀，</div>
<div class='lg-row'>色不得喻。　其齒鮮白，　猶如珂雪，</div>
<div class='lg-row'>顯發金顏，　分齊分明。　其目脩廣，</div>
<div class='lg-row'>清淨無垢，　如青蓮華，　映水開敷。</div>
<div class='lg-row'>舌相廣長，　形色紅暉，　光明照耀，</div>
<div class='lg-row'>如華初生。　眉間毫相，　白如珂月，</div>
<div class='lg-row'>右旋潤澤，　如淨琉璃。　眉細脩楊，</div>
<div class='lg-row'>形如月初，　其色黑曜，　過於蜂王。</div>
<div class='lg-row'>鼻高圓直，　如鑄金鋌，　微妙柔軟，</div>
<div class='lg-row'>當于面門。　如來勝相，　次第最上，</div>
<div class='lg-row'>得味真正，　無與等者。　一一毛孔，</div>
<div class='lg-row'>一毛旋生，　軟細紺青，　猶孔雀項。</div>
<div class='lg-row'>即於生時，　身放大光，　普照十方，</div>
<div class='lg-row'>無量國土，　滅盡三界，　一切諸苦，</div>
<div class='lg-row'>令諸眾生，　悉受快樂。　地獄、畜生、</div>
<div class='lg-row'>及以餓鬼、　諸人、天等，　安隱無患，</div>
<div class='lg-row'>悉滅一切，　無量惡趣。　身色微妙，</div>
<div class='lg-row'>如鎔金聚；　面貌清淨，　如月盛滿；</div>
<div class='lg-row'>佛身明曜，　如日初出；　進止威儀，</div>
<div class='lg-row'>猶如師子；　脩臂下垂，　立過于膝，</div>
<div class='lg-row'>猶如風動，　娑羅樹枝；　圓光一尋，</div>
<div class='lg-row'>能照無量，　猶如聚集，　百千日月。</div>
<div class='lg-row'>佛身淨妙，　無諸垢穢，　其明普照，</div>
<div class='lg-row'>一切佛剎。　佛光巍巍，　明焰火盛，</div>
<div class='lg-row'>悉能隱蔽，　無量日月。　佛日燈炬，</div>
<div class='lg-row'>照無量界，　皆令眾生，　尋光見佛。</div>
<div class='lg-row'>本所修集，　百千行業，　聚集功德，</div>
<div class='lg-row'>莊嚴佛身。　臂傭纖圓，　如象王鼻，</div>
<div class='lg-row'>手足淨軟，　敬愛無厭。　去、來諸佛，</div>
<div class='lg-row'>數如微塵；　現在諸佛，　亦復如是。</div>
<div class='lg-row'>如是如來，　我今悉禮，　身、口清淨、</div>
<div class='lg-row'>意亦如是。　以好華香，　供養奉獻，</div>
<div class='lg-row'>百千功德，　讚詠歌歎。　設以百舌，</div>
<div class='lg-row'>於千劫中，　歎佛功德，　不能得盡。</div>
<div class='lg-row'>如來所有，　現世功德，　種種深固，</div>
<div class='lg-row'>微妙第一。　設復千舌，　欲讚一佛，</div>
<div class='lg-row'>尚不能盡，　功德少分；　況欲歎美，</div>
<div class='lg-row'>諸佛功德？　大地及天，　以為大海，</div>
<div class='lg-row'>乃至有頂，　滿其中水，　尚可以毛，</div>
<div class='lg-row'>知其渧數；　無有能知，　佛一功德。</div>
<div class='lg-row'>我今已禮，　讚歎諸佛，　身、口、意業，</div>
<div class='lg-row'>悉皆清淨。　一切所修，　無量善業，</div>
<div class='lg-row'>與諸眾生，　證無上道。』　如是人王，</div>
<div class='lg-row'>讚歎佛已，　復作如是，　無量誓願：</div>
<div class='lg-row'>『若我來世，　無量無邊，　阿僧祇劫，</div>
<div class='lg-row'>在在生處，　常於夢中，　見妙金鼓，</div>
<div class='lg-row'>得聞懺悔，　深奧之聲。　今所讚歎，</div>
<div class='lg-row'>面貌清淨，　願我來世，　亦得如是。</div>
<div class='lg-row'>諸佛功德，　不可思議，　於百千劫，</div>
<div class='lg-row'>甚難得值，　願於當來，　無量之世，</div>
<div class='lg-row'>夜則夢見、　晝如實說。　我當具足，</div>
<div class='lg-row'>修行六度，　濟拔眾生，　越於苦海，</div>
<div class='lg-row'>然後我身，　成無上道，　令我世界，</div>
<div class='lg-row'>無與等者。　奉貢金鼓，　讚佛因緣，</div>
<div class='lg-row'>以此果報，　當來之世，　值釋迦佛，</div>
<div class='lg-row'>得授記莂；　并令二子，　金龍、金光，</div>
<div class='lg-row'>常生我家，　同共授記。　若有眾生，</div>
<div class='lg-row'>無救護者，　眾苦逼切，　無所依止。</div>
<div class='lg-row'>我於當來，　為是等輩，　作大救護、</div>
<div class='lg-row'>及依止處，　能除眾苦，　悉令滅盡，</div>
<div class='lg-row'>施與眾生，　諸善安樂。　我未來世，</div>
<div class='lg-row'>行菩提道，　不計劫數，　如盡本際。</div>
<div class='lg-row'>以此金光，　懺悔因緣，　使我惡海、</div>
<div class='lg-row'>及以業海、　煩惱大海，　悉竭無餘；</div>
<div class='lg-row'>我功德海，　願悉成就；　智慧大海，</div>
<div class='lg-row'>清淨具足。　無量功德，　助菩提道，</div>
<div class='lg-row'>猶如大海，　珍寶具足。　以此金光，</div>
<div class='lg-row'>懺悔力故，　菩提功德，　光明無礙。</div>
<div class='lg-row'>慧光無垢，　照徹清淨，　我當來世，</div>
<div class='lg-row'>身光普照。　功德威神，　光明焰盛，</div>
<div class='lg-row'>於三界中，　最勝殊特。　諸功德力，</div>
<div class='lg-row'>無所減少，　當度眾生，　越於苦海，</div>
<div class='lg-row'>并復安置，　功德大海。　來世多劫，</div>
<div class='lg-row'>行菩提道，　如昔諸佛，　行菩提道。</div>
<div class='lg-row'>三世諸佛，　淨妙國土；　諸佛至尊，</div>
<div class='lg-row'>無量功德。　令我來世，　得此殊異，</div>
<div class='lg-row'>功德淨土，　如佛世尊。』　信相當知：</div>
<div class='lg-row'>爾時國王，　金龍尊者，　則汝身是；</div>
<div class='lg-row'>爾時二子，　金龍、金光，　今汝二子，</div>
<div class='lg-row'>銀相等是。</div>
</div></div>
<div class='div-pin'><a id='mulu13' />
<p class='h1'>金光明經空品第八</p><p class="byline">北涼天竺三藏曇無讖譯</p><p style="margin-left:1em;text-indent:-1em" class="lg-abnormal"><div class='lg-row'>「無量餘經，　已廣說空，　是故此中，</div>
<div class='lg-row'>略而解說。　眾生根鈍，　尠於智慧，</div>
<div class='lg-row'>不能廣知，　無量空義。　故此尊經，</div>
<div class='lg-row'>略而說之，　異妙方便，　種種因緣。</div>
<div class='lg-row'>為鈍根故，　起大悲心，　今我演說，</div>
<div class='lg-row'>此妙經典。　如我所解，　知眾生意，</div>
<div class='lg-row'>是身虛偽，　猶如空聚。　六入村落，</div>
<div class='lg-row'>結賊所止，　一切自住，　各不相知。</div>
<div class='lg-row'>眼根受色、　耳分別聲、　鼻嗅諸香、</div>
<div class='lg-row'>舌嗜於味、　所有身根，　貪受諸觸、</div>
<div class='lg-row'>意根分別，　一切諸法。　六情諸根，</div>
<div class='lg-row'>各各自緣，　諸塵境界，　不行他緣。</div>
<div class='lg-row'>心如幻化，　馳騁六情，　而常妄想，</div>
<div class='lg-row'>分別諸法。　猶如世人，　馳走空聚，</div>
<div class='lg-row'>六賊所害，　愚不知避。　心常依止，</div>
<div class='lg-row'>六根境界，　各各自知，　所伺之處。</div>
<div class='lg-row'>隨行色、聲、　香、味、觸、法，　心處六情，</div>
<div class='lg-row'>如鳥投網。　其心在在，　常處諸根，</div>
<div class='lg-row'>隨逐諸塵，　無有暫捨。　身空虛偽，</div>
<div class='lg-row'>不可長養，　無有諍訟、　亦無正主。</div>
<div class='lg-row'>從諸因緣，　和合而有，　無有堅實，</div>
<div class='lg-row'>妄想故起。　業力機關，　假偽空聚，</div>
<div class='lg-row'>地、水、火、風，　合集成立，　隨時增減，</div>
<div class='lg-row'>共相殘害，　猶如四蛇，　同處一篋。</div>
<div class='lg-row'>四大蚖蛇，　其性各異，　二上、二下，</div>
<div class='lg-row'>諸方亦二，　如是蛇大，　悉滅無餘。</div>
<div class='lg-row'>地、水二蛇，　其性沈下；　風、火二蛇，</div>
<div class='lg-row'>性輕上昇。　心、識二性，　躁動不停，</div>
<div class='lg-row'>隨業受報，　天人諸趣，　隨所作業，</div>
<div class='lg-row'>而墮三有。　水、火、風種，　散滅壞時，</div>
<div class='lg-row'>大小不淨，　盈流於外，　體生諸蟲，</div>
<div class='lg-row'>無可愛樂，　捐棄塚間，　如朽敗木。</div>
<div class='lg-row'>善女當觀：　諸法如是，　何處有人、</div>
<div class='lg-row'>及以眾生？　本性空寂，　無明故有。</div>
<div class='lg-row'>如是諸大，　一一不實，　本自不生，</div>
<div class='lg-row'>性無和合。　以是因緣，　我說諸大，</div>
<div class='lg-row'>從本不實，　和合而有。　無明體性，</div>
<div class='lg-row'>本自不有，　妄想因緣，　和合而生。</div>
<div class='lg-row'>無所有故，　假名無明，　是故我說，</div>
<div class='lg-row'>名曰無明。　行、識、名色、　六入、觸、受、</div>
<div class='lg-row'>愛、取、有、生、　老、死、憂、惱，　眾苦行業，</div>
<div class='lg-row'>不可思議。　生死無際，　輪轉不息，</div>
<div class='lg-row'>本無有生，　亦無和合。　不善思惟，</div>
<div class='lg-row'>心行所造，　我斷一切，　諸見纏等。</div>
<div class='lg-row'>以智慧刀，　裂煩惱網，　五陰舍宅，</div>
<div class='lg-row'>觀悉空寂。　證無上道，　微妙功德，</div>
<div class='lg-row'>開甘露門、　示甘露器、　入甘露城、</div>
<div class='lg-row'>處甘露室，　令諸眾生，　食甘露味。</div>
<div class='lg-row'>吹大法螺、　擊大法鼓、　然大法燈、</div>
<div class='lg-row'>雨勝法雨。　我今摧伏，　一切怨結，</div>
<div class='lg-row'>竪立第一，　微妙法幢。　度諸眾生，</div>
<div class='lg-row'>於生死海，　永斷三惡，　無量苦惱。</div>
<div class='lg-row'>煩惱熾然，　燒諸眾生，　無有救護、</div>
<div class='lg-row'>無所依止。　我以甘露，　清涼美味，</div>
<div class='lg-row'>充足是輩，　令離<span class='corr'>燋</span>熱。　於無量劫，</div>
<div class='lg-row'>遵修諸行，　供養恭敬，　諸佛世尊。</div>
<div class='lg-row'>堅固修集，　菩提之道，　求於如來，</div>
<div class='lg-row'>真實法身。　捨諸所重，　肢節、手、足、</div>
<div class='lg-row'>頭、目、髓、腦、　所愛男女、　錢財、珍寶、</div>
<div class='lg-row'>真珠、瓔珞、　金、銀、琉璃、　種種異物。</div>
<div class='lg-row'>三千大千世界中，　所有樹木折為籌，</div>
<div class='lg-row'>三千大地碎微塵，　是等微塵遍虛空，</div>
<div class='lg-row'>一切眾生有智慧，　以此智慧與一人，</div>
<div class='lg-row'>如是人等如微塵，　算此微塵可知數；</div>
<div class='lg-row'>如來智慧不可數，　如來一念有智慧，</div>
<div class='lg-row'>不可數劫算不盡。」</div>
</p></div>
<div class='div-pin'><a id='mulu14' />
<p class='h1'>金光明經依空滿願品第九</p><p class="byline">梁三藏真諦譯</p><p>是時，如意寶光耀善女天於大眾中從座而起，偏袒右肩，右膝著地，合掌恭敬以偈白佛：</p>

<div class="lg regular" style="margin-left:0em;"><div class='lg-row'>「我問照世界，　兩足最勝尊，</div>
<div class='lg-row'>菩薩正行法，　惟願垂聽許。」</div>
<div class='lg-row'>佛言：「善女天！　汝若有疑者，</div>
<div class='lg-row'>隨汝意所問，　吾當分別說。」</div>
<div class='lg-row'>「云何諸菩薩，　行菩提正行、</div>
<div class='lg-row'>離生死涅槃，　利益自他故？」</div>
</div><p>佛言：「善女天！依於法界行菩提法、修平等行。善女天！云何依於法界行菩提法、修平等行？善女天！五陰能現法界、法界是五陰，五陰亦不可說、非五陰亦不可說。何以故？若五陰是法界則是斷見、若離五陰即是常見，離於二邊、不著二邊，不可見過，所見無名、無相，是則名為說於法界。</p>
<p>「善女天！云何五陰能現法界？善女天！如是五陰不從因緣生。何以故？若從因緣生，已生故得生、未生故得生？若已得生，何因緣生？若已生，不從因緣生。若未生時，不可得生。何以故？未生諸法則是不有，無名、無相，非算數譬喻之所能知、非因緣所生。</p>
<p>「善女天！譬如<span class='corr'>鼓</span>聲，依木、依皮、依捊、依人工等故得出聲。是鼓聲空，過去亦空、未來亦空、現在亦空。何以故？是鼓音聲不從木生、不從皮生、不從捊生、不從人工生，是聲不於三世生，是則不生。若不可得生則不可滅；若不可滅，無所從來；若無所從來，亦無處去；若無處去，不常、不斷；若不常、不斷，則不一、不異。何以故？若一，不異法界，若爾者，凡夫人則見真諦，得於無上安樂涅槃；是義不然，是故不一。若言其異者，一切諸佛菩薩行相即是執著，未得解脫煩惱繫縛則不能得阿耨多羅三藐三菩提。何以故？一切聖人於行、非行法中同智慧行，是故不異。</p>
<p>「是故，五陰非有，不從因緣生、非不有五陰。不過聖境界故，非言語之所能及，無名、無相，無因、無緣，無有境界、無有譬喻，始終寂靜、本來自空。是故，五陰能現法界。</p>
<p>「善女天！若善男子、善女人欲求阿耨多羅三藐三菩提，真異、俗異，如是難可思量，於聖凡境界不異思惟，不捨於俗、不捨於真，依於法界行菩提行。」</p>
<p>爾時，世尊作是語已，時善女天踊躍歡喜，即從坐起，偏袒右肩，右膝著地，合掌恭敬一心頂禮，而白佛言：「世尊！如上所說，菩提正行我今當學。」</p>
<p>是時，娑婆世界主大梵天王於大眾中問如意寶光耀善女天：「此菩提行難可修行，汝心云何於此菩提行而得自在？」</p>
<p>時善女天答梵王言：「大梵王！若佛所說是真甚深，一切凡夫不得其味，是聖境界微妙難知。若使我心依於此法得安樂住，是真實語者，願令一切五濁惡世無量無邊眾生皆得金色、三十二相，非男、非女，坐寶蓮華受無量快樂，雨天妙華，天諸音樂不鼓自鳴，一切供養皆悉具足。」</p>
<p>是時善女天說是語已，一切五濁惡世所有眾生皆悉金色，具足三十二相，非男、非女，坐寶蓮華受無量快樂。猶如他化自在天宮，無諸惡道，寶樹行列，七寶蓮華遍滿世界，雨眾七寶、上妙天華，作天伎樂。</p>
<p>如意寶光耀善女天即轉女形作梵天身。</p>
<p>時大梵天王問如意寶光耀菩薩言：「汝昔以何行菩提行？」</p>
<p>菩薩答言：「梵王！若水中月能行菩提行者，我亦已行菩提之行；若夢見行菩提行，我亦行菩提行；若焰、露行菩提行，我亦行菩提行；若聲響行菩提行，我亦行菩提行。」</p>
<p>時大梵王聞此說已語菩薩言：「汝依何等而說此語？」</p>
<p>答言：「梵王！無有一法而有實相，因果相成故。」</p>
<p>梵王又白菩薩言：「若如此者，諸凡夫人皆悉應得阿耨多羅三藐三菩提。」</p>
<p>菩薩答言：「以何思惟而作是說？梵王！<span class='corr'>愚</span>癡人異、智慧人異，菩提異、非菩提異，解脫異、非解脫異。梵王！如是，諸法平等無異。於此法界如如不異，無有中間而可執持，無增、無減。</p>
<p>「梵王！譬如幻師善巧幻術，及幻弟子於四衢道取諸土沙、草木、葉等聚在一處，作種種幻術，使人覩見象眾、馬眾、車眾、軍眾、七寶之聚、種種倉庫。若有眾生愚癡無智、不能思惟、不知幻本，若見若聞作是思惟：『如我所見，象、馬眾等謂是真實，如見、如聞。』隨能隨力各執所見，自言是實、於他非真，後不重思惟。有智之人則能思惟了於幻本，若見若聞作是思惟：『如我所見，象、馬等眾非是真實，惟有幻事惑人眼目。是處說名象、馬等眾及諸庫倉，惟有名字、無有實體。如我所見、如我所聞。』隨能隨力不執所見、自言是實、於他非真、後不重思惟。是諸智人隨說世語，皆欲令他知實義故，如見如聞思惟則不如是。</p>
<p>「如是，梵王！若有眾生——愚癡凡夫未得出世聖智慧故——未知一切諸法如如不可言說，是諸凡愚若見若聞行、非行法，作是思惟：『實有如是諸法，如我所見、如我所聞。』是諸凡夫人如見、如聞，隨能隨力執著所見，自言是實、於他非真，後不重思惟。若有眾生——非凡夫人，已見第一義諦，得出世聖慧——知一切法如如不可言說，是諸聖人若見若聞行法、非行法，隨能隨力不執著所見、自言是實、於他非真、後不重思惟。『無實行法、無實非行法，如我所見、如我所聞，惟妄思惟行、非行相、或人智慧。是處說名行、非行法，惟有<span class='corr'>名</span>字，無有實體。如我所見、如我所聞。』隨能隨力不執所見、自言是實、於他非真、後不重思惟。是諸聖人如世語言隨順其說，為欲令他知真實義。如是，梵王！是諸聖人聖智見故，不可言法如如攝行、非行法，是法如如，為他證<span class='corr'>知</span>故說種種名。」</p>
<p>時大梵王問如意寶光耀菩薩言：「有幾眾生能解能通如是微妙甚深正法？」</p>
<p>菩薩答言：「梵王！凡是若干眾幻化人心數，若干眾生能解能通是甚深法。」</p>
<p>梵王又言：「此幻化人即是不有，如是心數從何而得？」</p>
<p>菩薩答言：「梵王！如是法界不有、不無，如是眾生能解能通是甚深義。」</p>
<p>是時梵王白佛言：「世尊！是如意寶光耀菩薩不可思議，通達如是甚深之義。」</p>
<p>佛言：「如是，如是。梵王！如汝所言。何以故？是如意寶光耀菩薩已教梵王學觀無生忍法。」</p>
<p>於是大梵天王與諸梵眾從坐而起，偏袒右肩，右膝著地，合掌恭敬頂禮如意寶光耀菩薩足，說如是言：「希有，希有。我等今日得見大師、得聞正法。」</p>
<p>爾時，世尊於一切法通達無礙，告梵王言：「是如意寶光耀菩薩於未來世當得作佛，號曰德寶焰吉上藏如來、應供、正遍知，說是金光明微妙經典，三千億菩薩得不退阿耨多羅三藐三菩提、八千億天子得無垢淨於法成就清淨法眼、無量無數國王臣民得法眼淨。」</p>
<p>五十億比丘行菩提行欲退菩提心，聞如意寶光耀菩薩說法，得堅固不可思議滿足之願，更復還發菩提之心，各自脫衣供養菩薩，重發無上勝進心。發無上勝進心已：「願令我等功德善根悉皆不退，迴向阿耨多羅三藐三菩提。」</p>
<p>「如是比丘依此功德修行，過九十大劫當得成就，是諸比丘出於生死，佛為授記：『過三十阿僧祇劫當得作佛，號難勝光王，其國名曰無垢光，同時皆得阿耨多羅三藐三菩提，皆同一號，名曰願莊嚴間廁王佛。』」</p>
<p>爾時，佛告梵王：「是金光明經，正聞正聽有大神力。梵王！百千大劫行六波羅蜜無有方便，若有善男子、善女人已得聽聞是金光明經，書寫半月、半月一過轉讀，是善功德聚於前功德，百千分不及一分，乃至算數譬喻所不能及。梵王！是故，我今當令修學、受持、為他廣說。何以故？如是甚深微妙經典，我行菩薩道時如於戰陣不惜身命，得通此經、受持、讀誦、為他解說。</p>
<p>「梵王！譬如轉輪聖王，若王在世七寶不滅；王若過世，一切七寶自然而盡。梵王！是金光明微妙經典若現在世，大正法寶皆悉不滅。是故，當依金光明經，聽聞、讀誦、受持、為他解說、令他書寫，於功德中行精進波羅蜜，不惜壽命、不憚疲勞，我諸弟子應當如是精勤修學。」</p>
<p>是時，天主大梵天王與無量梵眾、帝釋四王及夜叉眾俱從坐起，偏袒右肩，右膝著地，合掌恭敬而白佛言：「我等一切為守護流通是金光明微妙經典，說法法師若有諸難，我當除却，令具諸善、色味滿足、辯才無礙、身心開泰，時會之眾皆令快樂；是處國土若飢饉、怨賊、非人之畏，我等禳却，使其人民豐盛歡逸，皆是我等四王恩力；若有供養是經卷者，我亦當為作大擁護，如佛不異。」</p>
</div>
<p class='juan'>合部金光明經卷第四</p>
</div><!-- end of div[@id='body'] -->
</body></html>