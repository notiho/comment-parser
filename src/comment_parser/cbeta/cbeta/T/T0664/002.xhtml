<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>合部金光明經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu6' />合部金光明經卷第二</p><p class="byline">隋大興善寺沙門釋寶貴合北涼天竺三藏曇無讖譯</p>
<div class='div-pin'><a id='mulu7' />
<p class='h1'>懺悔品第四</p><p>爾時，信相菩薩即於其夜夢見金鼓，其狀姝大，其明普照，喻如日光。復於光中得見十方無量無邊諸佛世尊，眾寶樹下坐琉璃座，與無量百千眷屬圍遶而為說法。見有一人似婆羅門，以桴擊鼓出大音聲，其聲演說懺悔偈頌。</p>
<p>時信相菩薩從夢寤已，至心憶念夢中所聞懺悔偈頌，過夜至旦出王舍城。</p>
<p>爾時，亦有無量無邊百千眾生與菩薩俱往耆闍崛山至於佛所。至佛所已，頂禮佛足，右遶三匝，却坐一面，敬心合掌，瞻仰尊顏，以其夢中所見金鼓及懺悔偈向如來說：</p>

<div class="lg regular" style="margin-left:1em;"><div class='lg-row'>「昨夜所夢，　至心憶持，　夢見金鼓，</div>
<div class='lg-row'>妙色晃耀。　其光大盛，　明踰於日，</div>
<div class='lg-row'>遍照十方，　恒沙世界。　又因此光，</div>
<div class='lg-row'>得見諸佛，　眾寶樹下，　坐琉璃座，</div>
<div class='lg-row'>無量大眾，　圍遶說法。　見婆羅門，</div>
<div class='lg-row'>擊是金鼓，　其鼓音中，　說如是偈。</div>
<div class='lg-row'>是大金鼓，　所出妙音，　悉能滅除，</div>
<div class='lg-row'>三世諸苦，　地獄、餓鬼、　畜生等苦、</div>
<div class='lg-row'>貧窮困厄、　及諸有苦。　是鼓所出，</div>
<div class='lg-row'>微妙之音，　能除眾生，　諸惱所逼，</div>
<div class='lg-row'>斷眾怖畏，　令得無懼，　猶如諸佛，</div>
<div class='lg-row'>得無所畏。　諸佛聖人，　所成功德，</div>
<div class='lg-row'>離於生死，　到大智岸。　如是眾生，</div>
<div class='lg-row'>所得功德、　定及助道，　猶如大海。</div>
<div class='lg-row'>是鼓所出，　如是妙音，　令眾生得，</div>
<div class='lg-row'>梵音深遠；　證佛無上，　菩提勝果，</div>
<div class='lg-row'>轉無上輪，　微妙清淨；　住壽無量，</div>
<div class='lg-row'>不思議劫，　演說正法，　利益眾生；</div>
<div class='lg-row'>能害煩惱，　消除諸苦，　貪、瞋、癡等，</div>
<div class='lg-row'>悉令寂滅。　若有眾生，　處在地獄，</div>
<div class='lg-row'>大火熾然，　燒炙其身，　若聞金鼓，</div>
<div class='lg-row'>微妙音聲，　所出言教，　即尋禮佛；</div>
<div class='lg-row'>亦令眾生，　得知宿命，　百生、千生、</div>
<div class='lg-row'>千萬億生；　令心正念，　諸佛世尊，</div>
<div class='lg-row'>亦聞無上，　微妙之言。　是金鼓中，</div>
<div class='lg-row'>所出妙音，　復令眾生，　值遇諸佛，</div>
<div class='lg-row'>遠離一切，　諸惡業等，　善修無量，</div>
<div class='lg-row'>白淨之業。　諸天、世人，　及餘眾生，</div>
<div class='lg-row'>隨其所思、　諸所願求，　如是金鼓，</div>
<div class='lg-row'>所出之音，　皆悉能令，　成就具足。</div>
<div class='lg-row'>若有眾生，　墮大地獄，　猛火炎熾，</div>
<div class='lg-row'>焚燒其身，　無有救護，　流轉諸難，</div>
<div class='lg-row'>當令是等，　悉滅諸苦；　若有眾生，</div>
<div class='lg-row'>諸苦所切，　三惡道報、　及以人中，</div>
<div class='lg-row'>如是金鼓，　所出之音，　悉能滅除。</div>
<div class='lg-row'>一切諸苦，　無依、無歸、　無有救護，</div>
<div class='lg-row'>我為是等，　作歸依處。　是諸世尊，</div>
<div class='lg-row'>今當證知，　久已於我，　生大悲心。</div>
<div class='lg-row'>在在處處，　十方諸佛、　現在世雄、</div>
<div class='lg-row'>兩足之尊，　我本所作，　惡、不善業，</div>
<div class='lg-row'>今者懺悔。　諸十力前，　不識諸佛、</div>
<div class='lg-row'>及父母恩，　不解善法、　造作眾惡、</div>
<div class='lg-row'>自恃種姓、　及諸財寶、　盛年放逸、</div>
<div class='lg-row'>作諸惡行，　心念不善、　口作惡業、</div>
<div class='lg-row'>隨心所作，　不見其過、　凡夫愚行、</div>
<div class='lg-row'>無知闇覆、　親近惡友、　煩惱亂心、</div>
<div class='lg-row'>五欲因緣、　心生忿恚、　不知厭足，</div>
<div class='lg-row'>故作眾惡、　親近非聖、　因生慳嫉、</div>
<div class='lg-row'>貧窮因緣、　奸諂作惡、　繫屬於他、</div>
<div class='lg-row'>常有怖畏、　不得自在、　而造諸惡，</div>
<div class='lg-row'>貪欲、恚、癡，　擾動其心、　渴愛所逼，</div>
<div class='lg-row'>造作眾惡、　依因衣食、　及以女色、</div>
<div class='lg-row'>諸結惱熱，　造作眾惡、　身、口、意惡，</div>
<div class='lg-row'>所集三業，　如是眾罪，　今悉懺悔。</div>
<div class='lg-row'>或不恭敬，　佛法聖眾，　如是諸罪，</div>
<div class='lg-row'>今悉懺悔；　或不恭敬，　緣覺菩薩，</div>
<div class='lg-row'>如是眾罪，　今悉懺悔；　以無智故，</div>
<div class='lg-row'>誹謗正法、　不知恭敬，　父母、尊長，</div>
<div class='lg-row'>如是眾罪，　今悉懺悔；　愚惑所覆、</div>
<div class='lg-row'>憍慢放逸、　因貪、恚、癡，　造作諸惡，</div>
<div class='lg-row'>如是眾罪，　今悉懺悔。　我今供養，</div>
<div class='lg-row'>無量無邊，　三千大千，　世界諸佛。</div>
<div class='lg-row'>我當拔濟，　十方一切，　無量眾生，</div>
<div class='lg-row'>所有諸苦；　我當安止，　不可思議，</div>
<div class='lg-row'>阿僧祇眾，　令住十地；　已得安止，</div>
<div class='lg-row'>住十地者，　悉令具足。　如來正覺，</div>
<div class='lg-row'>為一眾生，　億劫修行，　使無量眾，</div>
<div class='lg-row'>令度苦海。　我當為是，　諸眾生等，</div>
<div class='lg-row'>演說微妙，　甚深悔法：　所謂金光，</div>
<div class='lg-row'>滅除諸惡。　千劫所作，　極重惡業，</div>
<div class='lg-row'>若能至心，　一懺悔者，　如是眾罪，</div>
<div class='lg-row'>悉皆滅盡。　我今已說，　懺悔之法，</div>
<div class='lg-row'>是金光明，　清淨微妙，　速能滅除，</div>
<div class='lg-row'>一切業障。　我當安止，　住於十地，</div>
<div class='lg-row'>十種珍寶，　以為脚足；　成佛無上，</div>
<div class='lg-row'>功德光明，　令諸眾生，　度三有海；</div>
<div class='lg-row'>諸佛所有，　甚深法藏，　不可思議，</div>
<div class='lg-row'>無量功德、　一切種智，　願悉具足；</div>
<div class='lg-row'>百千禪定、　根、力、覺、道、　不可思議，</div>
<div class='lg-row'>諸陀羅尼，　十力世尊！　我當成就。</div>
<div class='lg-row'>諸佛世尊，　有大慈悲，　當證微誠，</div>
<div class='lg-row'>哀受我悔。　若我百劫，　所作眾惡，</div>
<div class='lg-row'>以是因緣，　生大憂苦、　貧窮困乏、</div>
<div class='lg-row'>愁恐驚懼、　怖畏惡業、　心常怯劣，</div>
<div class='lg-row'>在在處處，　暫無歡樂。　十方現在，</div>
<div class='lg-row'>大悲世尊，　能除眾生，　一切怖畏。</div>
<div class='lg-row'>願當受我，　誠心懺悔，　令我恐懼，</div>
<div class='lg-row'>悉得消除。　我之所有，　煩惱業垢，</div>
<div class='lg-row'>唯願現在，　諸佛世尊，　以大悲水，</div>
<div class='lg-row'>洗除令淨。　過去諸惡，　今悉悔過；</div>
<div class='lg-row'>現所作罪，　誠心發露；　所未作者，</div>
<div class='lg-row'>更不敢作；　已作之業，　不敢覆藏。</div>
<div class='lg-row'>身業三種、　口業有四、　意三業行，</div>
<div class='lg-row'>今悉懺悔。　身、口所作、　及以意思，</div>
<div class='lg-row'>十種惡業，　一切懺悔。　遠離十惡、</div>
<div class='lg-row'>修行十善，　安止十住，　逮十力尊。</div>
<div class='lg-row'>所造惡業，　應受惡報，　今於佛前，</div>
<div class='lg-row'>誠心懺悔。　若此國土、　及餘世界，</div>
<div class='lg-row'>所有善法，　悉以迴向，　我所修行，</div>
<div class='lg-row'>身、口、意善，　願於來世，　證無上道。</div>
<div class='lg-row'>若在諸有，　六趣嶮難、　愚癡無智、</div>
<div class='lg-row'>造作諸惡，　今於佛前，　皆悉懺悔。</div>
<div class='lg-row'>世間所有，　生死嶮難、　種種婬欲、</div>
<div class='lg-row'>愚煩惱難，　如是諸難，　我今懺悔；</div>
<div class='lg-row'>心輕躁難、　近惡友難、　三有嶮難、</div>
<div class='lg-row'>及三毒難、　遇無難難、　值好時難、</div>
<div class='lg-row'>修功德難、　值佛亦難，　如是諸難，</div>
<div class='lg-row'>今悉懺悔。　諸佛世尊，　我所依止，</div>
<div class='lg-row'>是故我今，　敬禮佛海；　金色晃耀，</div>
<div class='lg-row'>猶如須彌，　是故我今，　頂禮最勝。</div>
<div class='lg-row'>其色無上，　猶如真金；　眼目清淨，</div>
<div class='lg-row'>如紺琉璃；　功德、威神、　名稱顯著。</div>
<div class='lg-row'>佛日大悲，　滅一切闇，　善淨無垢，</div>
<div class='lg-row'>離諸塵翳，　無上佛日，　大光普照。</div>
<div class='lg-row'>煩惱火熾，　令心燋熱，　唯佛能除，</div>
<div class='lg-row'>如月清涼。　三十二相、　八十種好，</div>
<div class='lg-row'>莊嚴其身，　視之無厭。　功德巍巍，</div>
<div class='lg-row'>明網顯耀，　安住三界，　如日照世。</div>
<div class='lg-row'>猶如琉璃，　淨無瑕穢，　妙色廣大，</div>
<div class='lg-row'>種種各異。　其色紅赤，　如日初出，</div>
<div class='lg-row'>頗梨、白銀，　挍飾光網，　如是種種，</div>
<div class='lg-row'>莊嚴佛日。　三有之中，　生死大海，</div>
<div class='lg-row'>潦水波蕩，　惱亂我心。　其味苦毒，</div>
<div class='lg-row'>最為麁澁，　如來網明，　能令枯涸。</div>
<div class='lg-row'>妙身端嚴，　相好殊特，　金色光明，</div>
<div class='lg-row'>遍照一切。　智慧大海，　彌滿三界，</div>
<div class='lg-row'>是故我今，　稽首敬禮。　如大海水，</div>
<div class='lg-row'>其量難知；　大地微塵，　不可稱計；</div>
<div class='lg-row'>諸須彌山，　難可度量；　虛空邊際，</div>
<div class='lg-row'>亦不可得；　諸佛亦爾，　功德無量，</div>
<div class='lg-row'>一切有心，　無能知者。　於無量劫，</div>
<div class='lg-row'>極心思惟，　不能得知，　佛功德邊。</div>
<div class='lg-row'>大地諸山，　尚可知量；　毛渧海水，</div>
<div class='lg-row'>亦可知數；　諸佛功德，　無能知者。</div>
<div class='lg-row'>相好莊嚴、　名稱讚歎，　如是功德，</div>
<div class='lg-row'>令眾皆得。　我以善業，　諸因緣故，</div>
<div class='lg-row'>來世不久，　成於佛道。　講宣妙法，</div>
<div class='lg-row'>利益眾生，　度脫一切，　無量諸苦。</div>
<div class='lg-row'>摧伏諸魔、　及其眷屬，　轉於無上，</div>
<div class='lg-row'>清淨法輪，　住壽無量，　不思議劫，</div>
<div class='lg-row'>充足眾生，　甘露法味。　我當具足，</div>
<div class='lg-row'>六波羅蜜，　猶如過佛，　之所成就。</div>
<div class='lg-row'>斷諸煩惱、　除一切苦，　悉滅貪欲、</div>
<div class='lg-row'>及恚、癡等。　我<span class='corr'>當</span>憶念，　宿命之事，</div>
<div class='lg-row'>百生、千生、　百千億生。　常當至心，</div>
<div class='lg-row'>正念諸佛，　聞說微妙，　無上之法。</div>
<div class='lg-row'>我因善業，　常值諸佛，　遠離諸惡、</div>
<div class='lg-row'>修諸善業。　一切世界，　所有眾生，</div>
<div class='lg-row'>無量苦惱，　我當悉滅。　若有眾生，</div>
<div class='lg-row'>諸根毀壞、　不具足者，　悉令具足；</div>
<div class='lg-row'>十方世界，　所有病苦，　羸瘦頓乏，</div>
<div class='lg-row'>無救護者，　悉令解脫；　如是諸苦，</div>
<div class='lg-row'>還得勢力，　平復如本；　若犯王法，</div>
<div class='lg-row'>臨當刑戮，　無量怖畏、　愁憂、苦惱，</div>
<div class='lg-row'>如是之人，　悉令解脫；　若受鞭撻、</div>
<div class='lg-row'>繫縛枷鎖、　種種苦事，　逼切其身，</div>
<div class='lg-row'>無量百千，　愁憂、驚畏、　種種恐懼，</div>
<div class='lg-row'>擾亂其心，　如是無量，　諸苦惱等，</div>
<div class='lg-row'>願使一切，　悉得解脫。　若有眾生，</div>
<div class='lg-row'>飢渴所惱，　令得種種，　甘美飲食；</div>
<div class='lg-row'>盲者得視、　聾者得聽、　啞者能言、</div>
<div class='lg-row'>裸者得衣；　貧窮之者，　即得寶藏，</div>
<div class='lg-row'>倉庫盈溢，　無所乏少。　一切皆受，</div>
<div class='lg-row'>安隱快樂，　乃至無有，　一人受苦。</div>
<div class='lg-row'>眾生相視，　和顏悅色，　形貌端嚴，</div>
<div class='lg-row'>人所喜見，　心常思念，　他人善事，</div>
<div class='lg-row'>飲食飽滿，　功德具足。　隨諸眾生，</div>
<div class='lg-row'>之所思念，　皆願令得，　種種伎樂。</div>
<div class='lg-row'>箜篌、箏、笛、　琴、瑟、鼓吹，　如是種種，</div>
<div class='lg-row'>微妙音聲；　江、河、池沼、　流泉、諸水，</div>
<div class='lg-row'>金華遍布、　及優鉢羅；　隨諸眾生，</div>
<div class='lg-row'>之所思念，　即得種種，　衣服、飲食、</div>
<div class='lg-row'>錢財、珍寶、　金、銀、琉璃、　真珠、璧玉、</div>
<div class='lg-row'>雜廁瓔珞。　願諸眾生，　不聞惡聲，</div>
<div class='lg-row'>乃至無有，　可惡見者。　願諸眾生，</div>
<div class='lg-row'>色貌微妙，　各各相於，　共相愛念；</div>
<div class='lg-row'>世間所有，　資生之具，　隨其所念，</div>
<div class='lg-row'>悉令具足。　願諸眾生，　諸所求索，</div>
<div class='lg-row'>如其所須，　應念即得；　香華諸樹，</div>
<div class='lg-row'>常於三時，　雨細末香、　及塗身香，</div>
<div class='lg-row'>眾生受者，　歡喜快樂。　願諸眾生，</div>
<div class='lg-row'>常得供養，　不可思議，　十方諸佛，</div>
<div class='lg-row'>無上妙法，　清淨無垢，　及諸菩薩、</div>
<div class='lg-row'>聲聞大眾。　願諸眾生，　常得遠離，</div>
<div class='lg-row'>三惡、八難，　值無難處，　覲覩諸佛，</div>
<div class='lg-row'>無上之王。　願諸眾生，　常生尊貴，</div>
<div class='lg-row'>多饒財寶，　安隱豐樂，　上妙色像，</div>
<div class='lg-row'>莊嚴其身，　功德成就，　有大名稱。</div>
<div class='lg-row'>願諸女人，　皆成男子，　具足智慧，</div>
<div class='lg-row'>精勤不懈；　一切皆行，　菩薩之道，</div>
<div class='lg-row'>懃心修集，　六波羅蜜；　常見十方，</div>
<div class='lg-row'>無量諸佛，　坐寶樹下，　琉璃座上，</div>
<div class='lg-row'>安住禪定，　自在快樂，　演說正法，</div>
<div class='lg-row'>眾所樂聞。　若我現在、　及過去世，</div>
<div class='lg-row'>所作惡業、　諸有嶮難、　應得惡果、</div>
<div class='lg-row'>不適意者，　願悉盡滅，　令無有餘。</div>
<div class='lg-row'>若諸眾生，　三有繫縛，　生死羅網，</div>
<div class='lg-row'>彌密牢固，　願以智刀，　割斷破裂，</div>
<div class='lg-row'>除諸苦惱，　早成菩提。　若此閻浮、</div>
<div class='lg-row'>及餘他方，　無量世界，　所有眾生，</div>
<div class='lg-row'>所作種種，　善妙功德，　我今深心，</div>
<div class='lg-row'>隨其歡喜。　我今以此，　隨喜功德，</div>
<div class='lg-row'>及身、口、意，　所作善業，　願於來世，</div>
<div class='lg-row'>成無上道，　得淨無垢，　吉祥果報。</div>
<div class='lg-row'>若有敬禮、　讚嘆十力，　信心清淨，</div>
<div class='lg-row'>無諸疑網，　能作如是，　所說懺悔，</div>
<div class='lg-row'>便得超越，　六十劫罪。　諸善男子、</div>
<div class='lg-row'>及善女人、　諸王剎利、　婆羅門等，</div>
<div class='lg-row'>若有恭敬，　合掌向佛，　稱嘆如來、</div>
<div class='lg-row'>并讚此偈，　在在生處，　常識宿命、</div>
<div class='lg-row'>諸根具足、　清淨端嚴、　種種功德，</div>
<div class='lg-row'>悉皆成就；　在在處處，　常為國王、</div>
<div class='lg-row'>輔相大臣，　之所恭敬。　非於一佛、</div>
<div class='lg-row'>五佛、十佛，　種諸功德，　聞是懺悔；</div>
<div class='lg-row'>若於無量，　百千萬億，　諸佛、如來，</div>
<div class='lg-row'>種諸善根，　然後乃得，　聞是懺悔。」</div>
</div></div>
<div class='div-pin'><a id='mulu8' />
<p class='h1'>金光明經業障滅品第五</p><p class="byline">梁三藏真諦譯</p><p>是時，世尊善正分別入於深法妙有名禪，從於毛孔放種種光，無量百千種色皆從身出，因此光內一切諸佛剎土悉現光中。於十方恒河沙譬喻算數所不能及五濁惡世為光所照，是諸眾生所作十惡、五無間業、誹謗三寶、不孝父母及沙門、婆羅門、輕慢尊長，應墮地獄、餓鬼、畜生，各各蒙光至所住處。是諸眾生見斯光已，應念安樂。因光力故，是諸眾生端正微妙、色相具足、福德莊嚴，皆得親近諸佛世尊。</p>
<p>是時，大眾與天帝釋及恒水女神皆來會所，却坐一面。</p>
<p>於是，天帝釋承佛神力即從坐起，偏袒右肩，右膝著地，合掌向佛而白佛言：「世尊！云何善男子、善女人願求阿耨多羅三藐三菩提，修行大乘，攝受一切眾生？是諸業障云何懺悔而得解脫？」</p>
<p>佛言：「善哉，善哉！善男子！汝今修行欲為無量無數無邊眾生令得清淨解脫，安樂哀愍世間。</p>
<p>「善男子！一切眾生為業障故墮多種罪，應當日夜六時偏袒右肩，右膝著地，合掌恭敬，一心一意口自說言：『歸命頂禮一切諸佛世尊，現在十方世界，已得阿耨多羅三藐三菩提者，轉法輪、照法輪、持法輪、雨大法雨、擊大法鼓、吹大法螺出微妙聲、竪大法幢、秉大法炬，為欲利益安樂眾生故；行法施誘接荷負一切眾生，為令無量無數眾生得清淨故、得安樂故，欲令大眾得大果故、為諸天人得清淨故。如是世尊故應禮敬，以身、口、意頂禮歸誠。是諸世尊以真實慧、以真實眼、真實證明、真實平等，悉知悉見一切眾生善惡之業。我從無始隨生死流，與一切眾生已造業障，貪、瞋、癡等之所纏縛，未識佛時、未識法時、未識僧時、未識善惡，為身、口、意得無量罪。以惡心故，出佛身血、誹謗正法、破和合僧、殺阿羅漢、殺害父母，十不善法自作教他、見作隨喜，身三、口四、意三業行，於諸眾生橫生毀呰、斗秤欺誑、以偽為真，不淨飲食以施眾生，於生死六道所有父母更相觸惱，塔物、僧物、四方僧物心生偷奪、自在而用，如佛所說言教法律過分謬學，師長教示不相隨從，有行聲聞者、行緣覺者、行大乘者憙生罵辱，令諸行人心退愁恨，見有勝己便懷嫉妬，法施、財施而生障礙，無明所覆、邪見疑惑使惡增長，於諸佛所而起惡言，法說非法、非法說法。如是眾罪，齊如諸佛，真實慧、真實眼、真實證明、真實平等悉知悉見，奉對懺悔皆悉發露，不敢覆藏，未作之罪不敢復作、已作之罪今悉懺悔。所作業障應墮惡道——地獄、畜生、餓鬼、阿修羅——生十二難處，願我此生所有業障皆悉滅盡，未來不受。猶如過去諸大菩薩之所修行三菩提道，所有業障悉已懺悔；如我業障今亦懺悔，皆悉發露，不敢覆藏，已作之罪願得除滅、未來之惡更不敢作。亦如未來諸大菩薩修三菩提行，所有業障悉已懺悔；如我業障今亦懺悔，皆悉發露，不敢覆藏，已作之罪願得除滅、未來之惡不敢復作。亦如現在十方世界菩薩摩訶薩修三菩提行，所有業障悉已懺悔；如我業障今亦懺悔，皆悉發露，不敢覆藏，已作之罪願得除滅、未來之惡不敢復作。亦如過去、未來、現在三世諸菩薩摩訶薩如是業障皆悉懺悔；我亦如是，所有業障今亦懺悔，皆悉發露，不敢覆藏，已作之罪願得除滅、未來之惡不敢復作。』是故，善男子！若有罪過，一剎那中不得覆藏，何況一日一夜？</p>
<p>「善男子！若有犯罪，願得清淨而懷羞愧，信於未來必有果報，生大恐怖，如是修行。譬如男女如火燒頭、如火燒衣，救令速滅，火若不滅心不得安。是善男子若已犯罪亦復如是，即應懺悔使令滅除，於一切法欲求清淨、無諸障礙。如是懺悔，未來之罪不敢復作。</p>
<p>「若欲生富樂之家，金、銀、穀米倉庫盈滿，發大乘行，亦應懺悔，滅除業障；若欲生豪貴婆羅門家，七寶具足，亦應懺悔，滅除業障；若欲生剎利大貴之家及轉輪聖王，亦應懺悔，滅除業障；若欲生四天王天，亦應懺悔，滅除業障；若欲生三十三天、夜摩天、兜率陀天、化樂天、他化自在天，亦應懺悔，滅除業障；若欲生梵輔、梵淨、大梵天，亦應懺悔，滅除業障；若欲生少光、無量光、淨光天，亦應懺悔，滅除業障；若欲生少淨、無量淨、遍淨天，亦應懺悔，滅除業障；若欲生無欲天、無熱天、善現天、善見天、阿迦尼吒天，亦應懺悔，滅除業障；若欲求須陀洹果、斯陀含果、阿那含果、阿羅漢果，亦應懺悔，滅除業障；若欲願求三明、六通、菩提自在、聲聞力究竟、聲聞大自在、辟支佛菩提自在地，亦應懺悔，滅除業障；若欲願求一切智智、淨智、不思議智、不動智、三藐三菩提正遍智，亦應懺悔，滅除業障。何以故？善男子！一切諸法從因緣生。如來所說異相生、異相滅，以異因緣故，是時過去諸法已滅、已盡、已轉，如是業障無復遺餘；是諸行法未得現生而今得生，未來業障更不復起。何以故？善男子！一切法空如來所說，亦無眾生、亦無壽者、亦無我人、亦無生滅、亦無行法。</p>
<p>「善男子！一切諸法皆依於本，是本亦不可說。何以故？過一切相故。若有善男子、善女人如是入於真理、生於信敬，是名無眾生而有於本。以是義故，說於懺悔，除滅業障。</p>
<p>「善男子！有四種法成就，善男子、善女人滅除業障，永得清淨。何者為四？一者、正心成就，二者、念於甚深經義不生誹謗，三者、於初發心菩薩起一切智心，四者、於一切眾生起無量慈心。若能成就如是四種之法，懺悔業障永得除滅。」</p>
<p>爾時，世尊而說偈言：</p>

<div class="lg regular" style="margin-left:1em;"><div class='lg-row'>「專心護三業，　不誹謗深經，</div>
<div class='lg-row'>作一切智心，　慈心淨業障。</div>
</div><p>「善男子！復有四種最大業障難可清淨。何者為四？一者、於菩薩律儀犯極重惡，二者、於大乘十二部經心生誹謗，三者、於自身中不能增長一切善根，四者、貪著有心。</p>
<p>「又，有四種對治滅業障法。何者為四？一者、於十方世界一切如來至心親近，懺悔一切罪；二者、為十方一切眾生勸請諸佛說諸妙法；三者、隨喜十方一切眾生所有成就功德；四者、所有一切功德善根悉以迴向阿耨多羅三藐三菩提。」</p>
<p>是時，天帝釋白佛言：「世尊！云何善男子、善女人於大乘行？其有行者、有不行者，云何而得隨喜一切眾生功德善根？」</p>
<p>佛言：「善男子！若有善男子、善女人日夜六時偏袒右肩，右膝著地，合掌恭敬，一心一意口<span class='corr'></span>自說言：『<span class='corr'>十</span>方世界一切眾生修施、修戒、修定，我今皆悉隨喜，以如前隨喜故，尊勝可愛，無上無等並皆隨喜；如是，過去、未來所有善根皆悉隨喜。於現在世中初發心菩薩所有發菩提心功德、過百大劫行菩薩行所有大功德聚、得無生法忍、得不退地、功德之聚得一生補處，如是一切功德悉以隨喜，讚嘆皆如上說；過去、未來一切菩薩功德隨喜、讚嘆亦復如是。現在十方世界一切諸佛、如來、應供、正遍知已具三菩提道，為度脫一切眾生轉無上法輪、行無礙法施、然大法炬、擊大法鼓、吹大法䗍出微妙聲、竪大法幢，一切眾生皆蒙法施、悉得飽滿，勸化眾生皆令信受。為欲安樂一切眾生、哀念一切眾生，一切人天皆蒙安樂，聲聞、辟支佛、菩薩功德善根皆已修立，若有眾生未具如此諸功德者悉令具足，我皆隨喜而讚嘆之；如是所說，亦如三世諸佛、菩薩、聲聞之眾所有功德皆生隨喜而讚嘆之。』</p>
<p>「如是，善男子！隨喜無量無數功德之聚。譬如三千大千及恒河沙等世界所有一切眾生悉成阿羅漢、滅一切諸漏，是善男子、善女人盡形壽以衣服、飲食、臥具、醫藥四事供養，如是功德不及隨喜修功德者。何以故？是前功德有數有量，不攝一切諸功德故；是隨喜功德無量無數，能攝三世一切功德故。是故，善男子！若有善男子、善女人欲增長自善根者，應如是隨喜修功德者；若有女人欲轉女身以為男身，應當隨喜如是修功德者。」</p>
<p>是時，帝釋白佛言：「世尊！願為更說勸請功德，為令未來菩薩得大光明、現在菩薩願修行故。」</p>
<p>佛言：「善男子！若有善男子、善女人願求阿耨多羅三藐三菩提者，應當修行聲聞、緣覺、大乘之道。若有眾生未得修行，日夜六時偏袒右肩，右膝著地，合掌恭敬，一心一意口自說言：『頂禮十方一切諸佛世尊，現已得阿耨多羅三藐三菩提、能轉無上法輪者，我今皆悉頂禮，勸請轉無上法輪、然大法燈、持法道理、無礙法施、秉大法炬、雨大法雨、擊大法鼓、吹大法䗍出微妙聲、竪大法幢，為度脫一切眾生故悉如上說，乃至人天皆蒙安樂。』</p>
<p>「復次，善男子！若有善男子、善女人欲得阿耨多羅三藐三菩提者，應修聲聞、緣覺、大乘之行。其有未修行者，日夜六時偏袒右肩，右膝著地，合掌恭敬，一心一意口自說言：『頂禮十方世界一切諸佛世尊欲捨應身入涅槃者，我今稽請莫般涅槃，久住於世，度脫安樂一切眾生，如前所說，乃至人天皆蒙安樂。我今以此勸請善根功德，悉以迴向阿耨多羅三藐三菩提，亦如過去、未來、現在諸大菩薩所有功德皆悉迴向阿耨多羅三藐三菩提；我亦如是，所有勸請一切功德皆悉迴向阿耨多羅三藐三菩提。』</p>
<p>「善男子！譬如善男子、善女人以三千大千世界滿中七寶供養如來，若有善男子、善女人勸請如來轉大法輪，勸請功德其福勝彼。何以故？是上善根即是財施，勸請功德即是法施。</p>
<p>「善男子！且置三千大千世界七寶。如是恒河沙數世界，若有善男子、善女人以七寶滿恒河沙數世界而用供養一切諸佛，若善男子、善女人勸請如來轉大法輪，其福勝彼。何以故？其法施者有五種事。何者為五？一者、法施彼我兼利，財施不爾；二者、法施能令眾生出於三界，財施不出欲界；三者、法施利益法身，財施之者增長色身；四者、法施增長無窮，財施必皆有竭；五者、法施能斷無明，財施止伏貪心。是故，善男子！勸請功德無量無數，難可譬喻。</p>
<p>「如我昔行菩薩行時，如前，諸佛世尊勸請轉大法輪；是善根故，一切帝釋及大梵王勸請於我轉大法輪：『世尊！請轉法輪，為度脫安樂一切眾生及諸人天。』我於往昔為菩提行，勸請如來久住於世、莫般涅槃，依諸功德，是故我得十力、四無所畏、四無礙辯、大慈大悲、得無量無數不共之法。我已入於無餘涅槃，而我正法久住於世。我法身者，無比清淨，種種相貌、無量智慧、無量自在、難可思議無量福德，一切眾生深蒙慈潤，百千萬億劫說不可盡。是故，法身能攝藏一切之法，一切之法不能攝藏法身。法身常住，不墮常見，雖復斷滅，不墮斷見。破一切眾生種種之見、能生一切種種真見、能解一切眾生之縛與縛不異，能種一切眾生諸善根本、能成熟一切眾生善根、已成熟者能令解脫，無作、無動，無為寂靜，安樂自在、遠離憒閙，過於三世、能見三世，過於聲聞、緣覺境界，大地菩薩之所修行，一切如來皆無異體。勸請功德善根力故，如是法身我今已得。是故，善男子！若有善男子、善女人為得阿耨多羅三藐三菩提，一句一偈以持勸化、為人解說，功德善根難可限量，何況勸請如來轉大法輪，久住於世，莫般涅槃？」</p>
<p>是時，帝釋白佛言：「世尊！云何善男子、善女人為得阿耨多羅三藐三菩提，修行聲聞、緣覺、大乘之道？若有眾生未得修行功德善根，云何悉以迴向為一切智智？」</p>
<p>佛言：「善男子！若有善男子、善女人欲求阿耨多羅三藐三菩提，修行聲聞、緣覺、大乘之道。若有眾生未得修行，一日一夜一心一意口自說言：『我從無始生死以來所有善根皆已成就，於三寶所、若於他所，乃至畜生、人非人等，乃至升撮以施一切，兼以善言和解鬪諍、三歸學戒，一切功德善根，皆由懺悔而得、皆由隨喜而得、皆由勸請而得。是諸善根安置一處、攝受同時、合集稱量，皆以迴施一切眾生，永已捨施，更無奪心，解脫不攝。由如諸佛世尊知者見者，不可思量、無礙無垢佛智慧故，如是一切功德善根悉以迴施一切眾生，不住相心、不捨相心；我亦如是，功德、善根悉以迴施一切眾生，願一切眾生皆得寶手，破空出寶，滿眾生願，富樂無盡、福德無盡、妙法無盡、自在無盡、四辯無盡。為得阿耨多羅三藐三菩提故、為得一切智智故，我今施與一切眾生功德善根；從此善根復更獲無量一切善根，合集稱量悉以迴向阿耨多羅三藐三菩提，是善根故，悉與眾生共至阿耨多羅三藐三菩提得一切智智。如昔菩薩摩訶薩修行菩提之道，功德、善根悉皆迴向為一切種智；我亦如是，功德、善根悉皆迴向阿耨多羅三藐三菩提，是善根故，亦與眾生共之，同共一時得阿耨多羅三藐三菩提，為得一切智智故。猶如未來菩薩摩訶薩功德、善根亦應迴向，共一切眾生得阿耨多羅三藐三菩提；我亦如是，所有功德、善根亦以迴向，如上廣說。猶如現在菩薩摩訶薩功德、善根迴向阿耨多羅三藐三菩提，與一切眾生共得阿耨多羅三藐三菩提；我亦如是，所有功德善根亦與眾生共之，如上廣說。如餘諸佛坐於道場菩提樹下，不可思議無垢清淨，住於無盡法藏陀羅尼首楞嚴三昧，破魔波旬無量兵眾，應見、應知、應覺、應可通達，如是一切一剎那中皆悉照了，於後夜中證甘露道、得甘露法；我亦如是，與一切眾生同共善根，是善根故，俱得阿耨多羅三藐三菩提道，同得一切智智。</p>
<p>「『猶如無量壽佛、　勝光佛、　妙光佛、阿閦佛、　功德善光佛、　師子光明佛、百光明佛、　網光明佛、　寶相佛、寶炎佛、　炎光明佛、　炎盛光明佛、安吉上王佛、　微妙聲佛、　妙莊嚴佛、法幢佛、　上勝身佛、　遍可愛色佛、光明遍照佛、　梵淨王佛、　上性佛，如是諸如來、應供、正遍知，過去、未來、現在皆悉示現應化、得阿耨多羅三藐三菩提、轉無上法輪、為欲度脫安樂一切眾生，廣說如上；我亦如是，同共眾生得阿耨多羅三藐三菩提、轉大法輪，廣說如上。』</p>
<p>「若善男子、善女人，是金光明——眾經之王——業障滅品，汝當受持、讀誦、憶念不忘、為他廣說，無量無數廣大功德之聚。猶如三千大千世界所有一切眾生無有前後皆得成就人身，得人身已得緣覺道。若有善男子、善女人盡形壽恭敬禮拜、四事供養，一一緣覺各各供給七寶，如須彌山以用供養；如是一一緣覺皆入涅槃，起七寶塔。是一一塔皆悉七寶。何者為七？金、銀、琉璃、頗梨、馬瑙、車璩、青黃寶等。其塔高廣十二由旬，於此塔處以諸華香、寶幢、幡蓋，一一供具皆以供養。善男子！於意云何？是善男子、善女人得福多不？」</p>
<p>「甚多。世尊！」</p>
<p>佛言：「善男子！是金光明——微妙經典、眾經之王——業障滅品，汝當受持、讀誦、憶念不忘、為他廣說，如前功德善根於後所得功德聚百分不及一、百千萬億分、算數譬喻所不能及。何以故？是善男子、善女人住正行中，勸請十方佛土正覺世尊轉無上法輪，皆令如來歡喜讚嘆。</p>
<p>「善男子！如我所說，一切施中，法施為勝。是故，善男子，於三寶所所設供養不可為比；受持三歸一切諸戒不可為比；三寶不空不可為比；一切世界三世三寶勸請久住不可為比；三世一切世界於無量劫勸請如來說深正法不可為比；一切世界一切眾生隨力、隨能、隨心於三乘中勸發菩提心不可為比；三世一切世界眾生皆令無礙、速得成就功德滿足不可為比；三世一切世界所有眾生勸令無礙、得三菩提不可為比；三世一切世界眾生勸令出四惡道不可為比；三世一切世界眾生勸令滅深惡業不可為比；一切苦惱勸令得解脫不可為比；一切怖畏、困苦、逼切勸令得解脫不可為比；三世佛前一切眾生所有功德善根勸令皆以隨喜、三世自發菩提願不可為比；惡行、罵辱、惡業道除，一切功德善根皆願攝持，生生世世勸請恭敬供養一切三寶、勸請普皆清淨福行成滿三菩提道、勸請滿足具六波羅蜜、勸請轉無上法輪、勸請住無量劫說無量甚深妙法，不可為比。」</p>
<p>是時，帝釋、恒水女神、無量諸梵王及四天王從坐而起，各偏袒右肩，右膝著地，合掌頂禮而白佛言：「世尊！我等一切得聞是金光明——眾經之王——今當受持、讀誦、為他廣說，應當依此法住。何以故？世尊！我等欲求阿耨多羅三藐三菩提，隨此義故，種種之相正法行故。」</p>
<p>是時，梵王及天帝釋等皆悉雲集於說法之處，以種種曼陀羅華而散佛上。三千大千世界地皆大動，一切天鼓及諸音樂不鼓自鳴，放金色光遍滿世界，所出言音：「是金光明微妙經典慈恩普被，種種利益、種種增長菩薩善根，滅諸業障。」</p>
<p>佛言：「如是，如是，如汝所說。何以故？善男子！我憶往昔至于此生於百千阿僧祇劫，寶王大炎照如來、應供、正遍知出現於世，六百八十億劫住於世界。初集會所，百千億億萬眾皆得阿羅漢，諸漏已盡、具六神通、自在無礙；第二集會，九十千億億萬眾得阿羅漢，皆悉漏盡，三明、六通皆得自在；第三大會，九十八千億億萬眾皆得阿羅漢，三明、六通自在無礙。是時，寶王大炎照如來與諸天人、梵王、沙門、婆羅門及諸人民為欲度脫安樂一切故，出現於世。</p>
<p>「善男子！我於爾時作女人身，名福寶光明，第三集會於會坐所親近世尊，受持、讀誦是金光明經、為他廣說，為得阿耨多羅三藐三菩提故。是故，世尊為我授記：『是福寶光明女人於未來世當得作佛，號釋迦牟尼如來、應供、正遍知、明行足、善逝、世間解、無上士、調御丈夫、天人師、佛、世尊。』捨女身後，從是以來度四惡道，生天人中受上妙之樂，八十四百千反作轉輪王，至于今日得作於佛，名稱普聞遍滿世界。」</p>
<p>時會乃見寶王大炎照如來轉無上法輪說微妙法，從此娑婆去彼東方過百千恒河沙數佛土有世界名寶莊嚴，今猶現在，未般涅槃，說微妙法廣化眾生。</p>
<p>「復次，若有善男子、善女人聞是寶王大炎照如來名號，得不退轉於菩薩地至般涅槃。若有女人聞是寶王大炎照如來名號，臨命終時得見世尊來至其所，得見佛已究竟不復更受女身。</p>
<p>「善男子！是金光明微妙經典，種種利益、種種增長菩薩善根，滅諸業障。</p>
<p>「善男子！若有比丘、比丘尼、優婆塞、優婆夷在在處處為人講說是金光明微妙經典，在所國土皆獲四種功德善根。何等為四？一者、國王無諸疾惱、一切災厄；二者、壽命長遠，無有障礙；三者、無諸怨敵，兵眾勇健，無能勝者；四者、安隱快樂，妙法常興。何以故？如是人王，釋梵四王、夜叉之眾常來守護。善男子！有如是事不？」</p>
<p>此諸無量釋、梵四王及夜叉眾俱時同聲答世尊言：「如是，如是。若在所國土講說此經，是諸國王我等四王常來擁護，行、住共俱。其王若有一切災障、怨敵，我等四王皆能禳却；若有疾惱、諸不適意，悉使除愈，增長壽命；於吉祥法、於愛敬法，我力能令生歡喜心；我等亦能使其兵眾皆悉勇健。」</p>
<p>佛言：「善哉，善哉！善男子！如汝所說，汝當修行。何以故？是諸國王如法修行，一切人民隨王修習。若有人民能如法修行，汝等皆蒙色力勝利，宮殿光華，眷屬強盛。」</p>
<p>諸釋、梵等白佛言：「如是。世尊！」</p>
<p>佛言：「於此國土處處講說是金光明微妙經典，於諸國土、大臣、宰相蒙四種之恩：一者、更相親睦尊重，愛念安忍；二者、常為人王心所敬重，亦為沙門、婆羅門、大國、小國之所愛護；三者、輕財重法，不求勝利，聲名遍布，人所讚仰；四者、壽命修長，安隱快樂，如是四種恩德。若有國土宣說是經，沙門、婆羅門等得四種功德。何者為四？一者、衣服、飲食、臥具、醫藥；二者、皆得安心坐禪、讀誦；三者、依於山林得安樂住；四者、依心皆得如意滿足；是名四種功德。若有國土講宣是經，一切人民皆得豐樂無諸疾疫、商估往還多獲寶貨，具足四福，是名種種功德利益。」</p>
<p>是時，釋梵四王及此會大眾白佛言：「世尊！如是經典甚深之義，若現在世，如來三十七助道品等住世未滅；若是經典滅盡之時，正法亦滅。」</p>
<p>佛言：「是故，善男子！如是相貌，是金光明經一句、一偈、一品、一部，一心正聞、一心正持、一心正思惟、一心正讀誦、一心為他廣說，長夜安樂。」</p>
</div>
<p class='juan'>合部金光明經卷第二</p>
</div><!-- end of div[@id='body'] -->
</body></html>