<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>一切如來正法祕密篋印心陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1023 [No. 1022A]
<div class='div-jing'>
<p class='juan'><a id='mulu1' />一切如來正法祕密篋印心陀羅尼經</p><p class="byline">西天北印度烏填曩國帝釋宮寺三藏傳法大師賜紫沙門臣施護奉　詔譯</p><p>如是我聞。一時佛在摩誐陀國無垢園中寶光明池側。與大菩薩及諸聲聞。天龍夜叉犍闥婆阿蘇囉[卄/(阿-可+辛)/女]嚕茶緊那羅麼護囉誐人非人等。并諸王眾長者居士。百千圍遶恭敬聽法。爾時眾中有大富婆羅門。名無垢妙光。即於會中能解微妙曉達師法。聰明辯才愛樂多聞。修崇十善信重三寶。歡喜踊躍而作是念。一切有情修善為因。財富無量資具眾多。我當修習。爾時大婆羅門無垢妙光。起立合掌遶佛七匝。以種種花塗香粖香等供養世尊。及諸衣服真珠瓔珞。價直百千持以施佛。頭面禮足而白佛言。世尊願起大悲願受我食。如是三請。</p>
<p>爾時世尊默然受請。於是無垢妙光大婆羅門。見其世尊默然受請。而速歸還經於一宿。備辦種種眾多。美饍六味具足飲食。辦已嚴飾舍宅樓閣浴池繒綵甚眾。花香粖香種種諸香及塗身香等。諸供養具無不周備。即時婆羅門等。執持花幡奏諸妓樂。與其眷屬往詣無垢園中寶光明池側迎請世尊。到已白佛言。世尊食時已至飯食悉辦。唯願世尊與諸大眾。往至我舍受我供養。</p>
<p>爾時世尊觀察眾會。安慰無垢妙光大婆羅門曰。善哉善哉如汝所願。又告諸眾并餘天等悉皆往彼。於是世尊從座而起。與諸大眾菩薩聲聞。天龍八部人非人等。及諸王眾臣民眷屬。無量百千恭敬圍遶皆來集會。當行往彼無垢妙光大婆羅門家。爾時世尊身縱金色。放種種光無量諸相。變作種種光明之網。遍照十方一切佛剎。又復照曜彼佛剎中。諸佛如來道場眾會。變作種種供養之具。照曜彼已還復來入釋迦牟尼身毛孔中。即時無垢妙光大婆羅門。與其眷屬一心恭敬欲供養佛。掃除道路嚴飾清淨。爾時世尊。與諸大眾天龍夜叉犍闥婆阿蘇洛[卄/(阿-可+辛)/女]嚕茶緊那羅麼護囉誐。帝釋梵王護世四王。麼醯首羅那羅延等百千之眾。恭敬圍遶往詣於彼。爾時世尊當路而行。於前中路有一園苑名為安樂。彼園苑內有大舊塔極甚損壞。四邊荊棘草木叢林。堅硬閉塞猶如丘埠。爾時世尊將近彼塔。丘埠四面周匝焰熾。種種色相光明照曜。於彼破塔遠近皆覩。又於光中出妙音聲。讚言善哉善哉釋迦牟尼佛。清淨微妙瑞相無量不可稱量。彼無垢妙光大婆羅門請於如來。今現希奇難思大事。爾時釋迦牟尼如來。施遶破舊丘埠之塔欲伸供養。復解自身衣服嚴具。覆蓋於彼舊塔塠埠。蓋覆已畢悲泣雨淚。又復思念舍利出現及十方佛悉皆出現。即時舍利從塔湧出。皆在十方諸佛如來手掌中住。爾時十方諸佛如來亦皆雨淚。而彼諸佛身放光明。照曜故塔作光明網。內外瑩徹清淨無比。然後光明及佛舍利還入塔中。彼時眾會。悉皆悲泣。驚怪希奇歎未曾有。爾時會中有大藥叉主名金剛手。身光焰熾臂膊傭直。柔軟光澤猶如象鼻。輪金剛杵速疾往詣世尊之前。頭面禮足而白佛言。世尊云何現此希奇瑞相。及十方佛悉皆雨淚光明照曜。唯願如來為我演說決於眾疑。爾時世尊告大藥叉主金剛手言。此是一切如來全身舍利聚此塔中。及一切如來百千俱胝胡麻形像。正法心印陀羅尼亦在塔中。應知金剛手此胡麻量諸佛形像。正法心印陀羅尼止住塔中。由此百千俱胝如來全身舍利亦住此中。若此正法心印陀羅尼在此塔中。彼八萬四千法門亦在此中。及九十九百千俱胝如來頂髻受記亦在此中。當知金剛手若一切如來舍利之塔。及此正法心印陀羅尼所有功德無量無邊不可思議不可稱歎。應知金剛手由此正法篋印心陀羅尼。而能增長圓滿一切正法及諸功德。爾時世尊說此法時。彼諸大眾聞法歡喜。滅除垢染得法眼淨。其中有得預流一來不還阿羅漢果及緣覺乘其中有證初地二地乃至十地。或於其中有得六波羅蜜悉皆圓滿。或有得受菩提之記。或有獲得阿鞞跋致。時彼無垢妙光大婆羅門。即於會中離諸煩惱。滅除障染獲五神通。爾時金剛手大藥叉主。覩如是等希奇變現自在神通。踊躍歡喜歎未曾有。而白佛言。世尊此正法印心陀羅尼。有如是等廣大利益。若諸有情書寫莊嚴。受持讀誦尊重讚歎。獲何果報願佛演說。爾時世尊告大藥叉金剛手言。諦聽諦聽吾為汝說。若有苾芻苾芻尼。鄔波索迦鄔波斯迦。受持讀誦書寫尊重此正法印心陀羅尼。獲得九十九百千俱胝胡麻量等形像如來。福德之聚善根果報。又得逢事彼諸如來受菩提記。所以者何。此正法印心陀羅尼。是彼九十九百千俱胝那瑜多胡麻量等形像如來同共宣說。若復有人受持讀誦此正法印心陀羅尼經。即得值遇十方世界九十九百千俱胝那瑜多胡麻量等形像如來。若有苾芻苾芻尼。鄔波索迦鄔波斯迦。族姓男族姝女。於此正法印心陀羅尼經。若能日日恭敬供養花香。粖香花鬘塗香。細妙衣服及莊嚴具等。所獲功德如彼供養十方世界九十九百千俱胝胡麻等形像如來功德無異。又得一一如來廣大莊嚴具等。及獲無量七寶之聚如蘇彌盧。爾時眾會天龍藥叉犍闥婆阿素囉[卄/(阿-可+辛)/女]嚕茶緊那羅摩護囉誐人非人等一切大眾。悉皆驚疑歎未曾有。如是朽爛破壞之塔。常被荊棘閉塞。草木叢林堅密充滿猶如丘埠。今日如來起大慈悲自在神通。現如是等希奇瑞相七寶妙塔不可思議。時諸大眾稱歎無盡。即時會中有金剛手大藥叉主。而白佛言。世尊云何破壞丘埠之塔。變現如是眾妙莊嚴。爾時佛告金剛手言。離此彼壞丘埠之塔。無別七寶眾妙之塔。所以者何。隨識變現或見荊棘丘埠之塔。或見七寶眾妙莊嚴。又諸佛所現十方如來全身舍利所藏之塔。百珍七寶眾妙莊嚴。眾生惡業乃見荊棘破壞之塔。當知金剛手大藥叉主。若於末世最後分時。謂諸有情罪業深重不植善根。廣作不善三惡道業。以此因緣生無佛世。亦常不聞諸佛名字。及恒遠離僧法之名。如是之事真實不虛。所以諸佛及我雨淚悲歎。復次金剛手。若正法將滅安住此塔。一切如來全身舍利亦乃藏於此塔之中。謂以一切如來所說之法而加護之。即時金剛手大藥叉主而白佛言。世尊一切有情。云何植善云何正法安置此塔。爾時世尊告金剛手言。若復有人信解受持讀誦書寫為人演說。種種莊嚴安置塔中。即是安置一切如來全身舍利藏此塔中。復得一切如來總持祕密而加護之。復得十方世界九十九胡麻量等形像諸佛之塔而加護之。復得一切如來頂髻眼塔而加護之。若復有人用於七寶如法加持。雕作諸佛及菩薩像。種種莊嚴安置塔中。復用繖蓋相輪寶網鈴鐸。眾妙嚴飾。鐘磬鐃鈸及諸器物。花香瓔珞衣服飲食諸供具等。又以一切如來正法加持真實護淨。精進恒時離於懈怠。又復此塔時遷變壞。重修嚴飾種種供養。精心信敬不生疑謗。彼當獲得無上菩提。若復有人旋遶此塔。一二匝等或一禮拜。即得解脫無間之罪。必當證得阿毘跋致。乃至究竟佛果菩提。若有此塔所住之處。一切十方諸佛形像亦在此中。復次若有此塔之處由彼一切如來加護力故。彼地四方而無毒龍雷雹風雨非時損害及諸怖畏。彼處復無諸毒蟲蟻。所謂毒蛇狼鼠蝗蟲蝮蝎黃蜂黑蜂。乃至蜈蚣百足悉皆遠離。復次彼地而無暴惡虎狼師子。飛禽走獸不能傷害。又復彼地一切災難而無嬈亂又無夜叉羅剎部多吠多拏又毘舍遮。顛狂鬼魅不能傷害。又無瘧病瘡腫痑[病-丙+丸]痔瘻白癩疥癬。一切疾病不能侵害。若復有人見此寶塔歡喜讚禮。諸損壞等不能侵害。又復彼地牛馬羊犬種種傍生。及諸男女而無中夭。及無刀兵器杖水火焚漂怖畏等事。彼地亦無飢饉疾疫種種怖畏。彼處常得四大天王圍遶擁護。及二十八部大藥叉主。密隱形儀恒來擁護。及三十三天二十八宿羅睺諸星。乃至日月晝夜順行。若諸龍王恒常觀察應時降雨。或有欲色乃至無色一切諸天。於三際時來降此塔禮拜供養。一切如來恭敬尊重憶念思惟。若復有人恒常修嚴佛塔形像。或用木石泥土彩畫金銀鍮石等。及此正法印心陀羅尼經書寫莊嚴。又以一切如來如法護持。然後安置寶塔之中。又此寶塔四邊階道悉皆嚴飾。相輪幢幡周匝懸鈴。七寶羅網高廣大小。隨意自在種種莊嚴。又以十方如來正法而加持之。復作一切聖賢擁護之法而加護持。然後種種廣陳香花飲食乃至瓔珞精虔供養。如是乃獲無量功德。即時會中有金剛手大藥叉主。復白佛言世尊有何因緣。此正法印心陀羅尼。書寫受持供養恭敬。獲如是等無量功德。爾時世尊告金剛手言。此是法界一切如來全身舍利祕密篋印心陀羅尼。所以獲是無量功德。時金剛手大藥叉主。聞佛所說無量功德。歡喜信受復白佛言。世尊願佛慈悲演說此法。我等樂聞。爾時世尊告金剛手言。汝等諦聽今為汝說。此正法印心陀羅尼。是過去未來現在諸佛同共宣說。若有信受恭敬供養。乃至證入聲聞緣覺及於十地法報化身。所以名為全身正法祕密篋印。爾時世尊即說呪曰。</p>
<p class="dharani">曩莫悉底哩<span class='note-inline'>(三合)</span>野<span class='note-inline'>(一)</span>地尾<span class='note-inline'>(二合)</span>迦<span class='note-inline'>(去)</span>喃<span class='note-inline'>(去引二)</span>薩嚩怛他<span class='note-inline'>(去引)</span>[卄/(阿-可+辛)/女]跢<span class='note-inline'>(上)</span>南<span class='note-inline'>(三)</span>唵<span class='note-inline'>(四)</span>部悉底哩<span class='note-inline'>(三合)</span>步<span class='note-inline'>(平)</span>嚩曩嚩㘑<span class='note-inline'>(五)</span>嚩嚩㘑<span class='note-inline'>(六)</span>祖魯祖魯<span class='note-inline'>(七)</span>他囉他囉<span class='note-inline'>(八)</span>薩嚩怛他<span class='note-inline'>(去引)</span>[卄/(阿-可+辛)/女]跢<span class='note-inline'>(上)</span>馱<span class='note-inline'>(引上)</span>覩他哩<span class='note-inline'>(九)</span>鉢納麼<span class='note-inline'>(二合)</span>三<span class='note-inline'>(去)</span>婆吠<span class='note-inline'>(十)</span>惹野他哩捫<span class='note-inline'>(上)</span>佐裔<span class='note-inline'>(十一)</span>娑麼<span class='note-inline'>(二合)</span>囉達<span class='note-inline'>(轉舌)</span>麼作訖囉<span class='note-inline'>(二合十二)</span>鉢囉<span class='note-inline'>(二合)</span><span class='corr'>韈</span><span class='note-inline'>(無鉢反轉舌)</span>哆曩嚩日哩<span class='note-inline'>(二合十三)</span>冒<span class='note-inline'>(去引)</span>地曼<span class='note-inline'>(上)</span>監<span class='note-inline'>(上)</span>迦囉<span class='note-inline'>(上)</span>楞<span class='note-inline'>(上)</span>訖哩<span class='note-inline'>(二合)</span>帝<span class='note-inline'>(十四)</span>薩嚩怛他<span class='note-inline'>(去引)</span>[卄/(阿-可+辛)/女]跢<span class='note-inline'>(上引)</span>地　瑟恥<span class='note-inline'>(二合)</span>帝<span class='note-inline'>(十五)</span>冒<span class='note-inline'>(去引)</span>他野冒<span class='note-inline'>(去引)</span>他野<span class='note-inline'>(十六)</span>冒<span class='note-inline'>(去引)</span>地冒<span class='note-inline'>(准上)</span>地<span class='note-inline'>(十七)</span>沒[亭*夜]<span class='note-inline'>(切身十八)</span>參<span class='note-inline'>(去)</span>冒<span class='note-inline'>(引去)</span>他野參<span class='note-inline'>(去)</span>冒<span class='note-inline'>(去引)</span>他野<span class='note-inline'>(十九)</span>左攞左攞左懶<span class='note-inline'>(去)</span>覩<span class='note-inline'>(二十)</span>薩嚩薩怛嚩<span class='note-inline'>(二合引)</span>喃<span class='note-inline'>(二十一)</span>薩嚩<span class='note-inline'>(引)</span>嚩囉拏儞<span class='note-inline'>(二十二)</span>薩嚩播跛尾[卄/(阿-可+辛)/女]帝<span class='note-inline'>(二十三)</span>護嚕護嚕<span class='note-inline'>(二十四)</span>薩嚩戍<span class='note-inline'>(引上)</span>迦尾[卄/(阿-可+辛)/女]帝<span class='note-inline'>(二十五)</span>薩嚩怛他<span class='note-inline'>(去引)</span>[卄/(阿-可+辛)/女]跢紇哩<span class='note-inline'>(二合)</span>那野嚩日哩<span class='note-inline'>(二合)</span>抳<span class='note-inline'>(二十六)</span>參<span class='note-inline'>(去)</span>婆<span class='note-inline'>(去)</span>囉參<span class='note-inline'>(去)</span>婆<span class='note-inline'>(去)</span>囉<span class='note-inline'>(二十七)</span>薩嚩多塢瑟膩<span class='note-inline'>(二合)</span>灑<span class='note-inline'>(二十八)</span>陀<span class='note-inline'>(去引)</span>羅抳母捺哩<span class='note-inline'>(二合二十九)</span>沒第蘇沒第<span class='note-inline'>(三十)</span>薩<span class='note-inline'>(轉舌)</span>嚩怛他<span class='note-inline'>(去引)</span>[卄/(阿-可+辛)/女]哆<span class='note-inline'>(上引)</span>地瑟恥<span class='note-inline'>(二合)</span>哆<span class='note-inline'>(三十一)</span>馱<span class='note-inline'>(上引)</span>覩[卄/(阿-可+辛)/女]<span class='note-inline'>(轉舌)</span>陛娑嚩<span class='note-inline'>(二合引)</span>賀<span class='note-inline'>(引三十二)</span>參<span class='note-inline'>(去)</span>麼野<span class='note-inline'>(引)</span>地瑟恥<span class='note-inline'>(二合)</span>帝娑嚩<span class='note-inline'>(二合引)</span>賀<span class='note-inline'>(引三十三)</span>薩嚩怛他<span class='note-inline'>(去引)</span>[卄/(阿-可+辛)/女]跢<span class='note-inline'>(上引三十四)</span>紇哩<span class='note-inline'>(二合)</span>那馱<span class='note-inline'>(上引)</span>覩母捺哩<span class='note-inline'>(二合)</span>娑嚩<span class='note-inline'>(二合引)</span>賀<span class='note-inline'>(引三十五)</span>阿鉢囉<span class='note-inline'>(二合)</span>底瑟恥<span class='note-inline'>(二合)</span>多窣覩<span class='note-inline'>(二合)</span>閉<span class='note-inline'>(三十六)</span>怛他<span class='note-inline'>(去引)</span>[卄/(阿-可+辛)/女]哆<span class='note-inline'>(上引)</span>地瑟恥<span class='note-inline'>(二合)</span>帝<span class='note-inline'>(三十七)</span>虎嚕虎嚕吽<span class='note-inline'>(引)</span>吽<span class='note-inline'>(引)</span>娑嚩<span class='note-inline'>(二合引)</span>賀<span class='note-inline'>(引三十八)</span>唵<span class='note-inline'>(引三十九)</span>薩嚩怛他<span class='note-inline'>(去引)</span>[卄/(阿-可+辛)/女]哆<span class='note-inline'>(四十)</span>塢瑟膩<span class='note-inline'>(二合)</span>灑陀<span class='note-inline'>(去)</span>囉抳母捺哩<span class='note-inline'>(二合四十一)</span>薩嚩怛他<span class='note-inline'>(去引)</span>[卄/(阿-可+辛)/女]哆<span class='note-inline'>(四十二)</span>馱<span class='note-inline'>(上引)</span>覩尾部尸跢<span class='note-inline'>(上引四十三)</span>地瑟恥<span class='note-inline'>(二合)</span>帝吽吽吽娑嚩<span class='note-inline'>(二合引)</span>賀<span class='note-inline'>(引四十四)</span></p>
<p>爾時世尊說此呪已告金剛手言。今此全身祕密篋印心陀羅尼。是諸如來普皆宣說。遍十方界於一一方。有九十九胡麻量等形像如來百千俱胝那瑜多諸佛如來。聞說此法皆來至此。同共讚言。善哉善哉釋迦牟尼。善能演說正法篋印心陀羅尼。廣令流布行閻浮提。復令一切諸有情等。以全身舍利安置此塔。由此十方一切如來。以諸三昧而加護之。若復有人受持讀誦解說書寫此全身舍利祕密篋印心陀羅尼經。及以金銀栴檀雕彩莊嚴安置塔中。彼十方世界一切如來。恒來在此而加護之。爾時世尊說此正法篋印心陀羅尼時。此舊破壞丘埠之中。出現七寶微妙之塔。相輪幢幡種種莊嚴。人天大眾無不皆見。久現如故。彼時眾會諸大菩薩及聲聞眾。天龍八部人非人等。覩此希奇皆悉歡喜。爾時世尊說此法時。諸大眾等金剛手大藥叉主。無垢妙光大婆羅門。并諸菩薩諸大聲聞。天龍藥叉犍闥婆阿素囉[卄/(阿-可+辛)/女]嚕荼緊那囉麼護囉誐人非人等。國王大臣長者居士。一切大眾聞佛所說。一心信受歡喜而退。</p>

<p class='juan'>一切如來正法祕密篋印心陀羅尼經</p></div>
</div><!-- end of div[@id='body'] -->
</body></html>