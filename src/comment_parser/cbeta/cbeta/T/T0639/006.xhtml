<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>月燈三昧經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu6' />月燈三昧經卷第六</p><p class="byline">高齊天竺三藏那連提耶舍譯</p><p>爾時，世尊復告月光童子言：「菩薩摩訶薩應當成就善巧方便。童子！云何菩薩摩訶薩成就善巧方便？童子！是菩薩摩訶薩於一切眾生所而起親想，是諸眾生所有善聚而生隨喜，晝夜六時於彼福德而生隨喜；緣一切智，以緣一切智心於一切眾生所而生福德，是菩薩以此善根速得此三昧，成阿耨多羅三藐三菩提。」</p>
<p>爾時，世尊即於是時而說偈言：</p>

<div class="lg regular" style="margin-left:1em;"><div class='lg-row'>「於諸眾生為己親，　所有一切福德聚，</div>
<div class='lg-row'>晝夜六時於此善，　常能起彼隨喜欲。</div>
<div class='lg-row'>我隨喜彼淨持戒，　乃至盡命不為惡，</div>
<div class='lg-row'>菩薩具足清淨信，　所有福德悉隨喜。</div>
<div class='lg-row'>隨喜信樂諸佛者，　於其法、僧信亦然；</div>
<div class='lg-row'>隨喜能奉敬如來，　為求無上菩提故；</div>
<div class='lg-row'>隨喜無彼我見者，　無眾生等及壽命；</div>
<div class='lg-row'>隨喜能無諸惡見，　聞勝空法深愛樂。</div>
<div class='lg-row'>於佛法中起隨喜，　得出家已受具戒，</div>
<div class='lg-row'>少欲知足住林間，　懷慈愍心猶如劍；</div>
<div class='lg-row'>隨喜獨一無侶者，　處林猶如刀入匣，</div>
<div class='lg-row'>淨命常能少欲求，　無有諂偽託親友；</div>
<div class='lg-row'>隨喜樂靜離憒閙，　於家親屬無愛戀，</div>
<div class='lg-row'>於三界中常怖畏，　遊行世間無染著；</div>
<div class='lg-row'>隨喜離彼戲論者，　厭惡一切受生死，</div>
<div class='lg-row'>無有違諍行寂靜，　得此三昧則不難；</div>
<div class='lg-row'>隨喜能識善惡者，　常離一切諍論事，</div>
<div class='lg-row'>趣詣空閑林樹下，　求聖解脫真佛子；</div>
<div class='lg-row'>隨喜常在空閑者，　不自稱譽輕毀他；</div>
<div class='lg-row'>隨喜愛樂功德者，　住於佛法不放逸。</div>
<div class='lg-row'>所有助道諸功德，　是不放逸為根本，</div>
<div class='lg-row'>若有菩薩離放逸，　得此三昧則不難。</div>
<div class='lg-row'>得值佛法為一藏、　又得出家第二藏、</div>
<div class='lg-row'>淨信不濁第三藏、　得此三昧第四藏。</div>
<div class='lg-row'>聞於大空佛境界，　聞而不謗為勝藏；</div>
<div class='lg-row'>若得辯才為得藏，　得此三昧亦勝藏。</div>
<div class='lg-row'>我已說彼諸善法，　謂戒、聞捨及忍辱，</div>
<div class='lg-row'>是不放逸為根本，　佛說名為最勝藏。</div>
<div class='lg-row'>若有菩薩不放逸，　即便具足諸辯才，</div>
<div class='lg-row'>於佛智慧無疑惑，　得此三昧則不難。</div>
</div><p>「童子！以是義故，汝應住於不放逸行，是諸菩薩所應修學。何以故？不放逸者尚得阿耨多羅三藐三菩提，何況此三昧也？童子！云何菩薩住不放逸？童子！是菩薩成就善淨戒聚。童子！云何成就善淨戒聚？童子！是菩薩不捨一切智心學六波羅蜜。</p>
<p>「童子！若菩薩不捨一切智心行六波羅蜜，所有利益，汝當諦聽，當為汝說。童子！菩薩信樂檀波羅蜜者有十種利益。何等為十？一者、降伏慳悋煩惱；二者、修習捨心相續；三者、共諸眾生同其資產，攝受堅固而至滅度；四者、生豪富家；五者、在所生處施心現前；六者、常為四眾之所愛樂；七者、處於四眾不怯、不畏；八者、勝名流布遍於諸方；九者、手足柔軟，足掌安平；十者、乃至道樹不離善知識，謂佛、菩薩、聲聞弟子。童子！是為菩薩信樂布施十種利益。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「降伏於慳悋、　增長布施心、</div>
<div class='lg-row'>攝受施堅固，　生在豪富家，</div>
<div class='lg-row'>於其所生處，　而能起捨心，</div>
<div class='lg-row'>為在家出家，　諸眾生愛樂，</div>
<div class='lg-row'>若入大眾中，　無畏不怯弱，</div>
<div class='lg-row'>勝名聲遠布，　遍城邑聚落，</div>
<div class='lg-row'>手足恒柔軟，　成就具足相，</div>
<div class='lg-row'>值遇善知識，　聲聞佛、菩薩。</div>
<div class='lg-row'>常懷惠施心，　未曾有悋惜，</div>
<div class='lg-row'>為億眾生愛，　是為捨慳利；</div>
<div class='lg-row'>生在豪富族，　心常樂布施，</div>
<div class='lg-row'>攝受捨堅固，　是為樂施利；</div>
<div class='lg-row'>處在大眾數，　勝名遍諸方，</div>
<div class='lg-row'>手足柔軟好，　是樂施之利；</div>
<div class='lg-row'>遭遇善知識，　謂佛、菩薩等，</div>
<div class='lg-row'>見已競來供，　是樂施之利。</div>
</div><p>「童子！菩薩淨戒有十種利益。何等為十？一者、滿足一切智，二者、如佛所學而學，三者、智者不毀，四者、不退誓願，五者、安住於行，六者、棄捨生死，七者、慕樂涅槃，八者、得無纏心，九者、得勝三昧，十者、不乏信財。童子！是為十種淨戒利益。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「滿足一切智，　如佛而修學，</div>
<div class='lg-row'>智慧者不毀，　常無有怖畏，</div>
<div class='lg-row'>誓願不退轉，　能安住勝行，</div>
<div class='lg-row'>逃避生死處，　欣慕趣涅槃，</div>
<div class='lg-row'>安住無纏障，　速得勝三昧，</div>
<div class='lg-row'>住於淨戒聚，　遠離諸貧窮。</div>
<div class='lg-row'>其智恒清淨，　修習佛所學，</div>
<div class='lg-row'>不為聖者毀，　以戒清淨故。</div>
<div class='lg-row'>智者誓不退，　勇健善住行，</div>
<div class='lg-row'>見世種種過，　避之趣滅道。</div>
<div class='lg-row'>彼心無障礙，　以住淨戒力，</div>
<div class='lg-row'>速得離惱定，　是為淨戒利。</div>
</div><p>「童子！菩薩摩訶薩住於慈忍有十種利益。何等為十？一者、火不能燒，二者、刀不能割，三者、毒不能中，四者、水不能漂，五者、為非人護，六者、得身相莊嚴，七者、閉諸惡道，八者、隨其所樂生於梵天，九者、晝夜常安，十者、其身不離喜樂。童子！是為菩薩成就十種慈忍利益。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「是人火不燒，　刀杖莫能傷，</div>
<div class='lg-row'>毒藥所不中，　暴水無能漂，</div>
<div class='lg-row'>常為非人護，　具三十二相，</div>
<div class='lg-row'>關閉諸惡道，　皆是慈忍利；</div>
<div class='lg-row'>帝釋及梵天，　欲得則不難，</div>
<div class='lg-row'>恒住安樂處，　喜悅不思議。</div>
<div class='lg-row'>刀杖、火不害，　水、毒亦不傷，</div>
<div class='lg-row'>天、龍、夜叉護，　住忍獲此益；</div>
<div class='lg-row'>身相三十二，　不畏墮惡道，</div>
<div class='lg-row'>死則生梵天，　是住慈忍利；</div>
<div class='lg-row'>晝夜常安隱，　喜悅充遍身，</div>
<div class='lg-row'>於眾清淨<span class='corr'>心</span>，　無有諸過障。</div>
</div><p>「童子！菩薩精進有十種利益。何等為十？一者、他不折伏，二者、得佛所攝，三者、為非人所護，四者、聞法不忘，五者、未聞能聞，六者、增長辯才，七者、得三昧性，八者、少病、少惱，九者、隨所得食，食已能消，十者、如優鉢羅花不同於杵。童子！是為十種精進利益。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「成就難折伏，　其心無悔熱，</div>
<div class='lg-row'>為非人所護，　常覩見諸佛，</div>
<div class='lg-row'>增長勝辯才，　到於無盡智，</div>
<div class='lg-row'>獲得三昧性，　無復諸病惱，</div>
<div class='lg-row'>所食諸飲食，　入腹能消化，</div>
<div class='lg-row'>如優鉢在水，　漸漸而增長。</div>
<div class='lg-row'>如是所聞法，　聞已能增長，</div>
<div class='lg-row'>晝夜恒思念，　終無有空過。</div>
<div class='lg-row'>如來勇猛勤，　積劫被進鎧，</div>
<div class='lg-row'>降魔及軍眾，　證道除憂怖。</div>
<div class='lg-row'>菩薩救諸趣，　不顧戀身命，</div>
<div class='lg-row'>精進起法藏，　我已顯彼德。</div>
<div class='lg-row'>精進難可伏，　諸佛所攝受，</div>
<div class='lg-row'>若能獲是利，　不久速證道。</div>
<div class='lg-row'>所聞不忘失、　未聞者得聞，</div>
<div class='lg-row'>增長辯才力，　是名精進利。</div>
<div class='lg-row'>速逮此三昧，　無有諸病惱，</div>
<div class='lg-row'>隨其所噉食，　消化得安樂。</div>
<div class='lg-row'>晝夜增白法，　常勤不懈退，</div>
<div class='lg-row'>不久得菩提，　堅心精進故。</div>
</div><p>「童子！菩薩摩訶薩與禪相應有十種利益。何等為十？一者、安住儀式，二者、行慈境界，三者、無諸惱熱，四者、守護諸根，五者、得無食喜樂，六者、遠離愛欲，七者、修禪不空，八者、解脫魔羂，九者、安住佛境，十者、解脫成熟。童子！是為菩薩禪定相應十種利益。」</p>
<p>爾時，世尊<span class='corr'>即</span>說偈言：</p>

<div class="lg regular" style="margin-left:1em;"><div class='lg-row'>「彼不住非法，　安住於儀式，</div>
<div class='lg-row'>遊行方便境，　遠離非境界，</div>
<div class='lg-row'>其心無惱熱，　善調伏諸根，</div>
<div class='lg-row'>受勝禪定樂，　宴坐離諸緣，</div>
<div class='lg-row'>遠離渴愛欲，　飡食禪定味，</div>
<div class='lg-row'>解脫魔境界，　安止佛行處，</div>
<div class='lg-row'>樂獨林樹間，　是為勝方便，</div>
<div class='lg-row'>修真實解脫，　滅除諸苦惱。</div>
<div class='lg-row'>安心清淨法，　遠離非儀式，</div>
<div class='lg-row'>住境遠非境，　合禪獲是利；</div>
<div class='lg-row'>心不生熱惱，　證無食聖樂，</div>
<div class='lg-row'>身心恒清涼，　是禪相應利。</div>
<div class='lg-row'>處空根寂靜，　其心離雜亂，</div>
<div class='lg-row'>獲得過人喜，　方便離欲故。</div>
<div class='lg-row'>心不雜欲染，　常遠魔境界，</div>
<div class='lg-row'>安止佛行處，　彼解脫成熟。</div>
</div><p>「童子！菩薩摩訶薩行般若波羅蜜有十種利益。何等為十？一者、一切悉捨不取施想，二者、持戒不缺而不依戒，三者、住於忍力而不住眾生想，四者、行於精進而離身心，五者、修禪而無所住，六者、魔王波旬不能擾亂，七者、於他言論其心不動，八者、能達生死海底，九者、於諸眾生起增上悲，十者、不樂聲聞、辟支佛道。童子！是為菩薩行般若波羅蜜成就如是十種利益。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「勇健一切捨，　而不取施想，</div>
<div class='lg-row'>護持戒不缺，　亦無有所依，</div>
<div class='lg-row'>智<span class='corr'>者</span>修忍辱，　而不見眾生，</div>
<div class='lg-row'>勇猛勤精進，　遠離於身心，</div>
<div class='lg-row'>修習勝禪定，　不依於三界，</div>
<div class='lg-row'>諸魔靡能制，　信慧之功能，</div>
<div class='lg-row'>於彼諸外道，　其心不傾動，</div>
<div class='lg-row'>到於生死底，　信慧之功能，</div>
<div class='lg-row'>於諸眾生所，　而得大悲心，</div>
<div class='lg-row'>聲聞、緣覺地，　曾不生愛樂。</div>
<div class='lg-row'>於捨不存取，　持戒亦無依，</div>
<div class='lg-row'>忍辱離生想，　是信慧功能；</div>
<div class='lg-row'>精進而遠離，　修禪無所依，</div>
<div class='lg-row'>不為魔所制，　是信慧功能；</div>
<div class='lg-row'>他言論不動，　達到生死底，</div>
<div class='lg-row'>於生起上悲，　是信慧功能；</div>
<div class='lg-row'>聲聞、緣覺道，　不起愛樂心，</div>
<div class='lg-row'>為學佛功德，　是信慧功能。</div>
</div><p>「童子！菩薩多聞有十種利益。何等為十？一者、知煩惱資助，二者、知清淨助，三者、遠離疑惑，四者、作正直見，五者、遠離非道，六者、安住正路，七者、開甘露門，八者、近佛菩提，九者、與一切眾生而作光明，十者、不畏惡道。童子！是為十種多聞利益。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「童子！是十利，　顯示於多聞，</div>
<div class='lg-row'>是諸佛、世尊，　如實而了知。</div>
<div class='lg-row'>煩惱及清淨，　二助皆實知，</div>
<div class='lg-row'>能棄捨煩惱，　安住清淨中，</div>
<div class='lg-row'>智慧除疑惑，　正直他見心，</div>
<div class='lg-row'>常遠離惡道，　止住正真路，</div>
<div class='lg-row'>開闡甘露門，　近於佛菩提，</div>
<div class='lg-row'>為眾作光明，　而不畏惡道。</div>
<div class='lg-row'>知諸煩惱資，　又達清淨助，</div>
<div class='lg-row'>勇健離煩惑，　栖薄清淨法。</div>
<div class='lg-row'>除眾種種疑，　能正他人見，</div>
<div class='lg-row'>棄捨<span class='corr'>嶮</span>惡道，　多聞住善徑。</div>
<div class='lg-row'>能開甘露門，　堅固近菩提，</div>
<div class='lg-row'>於眾如光明，　終不畏惡道。</div>
</div><p>「童子！菩薩摩訶薩行於法施有十種利益。何等為十？一者、棄捨惡事，二者、能作善事，三者、住善人法，四者、淨佛國土，五者、趣詣道場，六者、捨所愛事，七者、降伏煩惱，八者、於諸眾生施福德分，九者、於諸眾生修習慈心，十者、見法得於喜樂。童子！是為菩薩行於法施十種利益。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「行於最勝施，　於法無悋惜，</div>
<div class='lg-row'>彼有十種利，　導師已顯說。</div>
<div class='lg-row'>棄捨世惡事，　常能行善業，</div>
<div class='lg-row'>安住善人法，　修行布施心，</div>
<div class='lg-row'>能淨諸佛土，　如佛之所說，</div>
<div class='lg-row'>趣詣道場所，　是為法施果，</div>
<div class='lg-row'>捨離一切事，　修學於法王，</div>
<div class='lg-row'>降伏諸煩惱，　彼得道不難，</div>
<div class='lg-row'>慈心施眾生、　一切福德分，</div>
<div class='lg-row'>不起嫉妬結，　獲勝過人樂。</div>
<div class='lg-row'>智者離惡作，　勇猛為善事，</div>
<div class='lg-row'>住善丈夫法，　法施者所得；</div>
<div class='lg-row'>彼淨佛國土，　起助道善法，</div>
<div class='lg-row'>趣近於道場，　是為法施利；</div>
<div class='lg-row'>於事無慳嫉，　能了事自相，</div>
<div class='lg-row'>解脫諸取著，　愛事無障礙。</div>
<div class='lg-row'>智者發是心，　令眾有福分，</div>
<div class='lg-row'>得慈無嫉妬，　善法中得樂。</div>
</div><p>「童子！菩薩摩訶薩安住於空得十種利。何等為十？一者、住佛所住，二者、修禪無依，三者、不樂一切受生，四者、於戒不取，五者、不謗賢聖，六者、於一切眾生住不違諍，七者、不得眾生事，八者、住於遠離一切惡事，九者、不謗諸佛，十者、攝取一切白淨之法。童子！是為菩薩摩訶薩安住於空十種利益。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「天人尊所住，　謂世親導師，</div>
<div class='lg-row'>勇猛能安住，　謂無壽命等，</div>
<div class='lg-row'>得彼禪定樂，　世間無所依，</div>
<div class='lg-row'>心不悕受生，　以知法性故，</div>
<div class='lg-row'>於戒若不取，　成就無漏戒，</div>
<div class='lg-row'>不生惡道中、　常安住聖種，</div>
<div class='lg-row'>住於無鬪諍，　世間最柔軟，</div>
<div class='lg-row'>了知一切事，　稱如實體性，</div>
<div class='lg-row'>乃至捨身命，　不誹謗如來，</div>
<div class='lg-row'>於空法決定，　身證無所畏。</div>
<div class='lg-row'>一切世間親，　佛道不思議，</div>
<div class='lg-row'>能持於佛道，　空法無有疑。</div>
<div class='lg-row'>人尊之所住，　非諸外道地，</div>
<div class='lg-row'>不依禪定樂，　無眾生、壽命。</div>
<div class='lg-row'>彼曾無所止，　不依於禪樂，</div>
<div class='lg-row'>知無壽命法，　恒有無願心。</div>
<div class='lg-row'>善知法自性，　不依諸煩惱，</div>
<div class='lg-row'>信樂佛勝人，　曾無取著心。</div>
<div class='lg-row'>彼常無鬪諍，　觀事修離行，</div>
<div class='lg-row'>安住正覺道，　能持如來法。</div>
</div><p>「童子！菩薩摩訶薩住於宴坐有十種利益。何等為十？一者、其心不濁，二者、住不放逸，三者、諸佛愛念，四者、信正覺行，五者、於佛智不疑，六者、知恩，七者、不謗正法，八者、善能防禁，九者、到調伏地，十者、證四無礙。童子！是為菩薩摩訶薩住於宴坐十種利益。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「其心無濁亂，　遠離諸放逸，</div>
<div class='lg-row'>住不放逸行，　宴坐之境界，</div>
<div class='lg-row'>為世燈明念，　增長彼信樂，</div>
<div class='lg-row'>佛智不思議，　方便無疑惑，</div>
<div class='lg-row'>能知諸佛恩，　不誹謗正法，</div>
<div class='lg-row'>安住善律儀，　到於調伏地，</div>
<div class='lg-row'>得無礙辯才，　樂獨處林中，</div>
<div class='lg-row'>捨恭敬利養，　宴坐之境界。</div>
<div class='lg-row'>彼心不濁亂，　曾無有放逸，</div>
<div class='lg-row'>智者常謹慎，　是為寂靜利；</div>
<div class='lg-row'>無畏常愛念，　信於佛所行，</div>
<div class='lg-row'>於佛智不疑，　是為寂靜利；</div>
<div class='lg-row'>恒念如來恩，　不誹謗正法，</div>
<div class='lg-row'>住律儀方便，　是為寂靜利；</div>
<div class='lg-row'>彼到調伏地，　速證無礙辯，</div>
<div class='lg-row'>演說百千經，　恒常不滯住。</div>
<div class='lg-row'>速攝佛菩提，　護持諸佛法，</div>
<div class='lg-row'>降伏諸異論，　廣作佛菩提。</div>
<div class='lg-row'>菩薩於此終，　往生安樂國，</div>
<div class='lg-row'>彌陀為說法，　逮得無生忍。</div>
</div><p>「童子！菩薩摩訶薩愛樂空閑有十種利。何等為十？一者、省世事務，二者、遠離眾閙，三者、無有違諍，四者、住無惱處，五者、不增有漏，六者、不起鬪訟，七者、安住靜默，八者、隨順相續解脫，九者、速證解脫，十者、施功而得三昧。童子！是為菩薩愛樂空閑十種利益。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「成就少事務，　遠離眾憒閙，</div>
<div class='lg-row'>彼成無違諍，　獨靜空閑利；</div>
<div class='lg-row'>其心無瞋惱，　不增長有漏，</div>
<div class='lg-row'>常和無諍訟，　是住空閑利；</div>
<div class='lg-row'>安心住寂滅，　常樂遠離行，</div>
<div class='lg-row'>隨順無累智，　速證解脫道，</div>
<div class='lg-row'>處林習禪定，　棄捨眾閙過，</div>
<div class='lg-row'>不復起違諍，　樂閑獲是利。</div>
<div class='lg-row'>常厭離有為，　世間無欣慕，</div>
<div class='lg-row'>諸漏不增長，　住林有是利；</div>
<div class='lg-row'>不起鬪諍過，　心常樂寂靜，</div>
<div class='lg-row'>善禁身、口、意，　住空有是利；</div>
<div class='lg-row'>隨順於解脫，　速到無障累，</div>
<div class='lg-row'>常住樂恬靜，　是住空閑利。</div>
</div><p>「童子！菩薩摩訶薩樂於頭陀、常行乞食有十種利。何等為十？一者、摧我慢幢；二者、不求親愛；三者、不為名聞；四者、住在聖種；五者、不諂、不誑、不現異相、又不激切；六者、不自高舉；七者、不毀他人；八者、斷除愛恚；九者、若入人家，不為飲食而行法施；十者、住頭陀行，有所說法為人信受。童子！是名菩薩摩訶薩樂於頭陀、行於乞食十種利益。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「彼人無我慢，　不求託親友，</div>
<div class='lg-row'>利衰心平等，　以住頭陀故；</div>
<div class='lg-row'>不壞於聖種，　無諂亦無誑，</div>
<div class='lg-row'>自身不高舉，　亦不輕毀他，</div>
<div class='lg-row'>棄捨愛恚心，　說法無所悕，</div>
<div class='lg-row'>若說人信受，　是為乞食利。</div>
<div class='lg-row'>不求親名利，　安住聖種中，</div>
<div class='lg-row'>柔直不諂慢，　是樂頭陀利；</div>
<div class='lg-row'>不自譽毀他，　得譽不欣喜，</div>
<div class='lg-row'>聞毀無恚惱，　是樂頭陀利；</div>
<div class='lg-row'>法施不為食，　不求恭敬故，</div>
<div class='lg-row'>所言人信受，　是樂頭陀利。</div>
</div><p>「童子！菩薩摩訶薩住如是等功德利益，在於空閑得見佛藏、得於法藏、得彼智藏，得過去、未來、現在智慧之藏。</p>
<p>「童子！云何得於佛藏？童子！菩薩摩訶薩樂遠離行、住於空閑，獲五神通。何等為五？一者、天眼，二者、天耳，三者、能知他心，四者、善知宿命，五者、神通境界。是菩薩以天眼界清淨過人，見於東方無量無數諸佛、世尊；如是，南、西、北方亦復如是；四維、上、下亦見無量無數諸佛，常得覩矚未曾捨離。童子！是為菩薩得見佛藏。</p>
<p>「童子！云何菩薩摩訶薩得於法藏？童子！是佛、如來有所說法，彼菩薩以天耳界清淨過人悉皆得聞，是菩薩常得聞法而不遠離。童子！是為菩薩得於法藏。</p>
<p>「童子！云何菩薩得於智藏？童子！以是智慧能持諸法，於一切眾生大悲為首，以不癡心而為說法、知彼法義。童子！是為菩薩摩訶薩得於智藏。</p>
<p>「童子！云何菩薩摩訶薩得過去、未來、現在智藏？童子！是菩薩如實知一切眾生心行惟自心行次第所起，觀自心法以無亂想，修習方便如自心行；類他亦爾，隨所見色、聞聲，有愛、無愛心皆如實知。童子！是名菩薩得過去、未來、現在智藏。</p>
<p>「童子！我今略說住如是德菩薩摩訶薩得一切佛法，非諸聲聞、辟支佛地，何況一切外道異論？」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「我念過去無量劫，　有佛、如來大名稱，</div>
<div class='lg-row'>號曰威德眾王佛，　為諸人天所供養。</div>
<div class='lg-row'>比丘十億具神通，　達到辯才自在岸，</div>
<div class='lg-row'>住頭陀行心調伏，　彼佛具足爾所眾。</div>
<div class='lg-row'>有城七億六千萬，　其城廣長二千里，</div>
<div class='lg-row'>彼時世界閻浮提，　最勝七寶之所成。</div>
<div class='lg-row'>其城殊妙甚奇麗，　百園勝家而莊嚴，</div>
<div class='lg-row'>其園苑林如密雲，　常有種種諸花果，</div>
<div class='lg-row'>所生異種諸林樹，　菴羅、閻浮芭蕉等。</div>
<div class='lg-row'>迦尼、瞻波、畢落叉、　尼拘畢鉢眾鳥集，</div>
<div class='lg-row'>頻伽、拘翅、孔雀等，　鵞王舍利甚歡樂。</div>
<div class='lg-row'>種種異類眾鳥音，　臻湊遊戲百園裏，</div>
<div class='lg-row'>如提頭賴勝鵡王、　那羅、拘蜂、鶴鳥聲，</div>
<div class='lg-row'>其身種種毛羽色，　處在蓮花出妙音。</div>
<div class='lg-row'>所有卵生諸異類，　出和雅音生人樂，</div>
<div class='lg-row'>遊行園苑自娛樂，　歡樂遞相命呼聲。</div>
<div class='lg-row'>目多婆師、輸迦花、　波利耶多、拘羅婆，</div>
<div class='lg-row'>娑呵迦樹如雲布，　鉢頭、芬陀、拘牟頭，</div>
<div class='lg-row'>水中種種眾異花，　莊嚴其池甚端妙。</div>
<div class='lg-row'>諸雜香花共嚴飾，　時彼園林殊可樂。</div>
<div class='lg-row'>時閻浮提有一王，　號堅固德為人主，</div>
<div class='lg-row'>彼王具足五百子，　調柔端正學伎能。</div>
<div class='lg-row'>其國豐熟甚安隱，　無有諸過常勝樂，</div>
<div class='lg-row'>地皆布散諸香花，　與彼天宮無差別。</div>
<div class='lg-row'>牟尼法王於彼時，　宣暢如是寂滅定，</div>
<div class='lg-row'>說：『諸有道猶如夢，　無有初生及終沒，</div>
<div class='lg-row'>眾生、壽人不可得，　一切諸法悉虛妄。</div>
<div class='lg-row'>譬如虛空電幻化，　又如野馬、水中月，</div>
<div class='lg-row'>無有此世生滅法，　亦無趣向他世者。</div>
<div class='lg-row'>曾所作業不失壞，　三<span class='corr'>界</span>黑白報不亡，</div>
<div class='lg-row'>無有斷常諸行等，　不集於業不住有，</div>
<div class='lg-row'>非自作業還自受，　亦非自作他人受。</div>
<div class='lg-row'>無有去者亦無來，　眾生非有亦非無，</div>
<div class='lg-row'>無見取等惡見聚，　亦無眾生及淨行。</div>
<div class='lg-row'>無生寂滅無相句，　如來功德佛境界，</div>
<div class='lg-row'>是陀羅尼十力才，　是佛、如來勝行處。</div>
<div class='lg-row'>純白淨法功德聚，　智德總持力最勝，</div>
<div class='lg-row'>神足變現勢無邊，　六通辯才由斯起。</div>
<div class='lg-row'>於其自性曾無減，　無行之行非法行；</div>
<div class='lg-row'>是法界中無所去，　是行非行真法行。</div>
<div class='lg-row'>非音聲性入自性，　於趣自性無所住，</div>
<div class='lg-row'>無住無依自性行，　遠塵寂滅佛境界。</div>
<div class='lg-row'>定行勝定最勝定，　非行自性有所住，</div>
<div class='lg-row'>於有自性常隨順，　微細難見不動句。</div>
<div class='lg-row'>彼常安住而不動，　住無所住住法性，</div>
<div class='lg-row'>不可得說住自性，　是行不動住於法。</div>
<div class='lg-row'>以音聲說非聲道，　音聲體道是法道，</div>
<div class='lg-row'>無別聲聚有所在，　如是性行是法行。</div>
<div class='lg-row'>所說行音非生行，　其法體性真義行，</div>
<div class='lg-row'>以音聲說眾生行，　音聲眾生行俱無。</div>
<div class='lg-row'>於中文字無所入，　智慧廣大義亦然，</div>
<div class='lg-row'>是道佛讚而修行，　光明法理微細行。</div>
<div class='lg-row'>廣離塵垢智慧藏，　若有能住無等等，</div>
<div class='lg-row'>常霔勝妙法施雨，　謂第一空真義道。</div>
<div class='lg-row'>遠塵清淨第一句，　寂滅勝寂離垢染，</div>
<div class='lg-row'>無分別取及戲論，　是佛所說寂滅句。</div>
<div class='lg-row'>非初、非中、非後住，　非有、非無、非方所，</div>
<div class='lg-row'>已知如是自性行，　是無等法佛所說。』</div>
<div class='lg-row'>堅固德王爾時聞，　兩足世尊說是定，</div>
<div class='lg-row'>與八十億那由眾，　歡喜信敬詣佛所。</div>
<div class='lg-row'>時王頂禮人中雄，　以大信心恭敬佛，</div>
<div class='lg-row'>受教退住在一面，　瞻仰敬心合指掌。</div>
<div class='lg-row'>佛知彼王淳淨行，　根識自在到彼岸，</div>
<div class='lg-row'>世尊應其心樂欲，　為說如是勝三昧。</div>
<div class='lg-row'>是王聞說第一義，　廣發歡<span class='corr'>喜</span>聖信樂，</div>
<div class='lg-row'>棄捨一切四天下，　離五欲樂而出家。</div>
<div class='lg-row'>彼王因是出家已，　於佛決定深愛樂，</div>
<div class='lg-row'>時閻浮提一切人，　咸皆捨欲而出家。</div>
<div class='lg-row'>比丘及尼樂習定，　如來徒眾廣無量，</div>
<div class='lg-row'>粳糧自然從地出，　諸天悉來而給侍，</div>
<div class='lg-row'>袈<span class='corr'>裟</span>法服從樹生，　無垢清淨甚可愛，</div>
<div class='lg-row'>割截縫治依量法，　彼佛功德威力故。</div>
<div class='lg-row'>童子！汝當觀彼王，　捨家出家棄天下，</div>
<div class='lg-row'>觀彼三界如機關，　為求廣大菩提樂。</div>
<div class='lg-row'>當於來世法末時，　不能捨彼貧賤家，</div>
<div class='lg-row'>杻械、枷鎖困苦者，　於此勝法不生信。</div>
<div class='lg-row'>雖被枷繫杖策罰，　罵詈、毀辱百千種，</div>
<div class='lg-row'>王力多迫悉能忍，　困苦貧極不捨家。</div>
<div class='lg-row'>資財乏少壽短促，　徒勞辛苦無福報，</div>
<div class='lg-row'>愚癡不學諸伎能，　是人常居凡俗地；</div>
<div class='lg-row'>迫愶無義頑暴惡，　貪惜自富奪人財，</div>
<div class='lg-row'>調戲笑弄毀善人，　自稱已發菩提心；</div>
<div class='lg-row'>愛他人妻奪資產，　慳嫉狡猾多縱逸，</div>
<div class='lg-row'>離悲愍心趣惡道，　亦自稱言：『我作佛。』</div>
<div class='lg-row'>見他苦惱生欣悅，　破戒暴虐懷惡心，</div>
<div class='lg-row'>不念恩報破壞他：　『大德！為我說法行。』</div>
<div class='lg-row'>聞他說彼菩提行，　反於其人生瞋恚，</div>
<div class='lg-row'>若見法師少過失，　增長加說百千種。</div>
<div class='lg-row'>童子！汝今聞我說：　於此人輩勿親近，</div>
<div class='lg-row'>若欲求證菩提道，　乃至夢中莫往返。</div>
<div class='lg-row'>頭陀行中無量德，　於無邊劫而演說，</div>
<div class='lg-row'>於如是德不安住，　終不能得勝菩提。</div>
<div class='lg-row'>其心清淨恒善語，　戒淨心柔言美妙，</div>
<div class='lg-row'>諸尊長所常淨心，　不久便得是三昧；</div>
<div class='lg-row'>不從我慢生穢惡，　其心清淨恒成就，</div>
<div class='lg-row'>棄捨憍恣及瞋怒，　能得如是勝三昧；</div>
<div class='lg-row'>常念諸佛功德聚，　皮膚金色無量德，</div>
<div class='lg-row'>佛身諸相自莊嚴，　如秋夜靜眾星列，</div>
<div class='lg-row'>勝蓋、幢幡及帳幕、　塗香、末香并花鬘，</div>
<div class='lg-row'>眾勝供養無等像，　不久能得此三昧；</div>
<div class='lg-row'>栴檀沈水及末香，　勝蘇油燈無量種，</div>
<div class='lg-row'>持供恒沙佛塔廟，　不久便得是三昧；</div>
<div class='lg-row'>琵琶、箜篌、鼓妙音，　簫、笛、鐃吹及<span class='corr'>讚</span>歎，</div>
<div class='lg-row'>種種美音百千萬，　供養離惡最勝尊，</div>
<div class='lg-row'>造作無量佛形像，　眾寶善巧而彫飾，</div>
<div class='lg-row'>姝妙端正最勝上，　不久便得是三昧；</div>
<div class='lg-row'>常處林藪樂寂靜，　棄捨聚落離著心，</div>
<div class='lg-row'>樂獨無二猶如劍，　不久便得是三昧。</div>
<div class='lg-row'>我作法王汝為子，　隨順學我三昧行，</div>
<div class='lg-row'>我昔得彼大名稱，　其名號曰堅固王。</div>
<div class='lg-row'>我本供養無量佛，　恒願護持清淨戒，</div>
<div class='lg-row'>於十力所起恭敬，　為求如是勝定故；</div>
<div class='lg-row'>我於本昔棄妻子，　捨頭、手、足、及眼、耳，</div>
<div class='lg-row'>未曾起彼下劣心，　為求勝寂三昧故；</div>
<div class='lg-row'>象、馬、車步無量種，　珍寶、宅舍一切施，</div>
<div class='lg-row'>其心初無有悔恨，　為求如是勝定故；</div>
<div class='lg-row'>奴婢、財穀過百數，　種種衣服及飲食，</div>
<div class='lg-row'>充滿一切來求者，　為求如是勝定故；</div>
<div class='lg-row'>摩尼真珠、勝金、銀、　琉璃、金剛、錢貝、玉，</div>
<div class='lg-row'>所有一切悉能捨，　為求如是勝定故；</div>
<div class='lg-row'>我捨珍寶嚴身具，　瓔珞臂印、師子絛、</div>
<div class='lg-row'>天冠、寶網過百種，　為求如是勝定故；</div>
<div class='lg-row'>微妙上勝多百億，　我時歡喜而施與，</div>
<div class='lg-row'>劫貝、鉢咄、獨拘羅，　為求如是勝三昧；</div>
<div class='lg-row'>昔見貧窮及繫閉，　<span class='corr'>多</span>役力求不獲苦，</div>
<div class='lg-row'>我於彼所能廣施，　為求如是勝三昧；</div>
<div class='lg-row'>象、馬、牛、羊、白屋宇、　園苑、車乘、寶莊嚴，</div>
<div class='lg-row'>我施百千貧乞者，　為求如是勝三昧；</div>
<div class='lg-row'>億那由他林園苑，　眾寶莊嚴而施與，</div>
<div class='lg-row'>施時歡喜起悲心，　為求如是勝定故；</div>
<div class='lg-row'>王都、城邑及聚落，　種種土地悉皆捨，</div>
<div class='lg-row'>施已能生增上喜，　為求如是勝藏故；</div>
<div class='lg-row'>一一寶聚如須彌，　嚴身上服亦如是，</div>
<div class='lg-row'>我悉施與貧乞者，　為求如是勝定故；</div>
<div class='lg-row'>富足無量諸貧窮，　歸趣我者為救護，</div>
<div class='lg-row'>苦惱眾生令得樂，　為求如是勝定故。</div>
<div class='lg-row'>昔於大地我最富，　見諸世間極苦惱，</div>
<div class='lg-row'>棄捨王位諸所有，　悲心盡願與彼樂。</div>
<div class='lg-row'>童子！我昔為希事，　無量劫中所為難，</div>
<div class='lg-row'>言說所陳無能盡，　億劫我說尚難窮。</div>
<div class='lg-row'>我若所說眾迷惑，　於佛所行無能信，</div>
<div class='lg-row'>備經無量諸苦事，　為求如是三昧故。</div>
<div class='lg-row'>我今勸進汝童子，　汝於我言生重信，</div>
<div class='lg-row'>善逝終無不實說，　大悲實語佛最勝，</div>
<div class='lg-row'>其餘苦事百千種，　我昔具受乾竭身。</div>
<div class='lg-row'>云何能得是三昧？　若得脫人百千苦，</div>
<div class='lg-row'>於剎那中證此定，　便獲真實智慧道。</div>
<div class='lg-row'>我時見佛那由他，　過於十方恒沙數，</div>
<div class='lg-row'>獲致如意勝神足，　能往百千諸佛剎。</div>
<div class='lg-row'>詣彼請問最勝尊，　論難莊嚴百千種，</div>
<div class='lg-row'>時佛為我所宣說，　酬答如向所問難。</div>
<div class='lg-row'>我悉能具領納受，　乃至不忘一字句；</div>
<div class='lg-row'>既得聞是真實法，　廣設無量百種難，</div>
<div class='lg-row'>敷演遠塵寂靜句，　安無量眾智慧道。</div>
<div class='lg-row'>我住如是勝三昧，　於無量劫學此法，</div>
<div class='lg-row'>昔日無量諸眾生，　亦置無上最勝道。</div>
<div class='lg-row'>若人本來不見佛，　於此勝法未曾聞，</div>
<div class='lg-row'>彼終不能生信樂，　第一義空真實定；</div>
<div class='lg-row'>其有智人能解了，　得於甚深真實德，</div>
<div class='lg-row'>聞第一義不驚怖，　聞已生上歡喜心。</div>
<div class='lg-row'>彼彼能持我菩提，　即是如來真佛子，</div>
<div class='lg-row'>希有猶如優曇花，　我為多劫修苦行。</div>
<div class='lg-row'>彼人不畏墮惡道，　常得遠離於八難，</div>
<div class='lg-row'>當見無量那由佛，　亦能信是勝三昧。</div>
<div class='lg-row'>如彼彌勒獨無侶，　於眾生所得淨智，</div>
<div class='lg-row'>是三昧經在彼手，　我為授記如彌勒。</div>
<div class='lg-row'>是人成就念智慧，　聞持究竟道增上，</div>
<div class='lg-row'>辯才樂寂無憂惱，　是定在彼人手故；</div>
<div class='lg-row'>是人常得天供養，　又為眾人所禮敬，</div>
<div class='lg-row'>恒為鬼神所護衛，　以持如是三昧故；</div>
<div class='lg-row'>不為火、毒之所傷，　一切刀杖莫能害，</div>
<div class='lg-row'>入大水中不漂溺，　斯由持是三昧故；</div>
<div class='lg-row'>是人恒住山林中，　為諸天等所給侍，</div>
<div class='lg-row'>夜叉無量來供養，　受持如是三昧故；</div>
<div class='lg-row'>智慧廣大如巨海，　說佛功德無障礙，</div>
<div class='lg-row'>演暢諸佛真實德，　以持如是勝定故；</div>
<div class='lg-row'>是人所聞無窮盡，　猶如虛空無有邊，</div>
<div class='lg-row'>執智慧炬除闇冥，　是人持是三昧故；</div>
<div class='lg-row'>柔軟美妙應義語，　處眾演說智者愛，</div>
<div class='lg-row'>說如泉河澍無竭，　以持如是三昧故；</div>
<div class='lg-row'>猶如醫王施良藥，　又與眾生作歸舍，</div>
<div class='lg-row'>能為世間作光明，　以持如是三昧故；</div>
<div class='lg-row'>是人不為愛欲心，　樂於寂滅得禪樂，</div>
<div class='lg-row'>說於寂靜美妙言，　以持如是三昧故；</div>
<div class='lg-row'>是人離相意不染，　於一切相悉簡擇，</div>
<div class='lg-row'>心常寂靜而經行，　以持如是三昧故；</div>
<div class='lg-row'>彼得無垢離垢眼，　能見無量諸如來，</div>
<div class='lg-row'>得丈夫眼廣無邊，　由持如是三昧故；</div>
<div class='lg-row'>孔雀美音應寂靜，　迦陵頻伽悅意聲，</div>
<div class='lg-row'>合和諸樂出妙響，　由持如是三昧故；</div>
<div class='lg-row'>成就雷霆聲遠震，　眾鵝鍾鼓美妙音，</div>
<div class='lg-row'>美合百種勝伎樂，　以持如是三昧故；</div>
<div class='lg-row'>無量無數僧祇劫，　成就如是和雅音，</div>
<div class='lg-row'>所說語言如甘露，　斯由持是勝三昧；</div>
<div class='lg-row'>餚饌飲食不貪嗜，　於衣鉢中不生著，</div>
<div class='lg-row'>少欲知足善調柔，　由持如是三昧故；</div>
<div class='lg-row'>能於自身不高舉，　於他人所不輕毀，</div>
<div class='lg-row'>心常柔軟樂禪定，　由持如是三昧故；</div>
<div class='lg-row'>常自觀察己所行，　不見他人所闕失，</div>
<div class='lg-row'>與眾和顏無違諍，　由持如是三昧故；</div>
<div class='lg-row'>悲心恩潤清淨慧，　離邪正直無諂曲，</div>
<div class='lg-row'>意恒柔軟樂解脫，　由持如是三昧故；</div>
<div class='lg-row'>心常樂行布施行，　慳悋之結不能染，</div>
<div class='lg-row'>不為境界所攝錄，　以持如是三昧故；</div>
<div class='lg-row'>端正殊特人喜樂，　其身皮膚真金色，</div>
<div class='lg-row'>三十二相以莊嚴，　以持如是三昧故；</div>
<div class='lg-row'>色相功德悉端妙，　多人愛敬恒守護，</div>
<div class='lg-row'>男、女、大、小觀無厭，　以持如是三昧故；</div>
<div class='lg-row'>諸天、龍、神、夜叉眾，　於是人所悉歡喜，</div>
<div class='lg-row'>往詣家家皆讚歎，　以持如是三昧故；</div>
<div class='lg-row'>梵王、帝釋、自在天，　并餘一切來供養，</div>
<div class='lg-row'>其心都無起我慢，　以持如是三昧故；</div>
<div class='lg-row'>彼離一切諸嶮徑，　無有障難惡道畏，</div>
<div class='lg-row'>解脫一切恐怖事，　由持如是三昧故；</div>
<div class='lg-row'>能聞佛說微妙法，　無復一切諸疑惑，</div>
<div class='lg-row'>隨順趣入甚深法，　以持如是三昧故；</div>
<div class='lg-row'>若聞賢聖微細法，　悉能解了得究竟，</div>
<div class='lg-row'>由於過去因緣力，　以持如是三昧故；</div>
<div class='lg-row'>如來說於如是言，　善得利養心不舉，</div>
<div class='lg-row'>以是因緣得總持，　斯由得是三昧故；</div>
<div class='lg-row'>是人臨欲命終時，　悲慧雄猛彌陀佛，</div>
<div class='lg-row'>是佛為現住其前，　以持如是三昧故；</div>
<div class='lg-row'>得見十力稱所求，　及諸聲聞住其前，</div>
<div class='lg-row'>決定生彼安樂國，　以持如是三昧故。</div>
<div class='lg-row'>假令一切眾生類，　一時成佛盡有邊，</div>
<div class='lg-row'>其中一人咸供養，　復過恒河沙數劫，</div>
<div class='lg-row'>若於後世末代時，　得聞是定無諂人，</div>
<div class='lg-row'>能於是定起隨喜，　過前功德非分數。</div>
<div class='lg-row'>童子！當知寂滅道，　是第一義空三昧，</div>
<div class='lg-row'>若書、讀誦、受持者，　是人名為持法藏。</div>
</div><p>「童子！以是義故，菩薩摩訶薩若欲知一切眾生言音，及知一切眾生諸根差別、前後不同而應說法，童子！彼人於此三昧應當受持、讀誦、廣為人說。又，為攝一切眾生故，應當修習方便相應。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「若人曾見無量佛，　亦曾諮問是三昧，</div>
<div class='lg-row'>是勝智人持此定，　住第一善而不動；</div>
<div class='lg-row'>得於人天上妙樂，　常得他人勝供養，</div>
<div class='lg-row'>又得禪定涅槃樂，　是不放逸持定故；</div>
<div class='lg-row'>聞他讚已不生欣，　若被罵辱亦無恚，</div>
<div class='lg-row'>八法不動猶如山，　樂求解脫持定故；</div>
<div class='lg-row'>口初不說無義語，　離瞋、傲慢及諍論，</div>
<div class='lg-row'>忍辱調伏心歡喜，　由不放逸持定故；</div>
<div class='lg-row'>其言柔軟諦審實，　舒顏和悅先慰問，</div>
<div class='lg-row'>見諸眾生常含笑，　以持勝淨三昧故；</div>
<div class='lg-row'>心常調伏不惱他，　善攝五根持戒淨，</div>
<div class='lg-row'>住實少言利可愛，　以持淨勝三昧故；</div>
<div class='lg-row'>常捨廣施無悋心，　飢渴眾生令飽滿，</div>
<div class='lg-row'>自食不欣施他喜，　善業人持直定故；</div>
<div class='lg-row'>為多百千諸天愛，　夜叉、修羅、龍恭敬，</div>
<div class='lg-row'>獨處林中恒守護，　勇猛持是勝定故；</div>
<div class='lg-row'>樂在寂靜離音聲，　龍、阿修羅恒親覲，</div>
<div class='lg-row'>一切無能怖畏者，　以不放逸持定故；</div>
<div class='lg-row'>其聲猶如梵天音，　又如眾鵝可樂聲，</div>
<div class='lg-row'>亦如五百美妙音，　名聞遍彰諸世間。</div>
<div class='lg-row'>大地所有諸微塵，　功德過於彼塵數，</div>
<div class='lg-row'>利益眾生功德藏，　以修如是寂定故。</div>
</div><p>「童子！菩薩摩訶薩心生樂欲：『我於一切法自性云何得知？』童子！菩薩摩訶薩於此三昧應當受持、讀誦、為他廣說、修習方便相應，為攝一切眾生故。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「智者無恚愛，　又不起愚癡，</div>
<div class='lg-row'>煩惱悉微薄，　知勝寂法故。</div>
<div class='lg-row'>佛戒不缺犯，　女色無縱逸，</div>
<div class='lg-row'>堅心求是定，　知法離塵垢。</div>
<div class='lg-row'>智慧及神足，　覲佛詣多剎，</div>
<div class='lg-row'>總持到彼岸，　以知寂定故。</div>
<div class='lg-row'>速成兩足尊，　為寂治煩惱，</div>
<div class='lg-row'>善拔惡毒箭，　說無垢寂句。</div>
<div class='lg-row'>若人為良醫，　善知病起由，</div>
<div class='lg-row'>學此智決定，　解脫眾生害。</div>
<div class='lg-row'>學理得自在，　無著堪供養，</div>
<div class='lg-row'>安眾無悕望，　解知淨法故。</div>
<div class='lg-row'>人師子忍辱，　打罵無瞋恚，</div>
<div class='lg-row'>屠割亦不惱，　能知陰空故。</div>
<div class='lg-row'>忍力如須彌，　都無計忍想，</div>
<div class='lg-row'>乃至佛不存，　知有常空故。</div>
<div class='lg-row'>三界無量想，　三世悉了知，</div>
<div class='lg-row'>能顯理無量，　無畏學法故。</div>
<div class='lg-row'>於事不取想，　愛、憎悉不取，</div>
<div class='lg-row'>知法常空寂，　得勝寂滅故。</div>
<div class='lg-row'>若說此勝定，　不久見菩提，</div>
<div class='lg-row'>聖境善了達，　施是獲多報。</div>
<div class='lg-row'>說億修多羅，　所演無滯礙，</div>
<div class='lg-row'>辯才不斷絕，　知法廣大故。</div>
<div class='lg-row'>若人不思劫，　定慧猶如雲，</div>
<div class='lg-row'>說法無窮盡，　知此寂定故。</div>
<div class='lg-row'>辯才不思議，　求道必能得，</div>
<div class='lg-row'>說無邊億經，　知法相名遍。</div>
<div class='lg-row'>佛說無上法，　聞持令充滿，</div>
<div class='lg-row'>於中無疑惑，　知法悉非有。</div>
<div class='lg-row'>愛語常行施，　善捨拯貧樂，</div>
<div class='lg-row'>資生恣充足，　悲愍世間故。</div>
<div class='lg-row'>當作閻浮王，　愍眾無瞋怒，</div>
<div class='lg-row'>眾人起慈敬，　以知空法故；</div>
<div class='lg-row'>端正妻、男、女，　王位、身皆捨，</div>
<div class='lg-row'>決定無悋悔，　以知空寂故；</div>
<div class='lg-row'>若人割支節，　夢寤都無瞋，</div>
<div class='lg-row'>曾供無量佛，　以持空法故；</div>
<div class='lg-row'>供養牟尼日，　三世無疲倦，</div>
<div class='lg-row'>大信心不動，　是知空法故；</div>
<div class='lg-row'>善持佛法藏，　住勝陀羅尼，</div>
<div class='lg-row'>不久得成佛，　以持勝經故。</div>
<div class='lg-row'>世世不聾、盲，　曠劫具諸根，</div>
<div class='lg-row'>八難常遠離，　係心說此經。</div>
<div class='lg-row'>為福離惡道，　端正相莊嚴，</div>
<div class='lg-row'>心淨住神通，　以斯佛現前。</div>
<div class='lg-row'>種種應化身，　諸剎度眾生，</div>
<div class='lg-row'>若得見彼者，　菩提意決定。</div>
<div class='lg-row'>智念無憂者，　精進勢力起，</div>
<div class='lg-row'>勝法中究竟，　末世持經故。</div>
<div class='lg-row'>身出千億光，　其光蔽日月，</div>
<div class='lg-row'>若修習空定，　不久人中勝。</div>
<div class='lg-row'>我求寂境界，　千億僧祇劫，</div>
<div class='lg-row'>不捨勤精進，　為然燈授記。</div>
<div class='lg-row'>智應行是經，　說勝諸佛法，</div>
<div class='lg-row'>外道愚癡失，　命終地獄煮。</div>
<div class='lg-row'>受苦最尤劇，　那由劫乃盡，</div>
<div class='lg-row'>多劫畢罪已，　得為甘露因。</div>
<div class='lg-row'>末代可怖時，　近於無上道，</div>
<div class='lg-row'>護持我法藏，　記彼持是經。</div>
</div>
<p class='juan'>月燈三昧經卷第六</p></div>
</div><!-- end of div[@id='body'] -->
</body></html>