<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>月燈三昧經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu7' />月燈三昧經卷第七</p><p class="byline">高齊天竺三藏那連提耶舍譯</p><p>「童子！若菩薩摩訶薩應常樂修神通本業。云何菩薩摩訶薩大神通本業？謂攝一切善法，不取戒聚、不著定聚，於智慧聚亦不戲論、於解脫解脫知見之聚亦不取著。童子！是為菩薩摩訶薩大神通本業。若成就神通本業得大神通者，菩薩摩訶薩於一切變現自在，便能為一切眾生說法。為攝大乘故，是菩薩於此大神通本業應常修學。」</p>
<p>爾時，世尊而說偈言：</p>

<div class="lg regular" style="margin-left:1em;"><div class='lg-row'>「神通本勝業，　顯示無果報；</div>
<div class='lg-row'>悕果修諸行，　取我想不除。</div>
<div class='lg-row'>所言神通者，　佛智不思議；</div>
<div class='lg-row'>若住取著者，　彼人無智慧。</div>
<div class='lg-row'>不思議諸法，　音聲而顯示，</div>
<div class='lg-row'>若執於音聲，　不達方便說。</div>
<div class='lg-row'>不曉方便教，　靡知方便說，</div>
<div class='lg-row'>非法說為法，　於法寧覺了？</div>
<div class='lg-row'>三千世界中，　我時說諸經，</div>
<div class='lg-row'>義一種種味，　彼悉不可說。</div>
<div class='lg-row'>所有十方佛，　顯說無量法，</div>
<div class='lg-row'>諦思一句義，　便則一切解。</div>
<div class='lg-row'>一切法無我，　若人學此義，</div>
<div class='lg-row'>彼時習一句，　悟佛法不難。</div>
<div class='lg-row'>諸法是佛法，　若人學此法，</div>
<div class='lg-row'>如法而解了，　便順於空法。</div>
<div class='lg-row'>諸語是佛語，　一切聲事無，</div>
<div class='lg-row'>遍於十方求，　佛語不可得。</div>
<div class='lg-row'>佛語最第一、　佛語無過上，</div>
<div class='lg-row'>微細事悉無，　是為語最上。</div>
<div class='lg-row'>彼法最無上，　顯現不斷絕，</div>
<div class='lg-row'>無得微塵許，　諸佛之所說。</div>
<div class='lg-row'>諸法不可得、　無有法可證，</div>
<div class='lg-row'>如是知於法，　能解佛菩提。</div>
<div class='lg-row'>彼若悟此法，　便轉於法輪；</div>
<div class='lg-row'>轉於法輪時，　則暢勝甘露。</div>
<div class='lg-row'>菩薩能解了，　無上佛菩提，</div>
<div class='lg-row'>得為無等尊，　令他悟佛智。</div>
<div class='lg-row'>無修及無願、　無相謂與空，</div>
<div class='lg-row'>如斯四種門，　佛說為解脫。</div>
<div class='lg-row'>眼、耳及鼻、舌、　身、意諸根等，</div>
<div class='lg-row'>此皆體性空，　憍陳最初見。</div>
<div class='lg-row'>若能於此法，　如實知體性，</div>
<div class='lg-row'>諍論彼便無，　了達法相故。</div>
<div class='lg-row'>謂勇猛境界，　菩薩救護者，</div>
<div class='lg-row'>悉無有疑惑，　了法體空故。</div>
<div class='lg-row'>能達諸法性，　故得名為佛，</div>
<div class='lg-row'>以難量法界，　覺悟應度者。</div>
<div class='lg-row'>得諸佛之業，　皆由戒身造，</div>
<div class='lg-row'>佛言及戒聲，　皆同平等相。</div>
<div class='lg-row'>已說諸音聲，　謂下、中、上音，</div>
<div class='lg-row'>平等悉一相，　佛能示法教。</div>
<div class='lg-row'>佛法無所住，　亦不在諸方，</div>
<div class='lg-row'>不生亦不滅，　是故名無漏。</div>
<div class='lg-row'>非新亦非故，　非散亦非合，</div>
<div class='lg-row'>非青亦非黃，　非白亦非黑。</div>
<div class='lg-row'>難說不可取，　藉言乃昭暢，</div>
<div class='lg-row'>此非音聲地，　諸佛巧智通。</div>
<div class='lg-row'>彼是無漏法，　是說無所依，</div>
<div class='lg-row'>不在十方所，　是法佛所說。</div>
<div class='lg-row'>於佛滅度後，　思念佛身相，</div>
<div class='lg-row'>即便覩佛身，　以佛神力故。</div>
<div class='lg-row'>竟無有眾生，　證於寂滅者，</div>
<div class='lg-row'>說於此法時，　無量眾滅度。</div>
<div class='lg-row'>譬如彼日、月，　影現於百川，</div>
<div class='lg-row'>皆覩其像貌，　諸法相如是。</div>
<div class='lg-row'>若知諸法性，　猶若諸影像，</div>
<div class='lg-row'>終不以色身，　得覩於真佛。</div>
<div class='lg-row'>諸法無形相，　求狀不可得，</div>
<div class='lg-row'>如是無形法，　即是佛法身。</div>
<div class='lg-row'>若人見法身，　是名見導師；</div>
<div class='lg-row'>法身即正覺，　如是名見佛。</div>
<div class='lg-row'>不得而示得、　不得而說得，</div>
<div class='lg-row'>若欲求沙門，　應當知此道。</div>
<div class='lg-row'>我已說真行，　知眾生樂欲，</div>
<div class='lg-row'>若入祕密教，　彼便無執著。</div>
<div class='lg-row'>若謂所證得，　彼便無所克，</div>
<div class='lg-row'>此不得道果，　故名非沙門。</div>
<div class='lg-row'>斯法甚深奧，　未達作此說，</div>
<div class='lg-row'>彼教甚淵玄，　難可以宣示。</div>
<div class='lg-row'>五眾事皆無，　悉從虛妄起，</div>
<div class='lg-row'>無有能起者，　及與五眾法。</div>
<div class='lg-row'>五眾之性相，　即一切法相，</div>
<div class='lg-row'>佛說如是相，　其相不可得。</div>
<div class='lg-row'>如虛空無物，　諸法亦如是，</div>
<div class='lg-row'>前、後及現在，　三際如實觀。</div>
<div class='lg-row'>言說如虛空，　空中無取故，</div>
<div class='lg-row'>如是法體性，　無取如虛空。</div>
<div class='lg-row'>演說如是法，　曾無有所說，</div>
<div class='lg-row'>於法無所見，　是乃不思議。</div>
<div class='lg-row'>此法無自性，　法體不可得，</div>
<div class='lg-row'>會佛菩提者，　定滅之境界；</div>
<div class='lg-row'>若能如是知，　於法便無著；</div>
<div class='lg-row'>若能不著法，　彼人了法想。</div>
<div class='lg-row'>菩薩一切時，　棄捨一切想；</div>
<div class='lg-row'>若人棄想者，　佛法則無著。</div>
<div class='lg-row'>其際無可取，　是名為實際，</div>
<div class='lg-row'>於際了達者，　億劫能不著。</div>
<div class='lg-row'>本際妄分別，　愚癡輪生死，</div>
<div class='lg-row'>十方遍推求，　本際不可得。</div>
<div class='lg-row'>一切法空故，　菩薩無所著，</div>
<div class='lg-row'>興行為菩提，　其行不可得。</div>
<div class='lg-row'>如鳥飛虛空，　足跡不可得；</div>
<div class='lg-row'>正覺性如是，　菩薩能解了。</div>
<div class='lg-row'>如人善學幻，　幻作種種物，</div>
<div class='lg-row'>示現諸色像，　而實不可得。</div>
<div class='lg-row'>若取於得、失，　彼便無所得，</div>
<div class='lg-row'>其智猶如幻，　非即同其幻。</div>
<div class='lg-row'>於是空法處，　愚者妄分別，</div>
<div class='lg-row'>行於分別中，　彼人趣惡道。</div>
<div class='lg-row'>眾生生、老遷，　流轉無窮已，</div>
<div class='lg-row'>沈沒生、死中，　苦惱無有量。</div>
<div class='lg-row'>世間生苦惱，　由愚妄分別，</div>
<div class='lg-row'>未斷彼分別，　漂流久生死。</div>
<div class='lg-row'>初樂及相應，　習著欲果報，</div>
<div class='lg-row'>執取未能捨，　住業煩惱故。</div>
<div class='lg-row'>眾生業不盡，　瀑流欲所漂，</div>
<div class='lg-row'>數數而受生、　數數還死滅。</div>
<div class='lg-row'>無智為魔嬈，　造作諸惡業，</div>
<div class='lg-row'>處處而受生，　便感諸死報。</div>
<div class='lg-row'>凡夫愚闇冥，　而獲於生死，</div>
<div class='lg-row'>貧窮加楚切，　復向不善趣。</div>
<div class='lg-row'>以刀、鞭、杖等，　遞互相加害，</div>
<div class='lg-row'>造作此惡事，　增長諸苦惱。</div>
<div class='lg-row'>我子及我財，　凡夫妄分別；</div>
<div class='lg-row'>如是妄分別，　復增諸有漏。</div>
<div class='lg-row'>彼增諸生死，　是則為凡夫；</div>
<div class='lg-row'>流轉諸異趣，　故名為凡夫。</div>
<div class='lg-row'>彼棄於佛法，　增長諸惡法，</div>
<div class='lg-row'>則不得解脫，　繫屬魔網故。</div>
<div class='lg-row'>愚因愛欲故，　隨事穢女色，</div>
<div class='lg-row'>還趣於穢處，　墮於諸惡道。</div>
<div class='lg-row'>欲染佛不歎，　及近於女色，</div>
<div class='lg-row'>此怖畏諸羂，　女羂最可畏，</div>
<div class='lg-row'>菩薩恒遠離，　猶如惡毒蛇，</div>
<div class='lg-row'>常不親女色，　知非是佛道。</div>
<div class='lg-row'>修學菩提道，　如佛本所習；</div>
<div class='lg-row'>修學佛道已，　速成無上道。</div>
<div class='lg-row'>彼得最無上，　為世諸廟塔，</div>
<div class='lg-row'>智慧無過者，　成於天中天，</div>
<div class='lg-row'>令他住八戒，　戒身無垢染。</div>
<div class='lg-row'>無量諸億眾，　勸教修菩提，</div>
<div class='lg-row'>與眾作利益，　一切悉起悲。</div>
<div class='lg-row'>彼健智慧者，　而擊於法鼓，</div>
<div class='lg-row'>震動魔王宮，　及與魔眷屬，</div>
<div class='lg-row'>無量諸億魔，　勸令修菩提；</div>
<div class='lg-row'>降伏諸異論，　勝出諸外道，</div>
<div class='lg-row'>震動於大地、　大海及眾山。</div>
<div class='lg-row'>變現為多身，　種種諸雜類，</div>
<div class='lg-row'>大智能顯示，　百千諸神變。</div>
<div class='lg-row'>震動無量剎，　猶如恒河沙，</div>
<div class='lg-row'>降伏彼魔輩，　便悟無上道。</div>
<div class='lg-row'>復化作妙樹，　種種寶嚴飾，</div>
<div class='lg-row'>花、果奇茂盛，　芬芬甚可愛；</div>
<div class='lg-row'>或化為臺榭、　樓觀及宮閤，</div>
<div class='lg-row'>勇健為變化，　花池甚精明，</div>
<div class='lg-row'>滿八功德水，　清冷無穢濁，</div>
<div class='lg-row'>若有眾生飲，　滅除三種渴。</div>
<div class='lg-row'>若有飲此水，　悉得於不退，</div>
<div class='lg-row'>能得無上智，　堪為世導師。</div>
<div class='lg-row'>無上寂滅道，　行者應當知，</div>
<div class='lg-row'>不達此道者，　所謂是外道。</div>
<div class='lg-row'>若人親近彼，　受行於言教，</div>
<div class='lg-row'>墜於大惡處，　阿鼻難救拔，</div>
<div class='lg-row'>受大極苦惱，　不可具論說。</div>
<div class='lg-row'>唯我能知足，　及大勝菩薩，</div>
<div class='lg-row'>甚深難可覩，　非愚凡夫地，</div>
<div class='lg-row'>謂住取著者，　於此法生疑。</div>
<div class='lg-row'>變作勝莊嚴，　無量種可愛，</div>
<div class='lg-row'>一切悉得往，　無上諸佛剎。</div>
<div class='lg-row'>一切諸佛土，　皆現諸異色，</div>
<div class='lg-row'>菩薩大神力，　一切悉能現。</div>
<div class='lg-row'>大力、大勇猛，　被於堅勝鎧，</div>
<div class='lg-row'>執大金剛杵，　摧滅於空法。</div>
<div class='lg-row'>自身所放出，　無數大光明，</div>
<div class='lg-row'>其數如恒沙，　滅彼世間闇。</div>
<div class='lg-row'>彼不染女色，　亦不隨順彼，</div>
<div class='lg-row'>當離於此想，　女想甚可䛩<span class='note-inline'>(烏故反)</span>。</div>
<div class='lg-row'>佛土常不空，　勇猛之所住，</div>
<div class='lg-row'>惡魔波旬等，　不能為嬈亂。</div>
<div class='lg-row'>住於惡見者，　不得遇諸佛，</div>
<div class='lg-row'>忿怒之所制，　安住於慳貪。</div>
<div class='lg-row'>彼為魔波旬，　生天及解脫，</div>
<div class='lg-row'>與其作障礙，　是故墮惡道。</div>
<div class='lg-row'>觀察一切想，　而住遠離想，</div>
<div class='lg-row'>彼人能得知，　諸佛無上智。</div>
<div class='lg-row'>能見前、後際，　及與於現在，</div>
<div class='lg-row'>演說如是義，　於中無所說。</div>
<div class='lg-row'>假名和合言，　菩薩知如是，</div>
<div class='lg-row'>利益於含識，　無量難思議。</div>
<div class='lg-row'>想者測知義，　顯示能取故，</div>
<div class='lg-row'>其相無可取，　便示寂滅義。</div>
<div class='lg-row'>不寂者是想、　寂滅者是智，</div>
<div class='lg-row'>若知想自性，　便離於諸想。</div>
<div class='lg-row'>若有想可遣，　是則還有想，</div>
<div class='lg-row'>彼行想戲論，　是人不離想。</div>
<div class='lg-row'>若人作是心：　『是想誰所造？</div>
<div class='lg-row'>是想誰能證？　誰能滅是想？』</div>
<div class='lg-row'>起想之法者，　諸佛莫能得，</div>
<div class='lg-row'>即於此處有，　無我離取著。</div>
<div class='lg-row'>若其心不生，　何由得起想？</div>
<div class='lg-row'>若心得解脫，　彼則無由起。</div>
<div class='lg-row'>若證於解脫，　心則不思議；</div>
<div class='lg-row'>心不思議故，　成就不思議。</div>
<div class='lg-row'>我本作是念：　『安住心地已，</div>
<div class='lg-row'>棄捨一切心，　願成不思議。』</div>
<div class='lg-row'>白淨法果報，　覩見於無為，</div>
<div class='lg-row'>一念能了知，　一切眾生念。</div>
<div class='lg-row'>眾生即是心、　心即是如來，</div>
<div class='lg-row'>諸佛不思議，　顯了於此心。</div>
<div class='lg-row'>若人作是念：　『云何得捨心？』</div>
<div class='lg-row'>思惟於無心，　能離一切心。</div>
<div class='lg-row'>若於死滅時，　心隨於想轉，</div>
<div class='lg-row'>是人起思心，　令心不解脫。</div>
<div class='lg-row'>愚存於女想，　則便起愛欲；</div>
<div class='lg-row'>若能滅除想，　便能無愛欲。</div>
<div class='lg-row'>若思無上法，　是思最大思，</div>
<div class='lg-row'>以思諸法故，　獲得真實心。</div>
<div class='lg-row'>憶念無窮已，　長夜恒攀緣，</div>
<div class='lg-row'>諸邪異憶想，　思心不可極。</div>
<div class='lg-row'>名心盡法者，　盡中本無智，</div>
<div class='lg-row'>智慧非盡地，　以法無盡故。</div>
<div class='lg-row'>假名語言道，　亡言而演說，</div>
<div class='lg-row'>此法無差異，　智慧無有盡。</div>
<div class='lg-row'>不生亦不滅，　無相、無狀貌，</div>
<div class='lg-row'>常於億劫中，　顯現無相法。</div>
<div class='lg-row'>觀察一切有，　安住非有中，</div>
<div class='lg-row'>未曾見有異，　亦不見無異。</div>
<div class='lg-row'>假名有言說，　顯示非有、無，</div>
<div class='lg-row'>然彼一切佛，　有、無無所見。</div>
<div class='lg-row'>一切有為法，　顯示於非有，</div>
<div class='lg-row'>若能知此法，　便能見非有。</div>
<div class='lg-row'>常無有所證，　畢竟無有故，</div>
<div class='lg-row'>若有可證者，　便名為世間。</div>
<div class='lg-row'>若作如是心：　『我於世成佛。』</div>
<div class='lg-row'>作此存有想，　終不悟菩提。</div>
<div class='lg-row'>菩薩無畏者，　於法無所求，</div>
<div class='lg-row'>自然無煩惱，　是名為菩提。</div>
<div class='lg-row'>眾人作是言：　『我趣於菩提。』</div>
<div class='lg-row'>以不知此道，　彼遠佛菩提。</div>
<div class='lg-row'>以音聲說法：　『一切諸行空，</div>
<div class='lg-row'>音聲體自性，　精微不可見。』</div>
<div class='lg-row'>示大神通者，　說此修多羅，</div>
<div class='lg-row'>利益諸菩薩，　諸佛之所明。</div>
<div class='lg-row'>斷彼諸對治，　謂諸煩惱等，</div>
<div class='lg-row'>彼住大神通，　善修四神足。</div>
<div class='lg-row'>獲得於尸羅，　於空則究竟，</div>
<div class='lg-row'>安住於神通，　神足不思議；</div>
<div class='lg-row'>安住無願智，　修智善清潔，</div>
<div class='lg-row'>求智無厭足，　無量不思議。</div>
<div class='lg-row'>神通三昧中，　任運無功用，</div>
<div class='lg-row'>是報恒空無，　一切常寂滅；</div>
<div class='lg-row'>是報神足力，　往遊億世界，</div>
<div class='lg-row'>見佛世燈明，　猶如恒河沙。</div>
<div class='lg-row'>彼人於生、滅，　隨心而自在；</div>
<div class='lg-row'>以心自在已，　其身得清淨。</div>
<div class='lg-row'>佛諸弟子中，　若修神通力，</div>
<div class='lg-row'>於此報通者，　十六不及一，</div>
<div class='lg-row'>一切諸天眾，　不能見彼身，</div>
<div class='lg-row'>惟除佛、世尊，　及其同得者。</div>
<div class='lg-row'>彼身無諸疾，　亦無髮白皺，</div>
<div class='lg-row'>及與羸虛老，　臨終無苦切；</div>
<div class='lg-row'>彼無有疑滯，　及與諸迷惑，</div>
<div class='lg-row'>晝夜恒演說，　百億修多羅。</div>
<div class='lg-row'>一切諸煩惱，　悉斷於習氣；</div>
<div class='lg-row'>一切眾生所，　常起平等心。</div>
<div class='lg-row'>於百千三昧，　無垢得自在，</div>
<div class='lg-row'>修習大智慧，　為他而演說。</div>
<div class='lg-row'>男、女二根等，　一切遠離想，</div>
<div class='lg-row'>安住非有想，　能說真決定。</div>
<div class='lg-row'>以清淨智慧，　演說如實法，</div>
<div class='lg-row'>稱於隨順法，　定慧之境界。</div>
<div class='lg-row'>彼修諸定者，　不為有所滯，</div>
<div class='lg-row'>常以真實言，　說法無不益；</div>
<div class='lg-row'>彼善得人身，　遠離一切難，</div>
<div class='lg-row'>能報諸佛恩；　常樂此經故，</div>
<div class='lg-row'>彼於無量劫，　棄捨於世間。</div>
<div class='lg-row'>若於此妙典，　乃至持一偈，</div>
<div class='lg-row'>已曾見諸佛，　數數致供養。</div>
<div class='lg-row'>以愛此經故，　速悟佛菩提，</div>
<div class='lg-row'>彼即見諸佛，　恒在耆闍山，</div>
<div class='lg-row'>悉授彼人記：　『當見彌勒佛。』</div>
<div class='lg-row'>彼見彌勒佛，　若於末代時，</div>
<div class='lg-row'>持於此經者，　得上愛樂心。</div>
<div class='lg-row'>安住實際中，　成就不思議，</div>
<div class='lg-row'>於不思議際，　無有諸疑惑。</div>
<div class='lg-row'>彼人無有疑，　亦無微少惑，</div>
<div class='lg-row'>於佛語決定，　菩提不難得。</div>
<div class='lg-row'>末代怖畏時，　難可得修行，</div>
<div class='lg-row'>若得聞此經，　便得無盡辯。</div>
<div class='lg-row'>愛樂此經者，　無上佛法藏，</div>
<div class='lg-row'>佛及諸聲聞，　彼便已供養。</div>
<div class='lg-row'>轉讀此經人，　即是持法藏，</div>
<div class='lg-row'>一切供養中，　法供最為上。</div>
<div class='lg-row'>若能持此經，　難思佛菩提，</div>
<div class='lg-row'>謂：『佛無上智，　彼智得不難。』</div>
<div class='lg-row'>若於先佛世，　曾持此經典，</div>
<div class='lg-row'>乃後末代時，　身還遇此經，</div>
<div class='lg-row'>詣於諸佛剎，　彼便能震吼，</div>
<div class='lg-row'>作大師子吼，　佛吼不思議。</div>
<div class='lg-row'>於彼億佛所，　釋師子所作，</div>
<div class='lg-row'>能以無量辯，　演說無所畏。</div>
<div class='lg-row'>甘蔗功德種，　而授彼人記，</div>
<div class='lg-row'>及於後末代，　能護佛菩提。</div>
<div class='lg-row'>妙色皆具足，　相好自莊嚴，</div>
<div class='lg-row'>神力速能往，　悉見無量佛。</div>
<div class='lg-row'>神力化作花，　端妙甚芬馥，</div>
<div class='lg-row'>常以銀、水精，　及諸琉璃等，</div>
<div class='lg-row'>一切諸寶貨，　彼悉掌中出。</div>
<div class='lg-row'>為求菩提故，　供養一切佛，</div>
<div class='lg-row'>無量諸供養，　音樂及歌讚，</div>
<div class='lg-row'>自身毛孔出，　猶如恒河沙。</div>
<div class='lg-row'>億類眾生等，　若得聞是音，</div>
<div class='lg-row'>便得不退轉，　無上佛智慧。</div>
<div class='lg-row'>為佛所讚歎，　普聞其名號，</div>
<div class='lg-row'>諸方傳其名，　自亦得聞見。</div>
<div class='lg-row'>若聞其名者，　得滅一切想，</div>
<div class='lg-row'>既滅其想已，　得見無量佛。</div>
<div class='lg-row'>如是之智慧，　行於菩提行，</div>
<div class='lg-row'>為利諸眾生，　故求菩提德。</div>
<div class='lg-row'>彼行智慧者，　得於如是利，</div>
<div class='lg-row'>復得餘利益，　能持此經故。</div>
<div class='lg-row'>若有諸婦女，　聞持此經故，</div>
<div class='lg-row'>即轉於女身，　能說甘露法，</div>
<div class='lg-row'>彼更不復受，　如是女人身，</div>
<div class='lg-row'>具足諸妙色，　成就相莊嚴。</div>
<div class='lg-row'>若於此勝經，　顯示其功德，</div>
<div class='lg-row'>悉獲是妙果，　速證於菩提，</div>
<div class='lg-row'>常於一切生，　成就無所畏。</div>
<div class='lg-row'>若人於此經，　菩薩之境界，</div>
<div class='lg-row'>無盡勝三昧，　一切菩薩母，</div>
<div class='lg-row'>速證菩提者，　應當持此經。</div>
<div class='lg-row'>彼得親近佛，　亦近佛菩提，</div>
<div class='lg-row'>不久於此經，　獲勝妙寂滅。</div>
<div class='lg-row'>此地勇健者，　菩薩所安住，</div>
<div class='lg-row'>見世燈明照，　猶如恒河沙。</div>
<div class='lg-row'>能作大力轉輪王，　見佛十力寂定心，</div>
<div class='lg-row'>無量百偈而讚歎，　得離垢地勝三昧。</div>
<div class='lg-row'>彼設無等供養佛，　有大名號人中上，</div>
<div class='lg-row'>棄捨王位如涕唾，　而修最上勝梵行，</div>
<div class='lg-row'>於勝佛法而出家，　得此寂滅離垢定。</div>
<div class='lg-row'>得於勝善美妙語，　演說不斷多億經，</div>
<div class='lg-row'>空無相願微細法，　寂勝離垢無諸漏，</div>
<div class='lg-row'>自性空寂語言斷，　出定能為多人說，</div>
<div class='lg-row'>甚深智慧常無量，　廣大智慧無邊義。</div>
<div class='lg-row'>得此甚深三昧已，　能為世間作照明，</div>
<div class='lg-row'>常修梵行恒皎潔，　無諸腥臊及鄙穢，</div>
<div class='lg-row'>無量眾生令安住，　使得寂定離諸垢。</div>
<div class='lg-row'>常得聰利捷速辯，　多聞如海無量慧，</div>
<div class='lg-row'>語言善妙達諸法，　持此寂定勝經故；</div>
<div class='lg-row'>了知諸業及工巧，　曉於因論及醫方，</div>
<div class='lg-row'>到彼一切勇健岸，　持此離垢寂定故；</div>
<div class='lg-row'>於諸偈論及戲笑，　善於歌舞皆究竟，</div>
<div class='lg-row'>常為世間作師法，　持此離垢寂定故；</div>
<div class='lg-row'>常有上妙諸眷屬，　恒得一切上供養，</div>
<div class='lg-row'>能修勝妙菩提行，　持此離垢寂定故；</div>
<div class='lg-row'>憂惱毒箭逼切心，　彼智慧者無此患，</div>
<div class='lg-row'>恒無病疾常安隱，　持此離垢寂定故；</div>
<div class='lg-row'>世間所有諸病患，　一切身患及心患，</div>
<div class='lg-row'>彼人常無如此患，　持此離垢寂定故；</div>
<div class='lg-row'>所有身痛及心痛，　若有牙痛及頭痛，</div>
<div class='lg-row'>智者常無是痛惱，　持此離垢寂定故；</div>
<div class='lg-row'>心有無量餘痛惱，　從其意起燒其身，</div>
<div class='lg-row'>彼無一切起煩惱，　持此離垢寂定故；</div>
<div class='lg-row'>猶如虛空無所染，　自性無垢常清淨，</div>
<div class='lg-row'>彼人心淨亦如是，　持此離垢寂定故；</div>
<div class='lg-row'>亦如日、月之光明，　其光頗執常清淨，</div>
<div class='lg-row'>彼心清虛亦如是，　持此離垢寂定故；</div>
<div class='lg-row'>如人執持諸彩色，　欲畫虛空不可得，</div>
<div class='lg-row'>彼人心淨亦如空，　持此離垢寂定故；</div>
<div class='lg-row'>譬如風行於十方，　遍遊諸方無所著，</div>
<div class='lg-row'>其心流注猶如風，　不染世間得解脫，</div>
<div class='lg-row'>風行速疾不可見、　不可羂網而繫縛，</div>
<div class='lg-row'>彼人志意深難知，　持此離垢寂定故。</div>
<div class='lg-row'>壁上光影不可取、　指水中像難可執，</div>
<div class='lg-row'>得於三昧在身時，　無有能知彼人心；</div>
<div class='lg-row'>十方世界諸眾生，　所有語言猶可算，</div>
<div class='lg-row'>得此三昧在身時，　無能得知彼人心；</div>
<div class='lg-row'>得於如是寂滅定，　其心無垢、無染著，</div>
<div class='lg-row'>三界眾生無與等，　惟除諸佛三界尊。</div>
<div class='lg-row'>離貪愛欲不染色，　不以愚心著女人，</div>
<div class='lg-row'>得於如是勝定時，　獲勝寂滅無所染；</div>
<div class='lg-row'>於彼男女無戀情，　不染妻妾及眷屬，</div>
<div class='lg-row'>得於寂滅勝定時，　善寂之行無所染。</div>
<div class='lg-row'>於其貨賄無所寶，　不希天果、不著財，</div>
<div class='lg-row'>其心清淨無妄想，　由得此定獲勝益；</div>
<div class='lg-row'>不為生天修梵行，　智者行檀不求報，</div>
<div class='lg-row'>為菩提因修梵行，　得於離垢寂定故；</div>
<div class='lg-row'>不求王位修戒行，　多人為此修梵行，</div>
<div class='lg-row'>為利眾生求菩提，　專欲成就此定故。</div>
<div class='lg-row'>諸欲已棄身不惱，　永不悕求婬欲事，</div>
<div class='lg-row'>斷除婬欲及慢高，　由得如是寂定故；</div>
<div class='lg-row'>彼常不為瞋恚惱，　瞋惱穢心永不生，</div>
<div class='lg-row'>常以慈心除瞋怒，　由獲如是勝寂定；</div>
<div class='lg-row'>彼常不為愚蔽心，　斯由智慧斷無明，</div>
<div class='lg-row'>獲得無量無閡智，　由得斯定獲此利。</div>
<div class='lg-row'>以不淨觀除愛欲、　慈心除瞋無有餘、</div>
<div class='lg-row'>智慧除斷無明網，　獲此妙定照世間。</div>
<div class='lg-row'>無有睡眠及懈怠，　離起煩惱及與地，</div>
<div class='lg-row'>永得解脫無雜穢，　得斯三昧獲此利。</div>
<div class='lg-row'>不為慳貪之所逼，　心常樂於惠施人，</div>
<div class='lg-row'>一切皆捨悉與樂，　彼人能持三昧故。</div>
<div class='lg-row'>具足威勢無與等，　一切常有大身力，</div>
<div class='lg-row'>一切世間無倫匹，　菩薩由持勝定故。</div>
<div class='lg-row'>亦復能為轉輪王，　具足七寶乘空行，</div>
<div class='lg-row'>彼時一切悉歸奉，　是智慧者獲此報。</div>
<div class='lg-row'>最勝賢善豪貴家，　資生、眷屬悉豐備，</div>
<div class='lg-row'>象、馬、車乘及輦輿，　豐饒金銀具眾寶，</div>
<div class='lg-row'>恒生貴族豪富家，　如是展轉生勝處，</div>
<div class='lg-row'>於佛、法、僧深信樂，　生於彼處眾人敬。</div>
<div class='lg-row'>閻浮提內不信家，　悉皆能令生正信，</div>
<div class='lg-row'>能令建立菩提心，　亦復令彼得道果。</div>
<div class='lg-row'>彼得無上菩提已，　轉於無上妙法輪，</div>
<div class='lg-row'>若人知彼所說法，　悉皆獲得無生忍。</div>
<div class='lg-row'>菩薩常樂慈愛育，　悉能長養於眾生，</div>
<div class='lg-row'>恒為無量勝利益，　開眾生眼除闇冥。</div>
<div class='lg-row'>若佛教導一菩薩，　無量百千億眾生，</div>
<div class='lg-row'>彼悉於中殖善本，　聞已即發菩提心。</div>
<div class='lg-row'>彼時剎土不空虛，　智者奉持佛法故，</div>
<div class='lg-row'>佛子！菩薩隨所住，　廣利無量諸眾生。</div>
<div class='lg-row'>護戒無等持梵行，　於無量劫淨三昧，</div>
<div class='lg-row'>於禪解脫常決定，　如是菩薩名佛子。</div>
<div class='lg-row'>彼常修習勝神足，　能往無量諸佛剎，</div>
<div class='lg-row'>於如來所聞正法，　隨所聞已悉憶念。</div>
<div class='lg-row'>若住總持菩薩者，　能說無量修多羅，</div>
<div class='lg-row'>又知過去諸眾生，　未來、現在亦復爾。</div>
<div class='lg-row'>曉悟含識諸生死，　亦復了達於未來，</div>
<div class='lg-row'>無有從此向彼者，　推其少分不可得。</div>
<div class='lg-row'>業既不至彼，　求之亦難得，</div>
<div class='lg-row'>菩薩大名稱，　<span class='corr'>乃</span>能解了之。</div>
<div class='lg-row'>最勝淨心者，　安住於空寂，</div>
<div class='lg-row'>以無上大乘，　運載於群品。</div>
<div class='lg-row'>彼不思惟念，　存有眾生想；</div>
<div class='lg-row'>彼大名譽者，　能悟無生法。</div>
<div class='lg-row'>彼雖有所說，　不取眾生想，</div>
<div class='lg-row'>悟彼境界空，　住於堅固智。</div>
<div class='lg-row'>顯說此三昧，　佛法之所住，</div>
<div class='lg-row'>不起於思想，　謂諸男、女等。</div>
<div class='lg-row'>觀察於諸女，　而坐於道場；</div>
<div class='lg-row'>坐於道場已，　摧壞諸魔軍。</div>
<div class='lg-row'>於魔無所見，　降伏諸魔眾，</div>
<div class='lg-row'>不見魔女來，　而至於我所。</div>
<div class='lg-row'>坐於道場時，　遣除一切想，</div>
<div class='lg-row'>以斷諸想故，　一切大地動；</div>
<div class='lg-row'>須彌及大海，　十方亦復然。</div>
<div class='lg-row'>於彼十方界，　悉知彼眾生，</div>
<div class='lg-row'>菩薩神通力，　震動於大地，</div>
<div class='lg-row'>六種震動時，　以證菩提道。</div>
<div class='lg-row'>一切有為法，　及以無為法，</div>
<div class='lg-row'>是法悉了達。　但有說法音，</div>
<div class='lg-row'>無有能知者，　此是諸法道；</div>
<div class='lg-row'>若知此道者，　名為世間解。</div>
<div class='lg-row'>因緣故法生、　因緣故法滅，</div>
<div class='lg-row'>因緣之體性，　如實悉了達。</div>
<div class='lg-row'>若學一切法，　空法能究竟，</div>
<div class='lg-row'>便知諸法道，　窮盡一切法。</div>
<div class='lg-row'>彼所行法道，　菩薩求不得；</div>
<div class='lg-row'>其有知此道，　正覺不思議。</div>
<div class='lg-row'>若知一切道，　便能獲究竟，</div>
<div class='lg-row'>遠離於惡道，　能知諸法相。</div>
<div class='lg-row'>坐於道場已，　作大師子吼，</div>
<div class='lg-row'>無邊億世界，　言音悉充滿。</div>
<div class='lg-row'>復能動彼剎，　世雄大名稱，</div>
<div class='lg-row'>善度眾生者，　謂聖調御士。</div>
<div class='lg-row'>已證上菩提，　起於菩提樹，</div>
<div class='lg-row'>無量諸億眾，　應度者已度，</div>
<div class='lg-row'>然後能變化，　化作無邊佛，</div>
<div class='lg-row'>往遊諸世界，　利益於眾生。</div>
<div class='lg-row'>諸佛能安立，　無量諸億眾，</div>
<div class='lg-row'>應化諸如來，　為說最勝法。</div>
<div class='lg-row'>此為真大乘，　名為如來智，</div>
<div class='lg-row'>能起眾生信，　而作得佛因；</div>
<div class='lg-row'>此是真大<span class='corr'>乘</span>，　如來最妙乘，</div>
<div class='lg-row'>恭敬於如來，　加敬於菩薩。</div>
<div class='lg-row'>於佛深加敬，　法、僧亦復然，</div>
<div class='lg-row'>欲證勝菩提，　其心不下劣。</div>
<div class='lg-row'>敬奉於菩薩，　尊重勇猛者，</div>
<div class='lg-row'>速皆登正覺，　不久成如來。</div>
<div class='lg-row'>於千世界中，　菩薩悉往詣，</div>
<div class='lg-row'>見於牟尼尊，　菩薩無所畏。</div>
<div class='lg-row'>以諸勝寶末，　遍散於大雄，</div>
<div class='lg-row'>糅以蔓陀羅，　樂求菩提故。</div>
<div class='lg-row'>莊嚴於此界，　為求佛功德，</div>
<div class='lg-row'>寶網以羅覆，　遍至於十方，</div>
<div class='lg-row'>懸諸勝妙幡，　建億寶幢蓋，</div>
<div class='lg-row'>無量種莊嚴，　光飾於世界。</div>
<div class='lg-row'>變作勝臺閣，　及以妙宮殿，</div>
<div class='lg-row'>廊廡盡端麗，　眾寶相間錯，</div>
<div class='lg-row'>樓窓及宮室，　皆作半月形，</div>
<div class='lg-row'>并雜香瓶等，　皆用妙寶飾。</div>
<div class='lg-row'>種種諸馨物，　悉出妙雲臺，</div>
<div class='lg-row'>於千世界中，　香熏甚可樂。</div>
<div class='lg-row'>於彼普香雲，　雨以香花雨，</div>
<div class='lg-row'>若有嗅之者，　成佛大道師，</div>
<div class='lg-row'>便去於愛刺，　亦復除瞋惱，</div>
<div class='lg-row'>碎壞於癡網，　遠離諸闇冥，</div>
<div class='lg-row'>獲得勝神通，　及於根、力、覺、</div>
<div class='lg-row'>諸禪與解脫，　應受於信施。</div>
<div class='lg-row'>敷置億床座，　布以眾妙衣，</div>
<div class='lg-row'>寶網羅覆上，　花鬘而莊嚴。</div>
<div class='lg-row'>無畏諸菩薩，　勇猛大士坐，</div>
<div class='lg-row'>具相莊嚴身，　備諸隨形好。</div>
<div class='lg-row'>以諸妙寶<span class='corr'>林</span>，　莊嚴於此界，</div>
<div class='lg-row'>變作諸花池，　滿八功德水，</div>
<div class='lg-row'>若飲彼水者，　遠離一切患，</div>
<div class='lg-row'>速能離渴愛，　得為世支提。</div>
<div class='lg-row'>復有餘世界，　大士悉來集，</div>
<div class='lg-row'>讚歎佛功德：　『導師、釋師子。』</div>
<div class='lg-row'>若有得聞音，　能成世道師。</div>
<div class='lg-row'>彼得不思議，　此經能顯示：</div>
<div class='lg-row'>妙色金蓮花，　億葉而稠密，</div>
<div class='lg-row'>最尊妙覺寶，　處此蓮花臺。</div>
<div class='lg-row'>琉璃為莖葉、　真金為花鬚，</div>
<div class='lg-row'>德藏摩尼間，　變作眾億花。</div>
<div class='lg-row'>所出諸妙香，　聞者皆欣樂，</div>
<div class='lg-row'>滅除一切病，　六根悉充悅。</div>
<div class='lg-row'>貪愛、及瞋、癡，　悉皆一時盡，</div>
<div class='lg-row'>除諸煩惱已，　決定得成佛。</div>
<div class='lg-row'>此花出妙音，　讚歎佛功德，</div>
<div class='lg-row'>法、僧亦復然，　聲滿十方界。</div>
<div class='lg-row'>空門與無相，　及以無願法，</div>
<div class='lg-row'>那由眾聞已，　皆得於不退。</div>
<div class='lg-row'>所出諸音聲，　往遍億世界，</div>
<div class='lg-row'>無量眾聞已，　發於菩提心。</div>
<div class='lg-row'>鴻鵠及孔雀、　鸚鵡、鴛鴦等，</div>
<div class='lg-row'>所出諸妙音，　佛音最為上。</div>
<div class='lg-row'>以勝妙寶樹，　變現於此土，</div>
<div class='lg-row'>端嚴最第一，　珠鬘以垂布，</div>
<div class='lg-row'>所有莊嚴具，　一切諸佛剎，</div>
<div class='lg-row'>於中最為勝，　而現於此剎。</div>
<div class='lg-row'>妙衣瓔珞具，　樹懸諸樂音，</div>
<div class='lg-row'>妙花怡悅心，　一切恒垂布，</div>
<div class='lg-row'>是諸妙莊嚴，　眾生得安樂，</div>
<div class='lg-row'>釋迦所住持，　由聖神力故。</div>
<div class='lg-row'>如是要略說，　釋師子功德，</div>
<div class='lg-row'>菩薩大名稱，　於此智無疑。</div>
<div class='lg-row'>若能於此信，　其行不思議，</div>
<div class='lg-row'>增長於智慧，　如川赴於海。</div>
<div class='lg-row'>若欲量大海，　無有能知數，</div>
<div class='lg-row'>我說菩薩法，　是皆不思議。</div>
<div class='lg-row'>難思諸菩薩，　安住如此際，</div>
<div class='lg-row'>演說美妙語，　猶如恒河沙。</div>
<div class='lg-row'>無量諸劫中，　菩薩常無取，</div>
<div class='lg-row'>若斷於取相，　得近於菩提。</div>
<div class='lg-row'>假使法滅盡，　終不毀淨戒，</div>
<div class='lg-row'>於行無殘缺，　菩薩眾之首。</div>
<div class='lg-row'>良由愛欲故，　令戒有漏缺，</div>
<div class='lg-row'>斷除於欲相，　得於不逸定。</div>
<div class='lg-row'>常行寂滅定，　不著於定味，</div>
<div class='lg-row'>無著、無放逸，　不為世所染。</div>
<div class='lg-row'>出過於世間，　能往諸佛國，</div>
<div class='lg-row'>所謂安樂土，　得見彌陀佛。</div>
<div class='lg-row'>復見諸菩薩，　具足相莊嚴，</div>
<div class='lg-row'>到彼神通岸，　究竟總持門。</div>
<div class='lg-row'>往遊億世界，　頭面禮佛足，</div>
<div class='lg-row'>復能作照明，　無量諸佛剎。</div>
<div class='lg-row'>遣除一切患，　及壞諸煩惱，</div>
<div class='lg-row'>斷除諸結縛，　一生補佛處。</div>
<div class='lg-row'>安樂諸眾生，　永不墮惡趣，</div>
<div class='lg-row'>彼國諸眾生，　斷除諸惡道。</div>
<div class='lg-row'>彌陀救護者，　修治佛世界，</div>
<div class='lg-row'>本習不放逸，　不可思議劫。</div>
<div class='lg-row'>汝等勿懷疑，　彼佛自在力，</div>
<div class='lg-row'>能生增上信，　速得生彼剎。</div>
<div class='lg-row'>女人聞歎國，　能生增上信，</div>
<div class='lg-row'>得為男子身，　能往億佛剎。</div>
<div class='lg-row'>那由他億剎，　所有諸供具，</div>
<div class='lg-row'>悉供一切佛，　不及慈一分，</div>
<div class='lg-row'>常修於戒、定、　無量禪解脫，</div>
<div class='lg-row'>修三解脫門，　速成人中上。</div>
<div class='lg-row'>末法惡世中，　菩薩若持戒，</div>
<div class='lg-row'>供佛常悲身，　此供為最勝。</div>
<div class='lg-row'>是人供諸佛，　過去及現在、</div>
<div class='lg-row'>未來最勝尊。　惡世持戒者，</div>
<div class='lg-row'>十方佛悉見。　菩薩末法中，</div>
<div class='lg-row'>護持佛禁戒，　善子能護法。</div>
<div class='lg-row'>女人聞讚彼寶國，　若生增上信樂意，</div>
<div class='lg-row'>便獲男子聰慧身，　能往遊於億佛剎。</div>
<div class='lg-row'>那由他億佛剎中，　所有種種供佛具，</div>
<div class='lg-row'>悉以供養於諸佛，　不及慈心一少分，</div>
<div class='lg-row'>修持禁戒及三昧，　并習諸禪、四無量，</div>
<div class='lg-row'>亦修三種解脫門，　速得成於世無上。</div>
<div class='lg-row'>供養諸佛常悲身，　如此供佛世無比。</div>
<div class='lg-row'>若有菩薩不捨戒，　於彼末代惡世時，</div>
<div class='lg-row'>是人能供一切佛，　過去諸佛及現在，</div>
<div class='lg-row'>及以未來最勝尊。　若有惡世持禁戒，</div>
<div class='lg-row'>十方諸佛見是人。　菩薩若於後惡世，</div>
<div class='lg-row'>持於清禁佛所歎，　是為我子能護法。」</div>
</div><p>爾時，佛告月光童子：「乃往過去無量無數不可思議曠大阿僧祇劫，于時有佛號曰聲德如來、應供、正遍知、明行足、善逝、世間解、無上士、調御丈夫、天人師、佛、世尊。童子！彼聲德如來安置無量不可思議數眾生於阿耨多羅三藐三菩提，令諸人天而修佛業已，然後入於無餘涅槃。</p>
<p>「童子！是時有王名曰德音。彼王於佛、如來、應、正遍知涅槃之後，為供養聲德如來故，起八十四千萬億塔，一一塔前然百千萬那由他燈明，以一切伎樂、香花、寶鬘、塗香、末香，復以一切衣服、寶蓋、幢幡——皆為供養諸佛、如來——置於塔所。</p>
<p>「于時德音王於如來舍利塔所獻供養已，會滿八十百千萬億那由他大菩薩眾集已，供給一切樂具——是諸菩薩皆為大法師，善能說法得無量辯才、善能顯示無量諸法真實功德。童子！爾時眾中有比丘，名安隱德，在彼會坐，年在弱冠，顏艶髮黑，住於童真賢妙之行，曾不受於色欲之樂，始受具戒初夏之時。</p>
<p>「童子！爾時德音王請大菩薩眾，為欲滿足六波羅蜜菩薩藏、大陀羅尼善巧方便自在無礙，是故於其夜中請大菩薩眾在於佛前而為法會。時百千萬那由他燈皆悉熾明，掃灑堂宇、散種種花、敷種種妙衣。</p>
<p>「時德音王與其後宮妃后、婇女、及於輔相城邑人民與諸眷屬以眾伎樂、執持塗香、末香、花鬘、衣服、寶蓋、幢幡，悉皆出已供養佛塔；供養已訖，共八萬宮人——為聽法故——皆昇高殿。爾時，無量天人為聞法故悉來集會。</p>
<p>「爾時，安隱德比丘見百千億那由他燈熾然遍照，觀大眾會即作是念：『我亦行於大乘，樂求一切諸法體性平等無戲論三昧。若我今欲獲是三昧者，應當供養此佛廟塔。我今當作如斯供養，令諸天、人、阿修羅等生奇特想，歡喜踊躍得法光明，令我供具映蔽彼王所有供具、令德音王及宮人眷屬見我供養皆悉歡喜。』</p>
<p>「爾時，安隱德菩薩見於大眾在於塔前為聽法故，即於其夜在佛塔前衣纏右臂以油塗之，為供養佛故而熾然之。時安隱德菩薩住增上信、求阿耨多羅三藐三菩提，然右臂已，其心無異、顏色不變。</p>
<p>「童子！爾時安隱德比丘然臂之時大地震動，其明映蔽無量百千行燈悉無光照，以此臂光遍照十方。爾時，安隱德菩薩歡喜充滿，於一切諸法體性平等無戲論三昧，以和雅美妙辯正言音辭句而作歌頌，令諸大眾悉皆普聞。爾時，眾中萬二千忉利天子心生歡喜設種種供養，皆為法故而來會此。</p>
<p>「爾時，德音王在高樓上，并後宮眷屬妃后、婇女，見安隱德比丘然其右臂，烔然紅焰遍照諸方。見已，心作是念：『此比丘必獲神足，乃作如斯希有變現，於其身命無有悋惜。』</p>
<p>「爾時，德音王見安隱德比丘希有神變心生愛樂，以淨信心及自善根力之所熏資，與諸后妃、八萬婇女從千肘高殿放身投下——為欲見此菩薩比丘——恭敬善根之力得現果報，即為天、龍、夜叉、乾闥婆、阿修羅、迦樓羅、摩睺羅伽之所護持不令墮落。以天、龍、夜叉、乾闥婆、阿修羅、迦樓羅、摩睺羅伽護持力故，是德音王及后妃、婇女，雖墮高殿而於身心無所傷損，不疲、不怖。</p>
<p>「爾時，德音王兩手抱臂而大號泣，一切大眾皆亦如是，以見安隱德比丘然其臂髆如瞻波花鬘，臂復纖長如象王鼻；一切眾人見者奇歎，莫不呼嗟、悲泣雨淚。</p>
<p>「爾時，安隱德比丘見此大王及諸人眾皆悉悲泣懊惱，而問王言：『大王！何故悲號墮淚及諸大眾悲啼乃爾？』</p>
<p>「于時德音王以偈答曰：</p>

<div class="lg regular" style="margin-left:0em;"><div class='lg-row'>「『大智安隱德！　聰慧勝法師！</div>
<div class='lg-row'>見汝然身分，　以是故哀泣。</div>
<div class='lg-row'>汝顏甚端妙，　猶如熾火聚，</div>
<div class='lg-row'>見汝毀身分，　故增我憂惱。</div>
<div class='lg-row'>汝然右臂時，　光耀十方界，</div>
<div class='lg-row'>映蔽於諸燈，　星月復不現。</div>
<div class='lg-row'>大地悉震動，　汝心無傾搖，</div>
<div class='lg-row'>我心起於敬，　知汝非凡夫。</div>
<div class='lg-row'>於其千肘殿，　共八萬宮人，</div>
<div class='lg-row'>我身自投下，　身竟無諸患。</div>
<div class='lg-row'>善哉！汝淨智！　善哉！意無上！</div>
<div class='lg-row'>善哉！精進士！　善哉！成大信！</div>
<div class='lg-row'>汝然身臂時，　其心無動異，</div>
<div class='lg-row'>發於歡喜心，　兼復說妙法。</div>
<div class='lg-row'>猶若圓滿月，　復如淨空日，</div>
<div class='lg-row'>如須彌山王，　端妙亦如是。</div>
<div class='lg-row'>我作如是願，　滿足大精進，</div>
<div class='lg-row'>故捐所愛身，　利益於眾生。</div>
<div class='lg-row'>愛法故悲啼，　喜樂廣無垢，</div>
<div class='lg-row'>汝已毀身分，　故我極憂惱。』</div>
<div class='lg-row'>天人所供者，　無邊勝辯才，</div>
<div class='lg-row'>安隱德報王，　便說是偈言：</div>
<div class='lg-row'>『不以無身、手，　故名闕身分；</div>
<div class='lg-row'>若不持戒者，　是名身分缺。</div>
<div class='lg-row'>以此臭穢身，　我已供如來，</div>
<div class='lg-row'>難思議福田，　一切世間塔。</div>
<div class='lg-row'>若人三千界，　滿中七寶沙，</div>
<div class='lg-row'>於佛、世尊所，　為菩提故施，</div>
<div class='lg-row'>雖有施此供，　餘供復勝此，</div>
<div class='lg-row'>若能知法空，　便能捨身命。</div>
<div class='lg-row'>我今說實語，　大王！願諦聽，</div>
<div class='lg-row'>并及此眾會，　一切聽我言。</div>
<div class='lg-row'>若我審決定，　得成無上者，</div>
<div class='lg-row'>如此實不虛，　令地六種動。』</div>
<div class='lg-row'>說於此語時，　大地便震動，</div>
<div class='lg-row'>見於希有事，　諸天大歡喜。</div>
<div class='lg-row'>人天歡喜已，　發於菩提心，</div>
<div class='lg-row'>無量難思眾，　皆趣無上智。</div>
<div class='lg-row'>安隱德比丘，　利益一切眾，</div>
<div class='lg-row'>安處億眾生，　置於無上智。</div>
<div class='lg-row'>『以此實法言：　推體皆無實，</div>
<div class='lg-row'>此語審不虛，　令臂還如故。</div>
<div class='lg-row'>若此法審實，　安隱名亦無，</div>
<div class='lg-row'>十方悉推求，　空故不可得。</div>
<div class='lg-row'>諸法猶如響，　聲出於其中，</div>
<div class='lg-row'>求聲不可得，　如是知諸法。</div>
<div class='lg-row'>畢竟了達者，　於空無所畏，</div>
<div class='lg-row'>彼人語真實，　相火不能燒。</div>
<div class='lg-row'>所有世眾生，　天、人、夜叉、龍，</div>
<div class='lg-row'>一切智威力，　悉令悟寂定。</div>
<div class='lg-row'>若人及與天，　所有世苦難，</div>
<div class='lg-row'>不退轉威德，　一切速能壞。』</div>
<div class='lg-row'>說於此語時，　身臂還如本，</div>
<div class='lg-row'>安隱德比丘，　身相具莊嚴。</div>
<div class='lg-row'>諸天千億數，　住淨虛空中，</div>
<div class='lg-row'>信心以曼陀，　散彼比丘身，</div>
<div class='lg-row'>此皆過人花，　遍滿閻浮界。</div>
<div class='lg-row'>天女億那由，　伎樂諸歌詠，</div>
<div class='lg-row'>安隱德比丘，　作大師子吼。</div>
<div class='lg-row'>牟尼如來尊，　令餘億佛土，</div>
<div class='lg-row'>各各於己剎，　彼清淨大士，</div>
<div class='lg-row'>安隱德比丘，　傳說其名號。</div>
<div class='lg-row'>比丘、比丘尼、　清信士男、女、</div>
<div class='lg-row'>天、龍及夜叉、　乾闥、緊羅等，</div>
<div class='lg-row'>彼聞決定業，　安隱得離垢，</div>
<div class='lg-row'>信心求道者，　其數如恒沙。</div>
<div class='lg-row'>安隱德比丘，　聰慧得自在，</div>
<div class='lg-row'>為於佛智故，　然臂不為憂。</div>
<div class='lg-row'>彼人於千剎，　變身如恒沙，</div>
<div class='lg-row'>臂光遍照曜，　猶如劫盡火。</div>
<div class='lg-row'>雨以眾香末，　遍滿一切土，</div>
<div class='lg-row'>下至於大地，　上天悉來集。</div>
<div class='lg-row'>一切供養具，　莊嚴於此剎，</div>
<div class='lg-row'>其地滿真珠，　供養安隱德；</div>
<div class='lg-row'>一切眾寶花，　莊嚴於此剎，</div>
<div class='lg-row'>龍雨妙真珠，　供養安隱德；</div>
<div class='lg-row'>復以一切寶，　嚴飾於此剎，</div>
<div class='lg-row'>龍雨寶莊嚴，　為供安隱德。</div>
<div class='lg-row'>最勝釋師子，　住於耆闍山，</div>
<div class='lg-row'>於諸比丘前，　而作師子吼。</div>
<div class='lg-row'>安隱德我是，　德音是彌勒，</div>
<div class='lg-row'>於彼千億劫，　共修菩提行。</div>
<div class='lg-row'>時見持戒者，　安隱德智慧，</div>
<div class='lg-row'>無量諸女人，　悉變為男子。</div>
<div class='lg-row'>諸佛悉授記，　終無有疑惑，</div>
<div class='lg-row'>彼速得成就，　證世自然智。</div>
<div class='lg-row'>聞於此經已，　說決定功德，</div>
<div class='lg-row'>於己不生著，　應學如是法。</div>
</div>
<p class='juan'>月燈三昧經卷第七</p></div>
</div><!-- end of div[@id='body'] -->
</body></html>