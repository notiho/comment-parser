<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>月燈三昧經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu3' />月燈三昧經卷第三</p><p class="byline">高齊天竺三藏那連提耶舍譯</p><p>爾時，世尊知月光童子心所默念而作偈問，告月光童子言：「若菩薩與一法相應，皆悉能獲最勝功德，速成阿耨多羅三藐三菩提。何謂一法？童子！若菩薩於一切法體性如實了知。童子！云何於一切法體性如實了知？所謂一切法遠離於名、離於音聲、離於語言、離於文字，離於生滅因相、緣相、攀緣相——所謂無相遠離於相，非心遠離於心——而知諸法。」</p>
<p>爾時，世尊即說偈曰：</p>

<div class="lg regular" style="margin-left:1em;"><div class='lg-row'>「諸法但說一，　所謂法無相，</div>
<div class='lg-row'>是智者所說，　如實而了知。</div>
<div class='lg-row'>若說如是法，　菩薩了知者，</div>
<div class='lg-row'>彼得無礙辯，　說億修多羅。</div>
<div class='lg-row'>導師所加護，　顯示於實際，</div>
<div class='lg-row'>不分別假名，　曾無有所說。</div>
<div class='lg-row'>以一知一切，　以一切知一，</div>
<div class='lg-row'>雖有種種說，　而不起於慢。</div>
<div class='lg-row'>其心能了知，　一切法無名，</div>
<div class='lg-row'>隨順學諸名，　而演說真實。</div>
<div class='lg-row'>諸所聞音聲，　了知其聲本；</div>
<div class='lg-row'>了知聲本已，　不為聲所染。</div>
<div class='lg-row'>知音聲本際，　諸法相亦然，</div>
<div class='lg-row'>若能解一法，　不復處胞胎。</div>
<div class='lg-row'>一切法無生，　能了此無生，</div>
<div class='lg-row'>知生說生者，　則能知宿命。</div>
<div class='lg-row'>若得於宿命，　能知所作業；</div>
<div class='lg-row'>若常知作業，　得堅固眷屬。</div>
<div class='lg-row'>若於是空法，　菩薩能解了，</div>
<div class='lg-row'>無有不知者，　此非煩惱際。</div>
<div class='lg-row'>於非煩惱際，　凡愚妄分別，</div>
<div class='lg-row'>是故於億劫，　數流轉生死，</div>
<div class='lg-row'>不能知妄想。　猶如大導師，</div>
<div class='lg-row'>彼不作惡業，　又不墮惡道；</div>
<div class='lg-row'>是諸凡夫等，　不能知此義，</div>
<div class='lg-row'>便起誹謗心。　如是滅苦法，</div>
<div class='lg-row'>諸法不可得，　非無諸法想；</div>
<div class='lg-row'>若能如是知，　彼想亦不見。</div>
<div class='lg-row'>我知如是想，　凡夫妄分別，</div>
<div class='lg-row'>於離分別法，　知者不迷惑。</div>
<div class='lg-row'>此為智者地，　非是愚境界，</div>
<div class='lg-row'>是菩薩所行，　謂空無分別；</div>
<div class='lg-row'>此是菩薩地，　佛子之所行，</div>
<div class='lg-row'>佛法妙莊嚴，　謂說寂滅空。</div>
<div class='lg-row'>是諸菩薩等，　斷除諸有習，</div>
<div class='lg-row'>不為色所壞，　安住於佛性。</div>
<div class='lg-row'>一切法無住，　以無住處故，</div>
<div class='lg-row'>若能如是知，　得菩提不難。</div>
<div class='lg-row'>修施、戒、聞忍、　習近善知識，</div>
<div class='lg-row'>若能知是業，　速證菩提道。</div>
<div class='lg-row'>是人常為諸天敬，　乾闥、夜叉、摩睺等，</div>
<div class='lg-row'>龍、鬼、羅剎、緊那羅，　是等常來供菩薩。</div>
<div class='lg-row'>恒為諸佛所稱歎，　與諸世間興利益，</div>
<div class='lg-row'>智慧相續樂寂滅，　勝妙菩薩悲愍身。</div>
<div class='lg-row'>若有菩薩能知空，　利益無量億眾生，</div>
<div class='lg-row'>柔和處眾演說法，　聞者欣樂而愛敬。</div>
<div class='lg-row'>廣大智慧轉增明，　以是智慧能見佛，</div>
<div class='lg-row'>亦覩莊嚴淨妙剎，　聽受諸佛所說法。</div>
<div class='lg-row'>知一切法如幻化，　猶如虛空自性空，</div>
<div class='lg-row'>能知體性是空無，　能如是行無所染。</div>
<div class='lg-row'>其有修行菩提行，　於諸事中不生著，</div>
<div class='lg-row'>知一切法如變化，　而於諸剎示變化。</div>
<div class='lg-row'>能為諸佛所作事，　幻法體性無去來，</div>
<div class='lg-row'>隨前所求得利益，　謂能安住菩提者。</div>
<div class='lg-row'>恒念一切如來恩，　願紹佛種不斷絕，</div>
<div class='lg-row'>能得光耀精妙身，　成就三十二種相。</div>
<div class='lg-row'>其餘無量種利益，　行勝菩提當能得，</div>
<div class='lg-row'>成就大力不可動，　威德諸王無堪抗。</div>
<div class='lg-row'>具足福德甚端嚴，　福與功德威光耀，</div>
<div class='lg-row'>諸天覩威不面對，　謂行佛法智慧者。</div>
<div class='lg-row'>住於堅固菩提心，　與諸眾生為善友，</div>
<div class='lg-row'>是人無復諸闇冥，　顯示勝妙菩提道。</div>
<div class='lg-row'>離語言道無所欲，　諸法寂滅如虛空，</div>
<div class='lg-row'>其有能知如是業，　成就無量勝辯才。</div>
<div class='lg-row'>演說百千修多羅，　能示彼法微細義，</div>
<div class='lg-row'>智者恒成無礙慧，　能知微細法體性。</div>
<div class='lg-row'>常善知彼眾生信，　學習一切語言音，</div>
<div class='lg-row'>為人顯示因果理，　能獲如上勝妙事。</div>
<div class='lg-row'>具持力能無減少，　入眾無畏梵行者，</div>
<div class='lg-row'>恒憶念持不忘失，　善能悟解法性故。</div>
<div class='lg-row'>耳初不聞非愛語，　恒常聽覽可樂音，</div>
<div class='lg-row'>口常宣說悅意言，　是人善知法性故。</div>
<div class='lg-row'>念慧法智悉成就，　其心清淨無穢濁，</div>
<div class='lg-row'>說百千經無滯著，　若有所演不虛設。</div>
<div class='lg-row'>字句差別已修學，　善解千億諸語言，</div>
<div class='lg-row'>名味、義趣皆善解，　由悟法性有斯德。</div>
<div class='lg-row'>夜叉、羅剎、天、修羅、　迦樓、緊那、摩睺、茶，</div>
<div class='lg-row'>為彼八部常愛敬，　斯由悟解法性故。</div>
<div class='lg-row'>惡心神眾、毘舍闍，　飲血食肉極毒害，</div>
<div class='lg-row'>其有持是寂定者，　是等常能作衛護。</div>
<div class='lg-row'>聞於智者廣大言，　心喜踊悅身毛竪，</div>
<div class='lg-row'>於彼菩提深愛樂，　能獲廣大難思福。</div>
<div class='lg-row'>如是福報難可知，　於百千劫說不盡，</div>
<div class='lg-row'>護持善逝法寶藏，　無量無邊無限數。</div>
<div class='lg-row'>便為已供一切佛，　過去、未來諸世尊，</div>
<div class='lg-row'>及住現在十方者，　以能宣說寂定故。</div>
<div class='lg-row'>若人為樂福德故，　供養十力大悲者，</div>
<div class='lg-row'>無量無數億諸佛，　時逕大海諸沙數；</div>
<div class='lg-row'>更有餘人樂福者，　於此勝義持一偈，</div>
<div class='lg-row'>於彼劫盡惡世時，　如是福德最為勝。</div>
<div class='lg-row'>若有能聽一偈者，　是人便供一切佛，</div>
<div class='lg-row'>於此末代惡世時，　斯為最勝上供養；</div>
<div class='lg-row'>是人便得最大利，　堪受世間所奉敬，</div>
<div class='lg-row'>諸十力生最上子，　於其長夜已供養。</div>
<div class='lg-row'>彼見我在耆闍山，　我即為授菩提記；</div>
<div class='lg-row'>我已付囑彌勒尊，　彼佛亦為授記莂。</div>
<div class='lg-row'>是人復為彌陀佛，　為說無量勝利益；</div>
<div class='lg-row'>或復往詣安樂國，　又欲樂見阿閦佛；</div>
<div class='lg-row'>無量無邊百千劫，　是人不墮諸惡道，</div>
<div class='lg-row'>於此菩提行勝行，　成就無量諸快樂。</div>
<div class='lg-row'>無量功德勝利益，　如是我今已宣說，</div>
<div class='lg-row'>若欲如我功德者，　應末世中正持經。</div>
</div><p>「童子！以是義故，菩薩摩訶薩能如是知不可思議諸法體性者，得如是功德之利，讚說如來真實功德，不謗如來言非真實。何以故？如來已得諸法為世所知，是人如實知於彼法，亦知無量如來功德能知如實不可思議佛法。何以故？童子！佛有無量無邊功德不可思議，遠離於心。以是義故，餘不能思、不能稱量。何以故？童子！其心無性、又無形色，不可覩見。</p>
<p>「童子！如是心體性即是佛功德體性，如是佛功德體性即是一切諸法體性。以是義故，童子！若菩薩說一切法體性一義如實知者，名為菩薩寂滅於心善解三界出離善根。如實了知、如實知見、如實說無有異說，隨說而行無所執著，出過一切諸煩惱地、過於欲界色界、解脫無色界、過於名地、過於聲地。善解離文字法、善解分別字智、善解離語言法，知於文字、善於文字、善於字差別智、廣知字智、善解一切法差別智、善於一切法廣差別智、善分別一切處法智，與不可思議佛法相應，魔王波旬及諸魔民所不能壞。」</p>
<p>說是法門時，有八億那由他諸天人等得修無障法忍，一切皆為諸佛授阿耨多羅三藐三菩提記，過四百八十萬阿僧祇劫得阿耨多羅三藐三菩提，種種名號、國土差別、壽命齊等。</p>
<p>爾時，世尊而說偈言：</p>

<div class="lg regular" style="margin-left:0em;"><div class='lg-row'>「若有智慧諸菩薩，　趣向勝妙菩提道，</div>
<div class='lg-row'>善於法義諸言說，　能行一切法體性。</div>
<div class='lg-row'>口常宣說真實語，　稱佛實德而演說，</div>
<div class='lg-row'>能知一切諸佛法，　於三界尊無有疑。</div>
<div class='lg-row'>一切諸法同一義，　以修空故如實知，</div>
<div class='lg-row'>彼無種種別異相，　於此一義已修學。</div>
<div class='lg-row'>無分別想分別想，　眾生、壽命，我、人想，</div>
<div class='lg-row'>盡與無盡如是想，　斷此諸想悉無餘。</div>
<div class='lg-row'>不見如來有其色，　以知諸法自性無，</div>
<div class='lg-row'>亦非諸想隨形好，　以斷一切顛倒故。</div>
<div class='lg-row'>一切諸佛不思議，　遠離於心體寂滅，</div>
<div class='lg-row'>若人能得如是知，　真見無上兩足尊。</div>
<div class='lg-row'>若有能知神我想，　於中發起勝智慧，</div>
<div class='lg-row'>如是知於諸法已，　彼便得名清淨眼。</div>
<div class='lg-row'>是人無有諸障礙，　大智悟解出離道，</div>
<div class='lg-row'>充滿具足二種因，　無有一切諸願樂。</div>
<div class='lg-row'>於真實處如實見，　無有一切非實語，</div>
<div class='lg-row'>是人所有諸言論，　隨順一切儀式法。</div>
<div class='lg-row'>智者出過於欲界，　超色無色煩惱地，</div>
<div class='lg-row'>能於三界離染著，　行在世間利眾生。</div>
<div class='lg-row'>超過一切名字地，　及過音聲體性空，</div>
<div class='lg-row'>雖經久時演說法，　於彼言說無所依。</div>
<div class='lg-row'>遠離諸想及戲論，　斷除顛倒諸惡見，</div>
<div class='lg-row'>於其智慧善決定，　是人勇健行如空。</div>
<div class='lg-row'>若魔多億那由他，　為亂彼意作是言，</div>
<div class='lg-row'>悉能映蔽是魔眾，　不從魔力自在攝，</div>
<div class='lg-row'>棄捨一切諸魔業，　戒行清淨無熱惱，</div>
<div class='lg-row'>若能深樂禪樂者，　彼則能知世間空。</div>
<div class='lg-row'>若說五陰是世間，　已知彼法體空寂，</div>
<div class='lg-row'>既無其滅亦無生，　一切諸法如虛空。</div>
<div class='lg-row'>寧當棄捨自身命，　終不毀犯如來教，</div>
<div class='lg-row'>於戒護持到彼岸，　隨其所願悉往生。</div>
<div class='lg-row'>遊行無量諸佛剎，　見多那由他億佛，</div>
<div class='lg-row'>終不悕欲生天上，　遠離一切諸願樂。</div>
<div class='lg-row'>是人不捨勤精進，　於少時間行法行，</div>
<div class='lg-row'>於其十方諸佛所，　善能讚詠而稱歎。」</div>
<div class='lg-row'>爾時月光童子身，　得聞如是寂滅定，</div>
<div class='lg-row'>棄捨一切利養事，　修行諸佛所歎法：</div>
<div class='lg-row'>「若有欲得自然智，　我為一切世間上，</div>
<div class='lg-row'>應當學是勝三昧，　若如是學人天最。」</div>
</div><p>爾時，世尊告月光童子言：「童子！是菩薩摩訶薩於是顯說三昧智應善修習、為人顯示。童子！云何顯示？所謂於一切法起平等心，無有彼此、無有分別、無無分別，無造、無起，無生、無滅，一切妄想、分別憶想、起想皆悉斷除；心所攀緣、意所思作及諸假名皆亦斷除；亦斷一切諸惡覺觀，於陰界入無有自性；斷貪、瞋、癡，謂念慧解脫、慚愧堅固；修行儀式所應行處，謂空閑地、智慧地，絕於去來，一切菩薩所學、一切如來行處、一切功德成就。童子！是謂顯說如是三昧。若能顯說如是三昧，便不離諸定，其心不失一切三昧，無有迷惑，起大悲心利益無量無邊眾生。」</p>
<p>爾時，世尊即於是時而說偈言：</p>

<div class="lg regular" style="margin-left:1em;"><div class='lg-row'>「平等非嶮地，　微寂難可見，</div>
<div class='lg-row'>斷除一切想，　故名為三昧。</div>
<div class='lg-row'>非妄想分別，　離見不可取，</div>
<div class='lg-row'>其心不可得，　是名為三昧。</div>
<div class='lg-row'>正住如實定，　不取一切法；</div>
<div class='lg-row'>如實不取故，　故說寂滅定。</div>
<div class='lg-row'>法無少塵許，　亦無少可得；</div>
<div class='lg-row'>無少可得故，　故名為三昧。</div>
<div class='lg-row'>有得、無得者，　此名為妄想；</div>
<div class='lg-row'>於法離分別，　故名為三昧。</div>
<div class='lg-row'>以聲故說義，　是聲事非有，</div>
<div class='lg-row'>猶如響呼聲，　又亦如虛空。</div>
<div class='lg-row'>眾生無所住，　住處不可得；</div>
<div class='lg-row'>得與不得音，　自性不可得；</div>
<div class='lg-row'>若去、若墮落，　去道不可得；</div>
<div class='lg-row'>去與不去音，　於道如是知。</div>
<div class='lg-row'>存有定是取，　存無定亦然；</div>
<div class='lg-row'>無著行菩提，　證聖道亦爾。</div>
<div class='lg-row'>離嶮平等地，　是定慧無相，</div>
<div class='lg-row'>佛子！修習此，　善修定相應。</div>
<div class='lg-row'>非文字所能，　入是深義趣，</div>
<div class='lg-row'>捨諸語言事，　得定無所取。</div>
<div class='lg-row'>得此定菩薩，　如說相應住，</div>
<div class='lg-row'>設火焚世界，　於中不被燒。</div>
<div class='lg-row'>無量劫火起，　如空本不然，</div>
<div class='lg-row'>若知法如空，　是人火不燒。</div>
<div class='lg-row'>若燒佛剎時，　在定作是願，</div>
<div class='lg-row'>滅彼火無餘，　人及地不毀。</div>
<div class='lg-row'>彼神足無邊，　遊空無罣礙，</div>
<div class='lg-row'>隨學定而住，　菩薩獲是德。</div>
<div class='lg-row'>若生、若退沒，　無起亦無滅，</div>
<div class='lg-row'>若能如是知，　得此定不難。</div>
<div class='lg-row'>世間有生、滅，　如來之所說，</div>
<div class='lg-row'>若能知此定，　當知是世親。</div>
<div class='lg-row'>於世間不染、　世法不能礙，</div>
<div class='lg-row'>身若無礙者，　能往諸佛剎。</div>
<div class='lg-row'>常見於淨土，　及見世導師，</div>
<div class='lg-row'>彼得聞正法，　在諸剎演說。</div>
<div class='lg-row'>彼不起無知，　而說法性時，</div>
<div class='lg-row'>能通達諸法，　如隨於法性。</div>
<div class='lg-row'>於億劫演說，　辯才而不斷，</div>
<div class='lg-row'>能變作多身，　其餘諸菩薩。</div>
<div class='lg-row'>變化諸菩薩，　往遊諸佛剎，</div>
<div class='lg-row'>千葉蓮花上，　加趺而安坐。</div>
<div class='lg-row'>顯示佛菩薩，　總持修多羅，</div>
<div class='lg-row'>并餘億諸經，　修習寂定故。</div>
<div class='lg-row'>唯除不退轉，　餘不思議人，</div>
<div class='lg-row'>莫能盡其辯，　顯示佛菩提。</div>
<div class='lg-row'>乘重閣而去，　種種寶嚴飾，</div>
<div class='lg-row'>布散諸妙花，　氛馥甚可樂。</div>
<div class='lg-row'>散布諸末香，　并燒勝妙香，</div>
<div class='lg-row'>或散無量寶，　為於菩提故。</div>
<div class='lg-row'>菩薩救濟者，　如是無量德，</div>
<div class='lg-row'>斷除諸煩惱，　獲得勝神足。</div>
<div class='lg-row'>不起於煩惱，　清淨甚光耀，</div>
<div class='lg-row'>無為不可壞，　是菩薩境界。</div>
<div class='lg-row'>寂靜深寂靜，　離惱無煩惱，</div>
<div class='lg-row'>超過於戲論，　樂無戲論法。</div>
<div class='lg-row'>文字無能入，　諸法無相故，</div>
<div class='lg-row'>智知唯音聲，　是故名定者。</div>
<div class='lg-row'>無盡勝寂滅，　無功用不見，</div>
<div class='lg-row'>一切佛境界，　實際無家宅。</div>
<div class='lg-row'>從諸佛修學，　一切法自性，</div>
<div class='lg-row'>學是佛功德，　到功德彼岸；</div>
<div class='lg-row'>非此亦非彼，　本際無分別，</div>
<div class='lg-row'>是故一切佛，　到功德彼岸；</div>
<div class='lg-row'>於未來不去，　已知法性故，</div>
<div class='lg-row'>無功用戲論，　到功德彼岸。」</div>
</div><p>爾時，月光童子白佛言：「希有，世尊！如來、應供、正遍知快能善說一切諸法體性平等。此說一切諸法體性平等，菩薩所學；若菩薩於所說三昧能修學者，速得阿耨多羅三藐三菩提。世尊！我復樂說。如來！我復樂說。善逝！我欲少有所說。」</p>
<p>佛言：「童子！樂說便說。」</p>
<p>爾時，月光童子在於佛前合十指爪掌向佛住立，稱佛實德，說偈讚曰：</p>

<div class="lg regular" style="margin-left:0em;"><div class='lg-row'>「見生為老、病、死逼，　貪、瞋、癡等常迷惑，</div>
<div class='lg-row'>佛本為發菩提心，　願成正覺解眾縛。</div>
<div class='lg-row'>善哉！無量劫修行，　住檀調柔護諸過、</div>
<div class='lg-row'>持戒、忍辱、勤精進、　善修禪定及智慧。</div>
<div class='lg-row'>以無悕望棄王位，　妻子、寶貨悉能捨，</div>
<div class='lg-row'>頭、目、手、足及壽命，　其心初無有疲厭。</div>
<div class='lg-row'>禁戒皎然淨無垢，　捐棄身命常護持，</div>
<div class='lg-row'>善能禁制身口意，　歸命善逝調心者。</div>
<div class='lg-row'>安住智礦忍力中，　設使剜身無忿怒，</div>
<div class='lg-row'>以慈血變流出乳，　歸命如來甚奇特。</div>
<div class='lg-row'>成就於力住十力，　以無量智擇諸法，</div>
<div class='lg-row'>佛以悲愍於世間，　救濟利益諸異趣。</div>
<div class='lg-row'>已知一切法體空，　見諸世間悉虛妄，</div>
<div class='lg-row'>悟道契會性無我，　知彼解脫無所脫。</div>
<div class='lg-row'>遠離煩惱及放逸，　降伏魔力及軍眾，</div>
<div class='lg-row'>知道無垢無礙智，　說寂無礙清淨法。</div>
<div class='lg-row'>假使虛空星宿落，　地、海、城邑悉壞滅，</div>
<div class='lg-row'>虛空無為性變異，　如來終無不實語。</div>
<div class='lg-row'>見於苦惱諸眾生，　安住取著分別中，</div>
<div class='lg-row'>為彼顯示離取著，　所謂甚深寂滅空。</div>
<div class='lg-row'>不可思議無數劫，　大雄勇猛久已學，</div>
<div class='lg-row'>修學一切無著已，　是故佛無諸過失。</div>
<div class='lg-row'>佛所修學一切法，　如所得法為他說，</div>
<div class='lg-row'>此非愚癡凡夫地、　又非一切諸外道。</div>
<div class='lg-row'>心常安住於我想，　是名過失諸凡夫；</div>
<div class='lg-row'>若能善知無我法，　無有一切諸過失。</div>
<div class='lg-row'>大雄所出真實語，　恒常安住於實法；</div>
<div class='lg-row'>安住如是實法已，　復能演說於實語。</div>
<div class='lg-row'>過去曾修真實行，　乃能稱述於本願，</div>
<div class='lg-row'>獲得真實妙果報，　是以能說真實語。</div>
<div class='lg-row'>具足所行真實行，　善能覺於真實際；</div>
<div class='lg-row'>如是所修真實行，　歸命人尊大智慧。</div>
<div class='lg-row'>其智最勝無倫匹，　智慧具足甚光明，</div>
<div class='lg-row'>究竟到於勝智慧，　歸命智慧言說者。</div>
<div class='lg-row'>能與眾生作親友，　久遠修習慈悲心，</div>
<div class='lg-row'>善能安住而不動，　不動猶如須彌山。</div>
<div class='lg-row'>天人所師備廣德，　教誡大眾群生類，</div>
<div class='lg-row'>善逝甚深勝智慧，　處眾無畏而震吼。</div>
<div class='lg-row'>如是無畏師子吼，　如師子王威雄猛，</div>
<div class='lg-row'>降伏一切諸外道，　猶如師子摧野干。</div>
<div class='lg-row'>大雄善能降不調，　所調復能善調御，</div>
<div class='lg-row'>能令成就為善友，　安住堅固而不壞。</div>
<div class='lg-row'>見彼苦惱諸眾生，　最極依止於我見，</div>
<div class='lg-row'>為其演暢無我法，　無有貪愛及不愛。</div>
<div class='lg-row'>不學愚癡凡夫人，　依止嶮難不善徑，</div>
<div class='lg-row'>為彼顯示真實道，　所謂趣向涅槃路。</div>
<div class='lg-row'>若有取著我想者，　彼即住於極苦惱，</div>
<div class='lg-row'>以其不解無我法，　謂能滅除苦惱處。</div>
<div class='lg-row'>不可思議劫數中，　大智久已曾修學；</div>
<div class='lg-row'>修學遠離取著已，　是故無有諸過惡。</div>
<div class='lg-row'>演說離過諸法句，　世尊遠離於諸過，</div>
<div class='lg-row'>善說真實微妙語，　口能解脫百種畏。</div>
<div class='lg-row'>無量那由百千億，　天、龍、夜叉住虛空，</div>
<div class='lg-row'>愛樂無上最聖法，　聞者靡不合真義。</div>
<div class='lg-row'>如來善美歡喜語，　溫潤合時稱悅意，</div>
<div class='lg-row'>和合無量微妙音，　憐愍解脫無數人。</div>
<div class='lg-row'>伎樂音聲百千種，　一時奏擊相和合，</div>
<div class='lg-row'>悉是天中悅樂聲，　如來一音能映蔽；</div>
<div class='lg-row'>迦陵頻伽諸鳥眾，　同時共發微妙聲，</div>
<div class='lg-row'>能令他人生欣樂，　於佛音聲非少分；</div>
<div class='lg-row'>擊發歡喜之音樂，　善合一切諸管弦，</div>
<div class='lg-row'>吹貝、鼓、笛、琴、箜篌，　於佛音聲悉不現；</div>
<div class='lg-row'>緊那羅王歌舞音，　已曾善學百千樂，</div>
<div class='lg-row'>若得聞者咸歡喜，　於佛音聲悉不現；</div>
<div class='lg-row'>拘翅、鸚鵡、舍利聲，　孔雀、哀鸞、鴛鴦等，</div>
<div class='lg-row'>所有一切美音鳥，　於佛音聲悉不現；</div>
<div class='lg-row'>可愛悅樂美妙音，　世間所有善歌詠，</div>
<div class='lg-row'>悉來集聚同時發，　佛聲最勝殊過彼。</div>
<div class='lg-row'>諸天、夜叉、修羅王，　三界所有群生類，</div>
<div class='lg-row'>其中最勝上妙身，　佛放一光悉映蔽。</div>
<div class='lg-row'>如來色身如花敷，　一切相好以<span class='corr'>嚴</span>飾，</div>
<div class='lg-row'>出生福果甚清淨，　光明顯照於十方。</div>
<div class='lg-row'>鼛、鼖、䗍、鼓、箜篌音、　銅、鈸、笙、簫美妙聲，</div>
<div class='lg-row'>如是諸音相和合，　百分不及佛一音；</div>
<div class='lg-row'>乾闥、修羅、摩睺等，　夜叉所有美妙聲，</div>
<div class='lg-row'>并及三界諸妙音，　於佛百分不及一。</div>
<div class='lg-row'>梵天所有諸光明，　及諸有頂天身光，</div>
<div class='lg-row'>世尊若放一光明，　餘光百分不及一。</div>
<div class='lg-row'>身、口、意業皆清淨，　布施淨故世不染，</div>
<div class='lg-row'>功德寶聚人中王，　自然功德無等等。」</div>
<div class='lg-row'>讚歎十力實語已，　童子歡喜作是言：</div>
<div class='lg-row'>「以我供養佛法王，　願此福成釋迦文。」</div>
<div class='lg-row'>佛知彼勝最淨行，　善逝于時起微笑，</div>
<div class='lg-row'>彌勒覩笑而請問：　「惟願人尊說笑緣。」</div>
<div class='lg-row'>其時大地六種動，　天、龍歡喜住虛空，</div>
<div class='lg-row'>欣悅瞻仰兩足尊：　「請為我說笑因緣。</div>
<div class='lg-row'>諸佛智慧所了知，　非佛弟子聲聞地，</div>
<div class='lg-row'>今欲安誰最勝道？　惟願憐愍為我說。</div>
<div class='lg-row'>惟除慈悲牟尼尊，　一切世間無堪者，</div>
<div class='lg-row'>堪能授於法王位，　願為授於菩提記。</div>
<div class='lg-row'>我今善問世導師，　釋迦牛王大威德，</div>
<div class='lg-row'>已度智慧光明岸，　除斷貪、瞋、癡穢過。</div>
<div class='lg-row'>不可思議恒沙億，　導師爾所劫修行，</div>
<div class='lg-row'>為求勝妙菩提行，　為何因緣而現笑？</div>
<div class='lg-row'>能捨自身手、足等、　妻子、眷屬、餘親愛，</div>
<div class='lg-row'>常能修行是勝行，　是故我問牟尼尊。</div>
<div class='lg-row'>象、馬、車乘及牛、羊、　奴婢、摩尼、真珠金，</div>
<div class='lg-row'>不見所有諸珍物，　行菩提時而不捨。</div>
<div class='lg-row'>其智最勝悉顯現，　知諸眾生之所行，</div>
<div class='lg-row'>心信性欲已善知，　願說何緣而現笑？</div>
<div class='lg-row'>誰曾供養人中尊？　誰復今成廣大利？</div>
<div class='lg-row'>誰能受行佛所行？　為誰而能現此笑？</div>
<div class='lg-row'>其地于時六種動，　億妙蓮花從地出，</div>
<div class='lg-row'>其花光耀具億葉，　金色熾盛甚可愛。</div>
<div class='lg-row'>佛子處彼蓮花上，　菩薩第一大神足，</div>
<div class='lg-row'>無量法師而雲集，　是以我作如是問。</div>
<div class='lg-row'>擊鼓、鳴鐃、吹貝音，　伎樂億數如恒沙，</div>
<div class='lg-row'>如是等輩諸音樂，　佛聲於中最殊妙。</div>
<div class='lg-row'>拘翅、頻伽、鵞鶴等，　眾鳥一時而雲集，</div>
<div class='lg-row'>俱時各出美妙音，　於佛音聲非其比。</div>
<div class='lg-row'>誰往行檀持禁戒，　無量億劫而修習？</div>
<div class='lg-row'>誰復供養人中尊？　牟尼為誰而現笑？</div>
<div class='lg-row'>誰昔起大恭敬心，　已曾請問兩足尊？</div>
<div class='lg-row'>何因緣故得菩提，　而今便現是笑耶？</div>
<div class='lg-row'>所有過去十力尊，　及今現在、未來世，</div>
<div class='lg-row'>天人導師悉了知，　是故我問人中塔；</div>
<div class='lg-row'>能知眾生心次第，　於其神足而不減，</div>
<div class='lg-row'>又知眾生心所樂，　是故我問牟尼師；</div>
<div class='lg-row'>修行無上最勝行，　因相應法已善學，</div>
<div class='lg-row'>佛菩提道云何得？　是故我問兩足尊；</div>
<div class='lg-row'>諸法微細難可見，　空寂難稱不思議，</div>
<div class='lg-row'>修行十力之所行，　是以我問世大師；</div>
<div class='lg-row'>若能善修慈悲心，　於不思議眾生所，</div>
<div class='lg-row'>常不起諸眾生想，　是故我問兩足尊；</div>
<div class='lg-row'>所行境界難思議，　於其邊底不可得，</div>
<div class='lg-row'>已能度於心境界，　是故我問兩足尊。</div>
<div class='lg-row'>布施、持戒已究竟，　智者明淨了三世，</div>
<div class='lg-row'>遠離一切諸過惡，　為何義故現是笑？</div>
<div class='lg-row'>舍利、目連、居律多，　及諸如來餘弟子，</div>
<div class='lg-row'>非是彼等所行地，　惟佛境界最無上。</div>
<div class='lg-row'>於一切法到彼岸，　諸有所學已究竟，</div>
<div class='lg-row'>導師起發大悲愍，　宣暢微妙第一音。</div>
<div class='lg-row'>過去無量僧祇劫，　亦曾問於如是義，</div>
<div class='lg-row'>得為救世之親尊，　今既證果為我說。</div>
<div class='lg-row'>夜叉、羅剎、龍、槃荼，　瞻仰兩足最勝尊，</div>
<div class='lg-row'>一切恭敬合掌住，　咸疑世尊何緣笑。</div>
<div class='lg-row'>多菩薩眾悉雲集，　具足神通多億剎，</div>
<div class='lg-row'>如來心生最長子，　一切恭敬而合掌。</div>
<div class='lg-row'>世尊導師非無緣，　最勝丈夫而現笑，</div>
<div class='lg-row'>微妙語言鼓音聲，　以何因緣而現笑？</div>
<div class='lg-row'>香象菩薩東方來，　從彼阿閦佛世界，</div>
<div class='lg-row'>那由菩薩眾圍遶，　為問釋迦故來此。</div>
<div class='lg-row'>又復安樂妙世界，　觀音菩薩、大勢至，</div>
<div class='lg-row'>那由菩薩眾圍遶，　來問兩足釋師子。</div>
<div class='lg-row'>過去無量億佛所，　供養無邊諸如來，</div>
<div class='lg-row'>猶如大海中沙數，　為行無上勝菩提。</div>
<div class='lg-row'>一切諸佛所嗟歎、　於菩薩德已究竟、</div>
<div class='lg-row'>十方世界悉聞知，　文殊師利住合掌。</div>
<div class='lg-row'>遊行那由他佛剎，　如是勝徒難可見，</div>
<div class='lg-row'>佛子功德已善學，　一切合掌恭敬住。</div>
<div class='lg-row'>根器最勝餘更無，　如是調伏柔軟者，</div>
<div class='lg-row'>能持一切佛法藏，　願為宣說和潤語。</div>
<div class='lg-row'>世尊導師非無緣，　最勝丈夫而現笑，</div>
<div class='lg-row'>微妙鼓音願演說，　以何因緣而現笑？</div>
<div class='lg-row'>拘翅、鴝鵒、鵝、孔雀、　雷霆牛王聲震吼：</div>
<div class='lg-row'>願出天樂美妙音，　惟願演說增樂語，</div>
<div class='lg-row'>善集慈悲離諸過，　智慧現前斷愚癡。</div>
<div class='lg-row'>顯真實義離文字，　於百千劫已修持，</div>
<div class='lg-row'>決定空寂知諸有，　顯示苦滅諸句義。</div>
<div class='lg-row'>能壞一切外道智，　空無眾生及壽命，</div>
<div class='lg-row'>諸佛修行百千行，　百千種福而莊嚴。</div>
<div class='lg-row'>百千諸天咸讚歎，　百千諸梵亦復然，</div>
<div class='lg-row'>夜叉、羅剎等淨心，　摩睺、金翅龍欣喜。</div>
<div class='lg-row'>口常宣說無滯礙，　淨妙業果之所起。</div>
<div class='lg-row'>所有諸佛滅度者，　及今現在、未來世，</div>
<div class='lg-row'>一切了知無障礙，　從諸功德之所生。</div>
<div class='lg-row'>大海、大地及諸山，　一切咸皆六種動。</div>
<div class='lg-row'>諸天、修羅、龍、摩睺，　散諸上妙勝香花，</div>
<div class='lg-row'>斷除貪、瞋及惛慢，　尸羅心意悉清淨。</div>
<div class='lg-row'>寂靜音聲稱無想，　大聖如是師子吼。</div>
<div class='lg-row'>具足辯才廣名稱，　於眼、於法善平等，</div>
<div class='lg-row'>世間無等亦無過，　惟願大悲說笑義。</div>
<div class='lg-row'>拘翅、頻伽及孔雀、　命命等鳥妙音聲，</div>
<div class='lg-row'>一時共發甚可愛，　於佛少音非為譬；</div>
<div class='lg-row'>大鼓、金鉦及諸鼙、　䗍貝、簫、筑、琴、箜篌，</div>
<div class='lg-row'>千種音樂俱時作，　於佛少音非為譬；</div>
<div class='lg-row'>諸天千種美音樂、　及諸天女妙歌聲，</div>
<div class='lg-row'>眾集相和生人愛，　於佛少音非為譬。</div>
<div class='lg-row'>救世導師以一音，　隨信種種發異解，</div>
<div class='lg-row'>一切皆謂佛為己，　願大沙門說笑緣。</div>
<div class='lg-row'>諸天及龍妙音聲，　迦樓、乾闥、毘舍闍，</div>
<div class='lg-row'>是等不能滅煩惱，　唯佛音聲能斷除。</div>
<div class='lg-row'>雖復起愛心無染，　行慈便能離瞋過，</div>
<div class='lg-row'>能生智慧離愚癡，　能如是者離諸垢。</div>
<div class='lg-row'>佛音不出於眾外，　能斷百種諸所疑，</div>
<div class='lg-row'>於其音聲無高下，　牟尼妙聲寂平等。</div>
<div class='lg-row'>假使三千界散壞、　大海一念盡枯涸、</div>
<div class='lg-row'>日月可令墜落地，　世雄終無不實語。</div>
<div class='lg-row'>語言清淨六十種，　吼音深美無所畏，</div>
<div class='lg-row'>如來梵言願為說，　寂靜何緣而現笑？</div>
<div class='lg-row'>一切三有群生類，　悉能了知彼所行，</div>
<div class='lg-row'>過去、現在及未來，　人尊願為說笑緣。</div>
<div class='lg-row'>所有如來大悲者，　於諸力中得究竟，</div>
<div class='lg-row'>如來淨月圓滿面，　終非無緣而現笑。」</div>
</div><p>爾時，世尊即於是時以其偈頌答彌勒菩薩摩訶薩曰：</p>

<div class="lg regular" style="margin-left:0em;"><div class='lg-row'>「如是月光童子者，　讚歎如來愛無比；</div>
<div class='lg-row'>如是讚歎如來已，　後還為世所稱美。</div>
<div class='lg-row'>昔日於此王舍城，　已曾覩見多億佛，</div>
<div class='lg-row'>於彼佛所常請問，　如是勝妙寂滅定。</div>
<div class='lg-row'>修行菩提道行時，　於一切世為我子，</div>
<div class='lg-row'>常能具足無礙辯，　恒常安住於梵行。</div>
<div class='lg-row'>彼人末代可怖時，　惟是彌勒所證知，</div>
<div class='lg-row'>一切時中住梵行，　能廣分別是三昧。</div>
<div class='lg-row'>若欲求是勝三昧，　稱道所行則能得，</div>
<div class='lg-row'>無量億佛所攝受，　供養最勝大導師。</div>
<div class='lg-row'>我住智中故記說，　於此月光勝妙行，</div>
<div class='lg-row'>末代世時無障礙，　於其梵行及壽命，</div>
<div class='lg-row'>知於千億諸如來，　如觀掌中菴羅果。</div>
<div class='lg-row'>又復過彼恒沙數，　能於未來修供養，</div>
<div class='lg-row'>諸天及龍有八億、　夜叉眾有七千億，</div>
<div class='lg-row'>未來供養兩足尊，　是等悉能相佐助。」</div>
<div class='lg-row'>得聞如是授記已，　歡喜愛樂而充滿，</div>
<div class='lg-row'>月光踊身七多樹，　住空發於希有言：</div>
<div class='lg-row'>「嗚呼！佛說最無上，　安住解脫智神通，</div>
<div class='lg-row'>安住決定勝智故，　一切異論莫能壞。</div>
<div class='lg-row'>遠離二邊證解脫，　觀察於事不著事，</div>
<div class='lg-row'>於三界中智無礙，　悉無一切諸戲論。</div>
<div class='lg-row'>一切戲論而不染，　諸見覺觀悉斷除，</div>
<div class='lg-row'>善修於道無所依，　不為他壞、不違他。</div>
<div class='lg-row'>又於三界無所依，　斷除諸結所行淨，</div>
<div class='lg-row'>愛縛枝蔓悉捨離，　諸有相續皆盡滅。</div>
<div class='lg-row'>悟解非有自體性，　離言說法悉了知，</div>
<div class='lg-row'>於其顛倒無智者，　如師子吼摧野干。</div>
<div class='lg-row'>佛今為現妙法藏，　我今獲得妙寶聚，</div>
<div class='lg-row'>斷除一切諸惡趣，　我今得佛定無疑。</div>
<div class='lg-row'>百福金色莊嚴手，　願此寶掌摩我頂，</div>
<div class='lg-row'>對於天人大眾前，　惟願人尊灌我頂。」</div>
</div>
<div class="lg regular" style="margin-left:1em;"><div class='lg-row'>「我念過去修行時，　於師子幢佛法中，</div>
<div class='lg-row'>時有比丘甚聰叡，　名曰賢施為法師。</div>
<div class='lg-row'>我作王子名黠慧，　身遇病苦甚困篤，</div>
<div class='lg-row'>時彼賢施為我師，　柔軟淳直備儒德。</div>
<div class='lg-row'>五百良醫無減少，　咸皆盡來為我治，</div>
<div class='lg-row'>彼悉不能除我病，　親戚眷屬懷憂惱。</div>
<div class='lg-row'>是時大師聞我患，　便至我所而慰問，</div>
<div class='lg-row'>賢施即生悲愍心，　而為我說是三昧。</div>
<div class='lg-row'>我得聞此三昧已，　不顧財寶心愛樂，</div>
<div class='lg-row'>了知諸法體性故，　其時病苦即除愈。</div>
<div class='lg-row'>比丘行於菩提行，　得成佛道號然燈；</div>
<div class='lg-row'>我昔黠慧王子時，　以此三昧除苦惱。</div>
<div class='lg-row'>以是因緣故，童子！　我憶是事今付汝：</div>
<div class='lg-row'>能忍罵詈、毀辱等，　受持、讀誦如是定。</div>
<div class='lg-row'>末世比丘有無量，　放逸毀禁多慳悋，</div>
<div class='lg-row'>堅著衣鉢樂為惡，　於是三昧起誹謗；</div>
<div class='lg-row'>嫉妬輕躁縱諸根，　止住俗家為貪利，</div>
<div class='lg-row'>常依出入息利活，　是等當謗此三昧。</div>
<div class='lg-row'>舒手展足奢縱誕，　趨步言笑自顧影，</div>
<div class='lg-row'>伴黨挑臂隨路行，　若入聚落現異相。</div>
<div class='lg-row'>如是不應儀式人，　晝夜繫心在童女，</div>
<div class='lg-row'>於彼色聲常愛著，　遊行村邑現是儀，</div>
<div class='lg-row'>心常貪嗜於美食，　戲笑歌舞及音樂，</div>
<div class='lg-row'>販賣貿易恒規利，　憙樂飲醼及乘騎，</div>
<div class='lg-row'>廣貯積聚飲食已，　命終墜墮三惡道。</div>
<div class='lg-row'>專事墾殖及耕田，　保翫自己所住處，</div>
<div class='lg-row'>受他教命傳書信，　棄捨禁戒及威儀，</div>
<div class='lg-row'>親近白衣違佛教，　毀破禁戒住惡道，</div>
<div class='lg-row'>常作佛不讚歎業，　所謂斗秤諸欺誑，</div>
<div class='lg-row'>造作如是諸惡行，　以此惡行墮惡道。</div>
<div class='lg-row'>多饒財寶、珠、金、貝，　棄捨親愛而出家，</div>
<div class='lg-row'>不能安住淨戒聚，　還為販肆作鄙業。</div>
<div class='lg-row'>牛馬雄雌相孚乳，　惟恃財穀為勝想，</div>
<div class='lg-row'>何為出家除鬚髮，　而不護戒及儀式？</div>
<div class='lg-row'>我於過去行菩提，　於千劫中修苦行，</div>
<div class='lg-row'>為求如是寂滅定，　愚人聞之生嗤笑。</div>
<div class='lg-row'>行非梵行憙妄語，　常貪利養趣惡道，</div>
<div class='lg-row'>披梵行服為標式，　毀戒謗定言非法，</div>
<div class='lg-row'>彼此遞互相破壞，　不能應法求利養，</div>
<div class='lg-row'>各欲共相求短失，　命終墮於三惡趣。</div>
<div class='lg-row'>百千人中難得一，　謂能住於忍辱者，</div>
<div class='lg-row'>朋黨鬪諍無量人，　棄捨忍辱恒忿競。</div>
<div class='lg-row'>咸自稱歎是菩薩，　欲望聲流遍諸國，</div>
<div class='lg-row'>若得虛名自欣慶，　尚無善行何況道？</div>
<div class='lg-row'>我曾不聞亦不見，　無有淨行欲樂者，</div>
<div class='lg-row'>誹謗此法無欣慕，　而能獲得菩提道。</div>
<div class='lg-row'>為不活故多出家，　不求一切佛菩提，</div>
<div class='lg-row'>愚人安住我見中，　聞說無我便驚怖。</div>
<div class='lg-row'>彼此更互恒諍論，　我慢自舉相陵蔑，</div>
<div class='lg-row'>自稱己是說他非，　常行不善妄歡喜。</div>
<div class='lg-row'>成就淨戒諸功德、　安住慈心行忍辱、</div>
<div class='lg-row'>調伏柔濡淳善者，　是等善人為彼欺。</div>
<div class='lg-row'>若有當來起惡心，　極甚抵突為不善，</div>
<div class='lg-row'>喜樂鬪諍行非法，　是等爾時得供養。</div>
<div class='lg-row'>我今善相勸告汝，　汝當於我生淨信，</div>
<div class='lg-row'>於此如來所說教，　彼惡人輩勿親近。</div>
<div class='lg-row'>於極貪愛及重瞋、　多愚癡人惛慢者，</div>
<div class='lg-row'>無慚、無愧、<span class='corr'>心</span>不調，　汝於彼速起忍力。</div>
<div class='lg-row'>我今所說無量德，　比丘於此不安住，</div>
<div class='lg-row'>非但口言得菩提，　要須堅固行者得。」</div>
</div>
<p class='juan'>月燈三昧經卷第三</p></div>
</div><!-- end of div[@id='body'] -->
</body></html>