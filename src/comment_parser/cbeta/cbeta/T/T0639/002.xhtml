<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>月燈三昧經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />月燈三昧經卷第二</p><p class="byline">高齊天竺三藏那連提耶舍譯</p><p>爾時，世尊告月光童子言：「過去久遠無量無邊不可思議過阿僧祇劫，爾時有佛號曰聲德如來、應、正遍知、明行足、善逝、世間解、無上士、調御丈夫、天人師、佛、世尊出現於世。</p>
<p>「童子！爾時聲德如來、應、正遍知於初會眾集有八億聲聞，皆阿羅漢，諸漏已盡，逮得己利，盡諸有結，依於正教，心善解脫，能到一切心自在岸；第二會集有七億眾、第三會集有六億眾，一切亦是大阿羅漢，諸漏已盡，逮得己利，盡諸有結，依於正教，心善解脫，能到一切心自在岸。</p>
<p>「童子！爾時彼佛壽四萬歲，時閻浮提安隱豐樂，人民熾盛，普遍充滿。</p>
<p>「童子！時閻浮提有二大王：一名、堅固力，二名、大力。此二大王一一統領半閻浮提，二王境土安隱豐樂，人民熾盛，普遍充滿。時聲德如來在大力王國出現於世。</p>
<p>「童子！是時大力王請聲德如來及比丘僧滿足千年，以一切隨順清淨無過衣服、飲食、臥具、湯藥而為供養。</p>
<p>「童子！彼聲德如來及聲聞僧多饒利養、恭敬、讚歎。</p>
<p>「時有淨信長者、諸婆羅門，於聲德如來及聲聞僧所發勇猛意，學大力王而設供養——謂以世財為勝供養——彼人不知行供養也。云何行供養？所謂受持五戒、八戒、出家詣佛、親覲請問見深法忍。</p>
<p>「童子！時聲德如來作如是念：『是諸眾生志意下劣，不能受持五戒、八戒、出家詣佛、親覲請問見深法忍、修於梵行寂靜遠離、受具足戒得比丘分、及以受行究竟善根，如是寂滅樂具無上妙樂悉皆遠離，但以世財而供養我。是諸眾生但希小樂，謂為至樂；是諸眾生但重現法及後世法，不能愛重究竟善根。云何名重現法？謂樂五欲。云何名重後世善根？謂樂生天。云何名為究竟善根？謂究竟清淨、究竟吉祥、究竟梵行、究竟窮盡、究竟最後、究竟涅槃。我今說如是法，令此眾生於其檀行不為究竟最勝供養，但以無上行而供養我。』</p>
<p>「童子！爾時聲德如來欲覺悟彼大力王及諸長者、婆羅門等而說偈言：</p>

<div class="lg regular" style="margin-left:2em;"><div class='lg-row'>「『若人行於財、食施，　彼此不名相尊敬，</div>
<div class='lg-row'>如是所行不可歎，　諸佛、智者已遠離；</div>
<div class='lg-row'>若說無我智慧者，　如是勝人應奉事，</div>
<div class='lg-row'>彼於聖諦信不動，　奉敬是者佛所歎。</div>
<div class='lg-row'>若人財、食而奉施，　但獲現近少利益；</div>
<div class='lg-row'>若能遠離如是施，　是人成就出家行。</div>
<div class='lg-row'>若有能起無財心，　又能顯示無財法，</div>
<div class='lg-row'>亦能淨信無財者，　是人速成無上道。</div>
<div class='lg-row'>無有處於五欲中，　於妻子等生愛著，</div>
<div class='lg-row'>凡愚恒在居家者，　是人而能得漏盡；</div>
<div class='lg-row'>厭離五欲如火坑，　能於妻子離愛染，</div>
<div class='lg-row'>怖畏居家求出離，　獲勝菩提則不難。</div>
<div class='lg-row'>無有過去諸如來，　及其現在、未來者，</div>
<div class='lg-row'>常在居家住欲地，　而能獲得勝妙道。</div>
<div class='lg-row'>棄捨王位如涕唾，　住於遠離空閑處，</div>
<div class='lg-row'>斷除煩惱降諸魔，　悟解離垢無為道。</div>
<div class='lg-row'>若有恒沙世雄猛，　千萬億歲而供養，</div>
<div class='lg-row'>有能厭患在家者，　如是功德最為上。</div>
<div class='lg-row'>非是飲食及衣服、　諸妙花香及塗香，</div>
<div class='lg-row'>如是等事供養佛，　能如出家奉行法。</div>
<div class='lg-row'>若有樂求菩提者，　能利眾生厭世間，</div>
<div class='lg-row'>趣向空閑行七步，　如是福報最為上。』</div>
</div><p>「童子！時大力王聞聲德如來、應、正遍知說如是等出家修行義利名已，復作是念：『如我解佛所說義者，如來非說檀波羅蜜以為究竟清淨、究竟吉祥、究竟梵行、究竟窮盡、究竟最後、究竟涅槃。』彼大力王復作是念：『非在家住能得無上、修得無上修行義利，而我今者遠離是行。我今要當剃除鬚髮、被服袈裟，以家非家，出家為道。』</p>
<p>「童子！時大力王與其眷屬八萬人俱，前後圍遶往聲德佛所頂禮佛足，右遶三匝，退坐一面。</p>
<p>「童子！爾時，聲德如來知大力王及其眷屬心所欲樂，即為宣說一切諸法體性平等無戲論三昧，分別顯示。</p>
<p>「童子！時大力王聞是三昧，歡喜踊躍，深心愛樂，即於聲德佛所棄捨王位，正信出家，剃除鬚髮，服三法衣。既出家已，於此三昧廣能聽受、讀誦、憶持、分別其義、修行相應，以此善根於二億劫不墮惡道。次第復值二億諸佛，彼佛法中常得出家，一一佛所於此三昧聽受、讀誦、分別其義、修行相應，以此善根次第滿百億劫得成佛道，號曰智勇如來、應、正遍知、明行足、善逝、世間解、無上士、調御丈夫、天人師、佛、世尊，利益無量無邊眾生，然後乃當入般涅槃。童子！汝當觀此三昧有是神力，能令菩薩招感佛智。</p>
<p>「童子！彼大力王所將眷屬八萬人等，聞是三昧歡喜踊躍，心甚愛樂，亦皆隨王正信出家，剃除鬚髮，被服法衣。是出家輩聞此三昧，讀誦、受持、分別解說、修行相應，以此善根於二億劫不墮惡道，一一劫中值千萬佛，於彼佛所常得出家。既出家已，聞此三昧，讀誦、受持、應修、行住，以此善根於後滿百千劫各異世界得成佛道，同號堅固勇健堪能如來、應、正遍知、明行足、善逝、世間解、無上士、調御丈夫、天人師、佛、世尊，利益無量諸眾生已，然後乃入無餘涅槃。</p>
<p>「童子！如是三昧有大威力，能令菩薩招致阿耨多羅三藐三菩提。」</p>
<p>爾時，世尊欲重宣此義而說偈言：</p>

<div class="lg regular" style="margin-left:0em;"><div class='lg-row'>「我念過去久遠世，　不思議劫有佛出，</div>
<div class='lg-row'>能為眾生作利益，　號曰聲德大仙尊。</div>
<div class='lg-row'>初會眾集滿八億，　悉是聲聞諸弟子；</div>
<div class='lg-row'>第二會集七億數、　第三六億阿羅漢，</div>
<div class='lg-row'>一切漏盡無煩惱，　諸神通力到彼岸。</div>
<div class='lg-row'>其佛壽命四萬歲，　國土世界甚嚴淨。</div>
<div class='lg-row'>時閻浮提有二王，　號曰大力、<span class='corr'>堅</span>固力，</div>
<div class='lg-row'>是等二王所居土，　一一各領半閻浮。</div>
<div class='lg-row'>佛出大力王國中，　諸勝人天奉供養，</div>
<div class='lg-row'>其王於佛得淨信，　恭敬供養滿千年。</div>
<div class='lg-row'>國人無量學是王，　種種供養於如來，</div>
<div class='lg-row'>但以世財非法供，　佛及聲聞悉豐足。</div>
<div class='lg-row'>爾時世尊作是念：　『我說是法令捨欲，</div>
<div class='lg-row'>必令彼王生厭離，　於我法中而出家。』</div>
<div class='lg-row'>彼時人尊說偈言：　『棄捨惡法是佛教，</div>
<div class='lg-row'>在家多過具諸苦，　如法修行真供佛。』</div>
<div class='lg-row'>時王聞說如是偈，　獨趣空閑作是念：</div>
<div class='lg-row'>『我今不能處家纏，　而為最勝法供養。』</div>
<div class='lg-row'>即捨王位如洟唾，　并及八萬諸眷屬，</div>
<div class='lg-row'>一時俱往到佛所，　頭面作禮住尊前。</div>
<div class='lg-row'>佛知此等之樂欲，　為說難見寂滅定，</div>
<div class='lg-row'>彼聞愛敬而悅樂，　一切歡喜即出家。</div>
<div class='lg-row'>既出家已於此定，　讀誦、受持、廣分別，</div>
<div class='lg-row'>次第二億劫數中，　未曾墜墮三惡道。</div>
<div class='lg-row'>是人以此諸善業，　得見百億諸如來，</div>
<div class='lg-row'>於彼佛法恒出家，　宣說如是勝三昧。</div>
<div class='lg-row'>是等於後得成佛，　同號堅固大精進，</div>
<div class='lg-row'>利益無量億眾生，　後入涅槃猶火滅。</div>
<div class='lg-row'>時彼往昔大力王，　久成佛道號智勇，</div>
<div class='lg-row'>利益無量百億眾，　置菩提已入涅槃。</div>
<div class='lg-row'>既聞如是勝利益，　末世持經佛所讚，</div>
<div class='lg-row'>若能奉持佛法藏，　是等速成人中上。</div>
</div><p>「童子！是故，菩薩摩訶薩愛樂是定者應當修習最初所行。</p>
<p>「童子！云何菩薩於此三昧最初所行？童子！若菩薩摩訶薩以大悲心為首，若佛在世、若佛滅後，常勤供養——所謂花鬘、末香、塗香、寶幢、幡蓋、音聲、歌舞、作倡伎樂、衣服、飲食、病瘦醫藥——以此善根悉以迴向如是三昧，更不志求其餘諸法而供養佛，不求妙色、不求資財、不為生天、不求眷屬，唯念是法。是菩薩尚於法中不見有佛，況復法外而見佛也？是故，童子！是為真供養佛，而亦不見有佛可得，不取我想、不求果報。是菩薩三輪清淨，以花鬘、末香、塗香、寶幢、幡蓋、音聲、歌舞、作倡伎樂、飲食、衣服、病瘦醫藥供養如來，迴向阿耨多羅三藐三菩提，以此善根得不思議功德、不思議果報，得是三昧速成阿耨多羅三藐三菩提。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「若人香奉無邊智，　能得無量香果報，</div>
<div class='lg-row'>於千萬劫離惡趣，　永無一切諸臭穢。</div>
<div class='lg-row'>千萬劫中行勝行，　供養百萬億如來，</div>
<div class='lg-row'>成佛獲得勝戒香；　若復了知無眾生，</div>
<div class='lg-row'>施香、受香二俱無，　若能起心如是施，</div>
<div class='lg-row'>則得柔軟勝順忍；　若人增上修此忍，</div>
<div class='lg-row'>為他割身猶如錢，　於千萬億恒沙劫，</div>
<div class='lg-row'>其心堅固不退轉。　云何而得名為忍？</div>
<div class='lg-row'>云何復名為隨順？　云何得名不退轉？</div>
<div class='lg-row'>云何復名為菩薩？　欣樂自性無我法，</div>
<div class='lg-row'>以無我想無煩惱，　能知諸法悉盡滅，</div>
<div class='lg-row'>是因緣故名為忍。　諸佛所學隨順學，</div>
<div class='lg-row'>智者如法常修行，　知諸佛法無疑惑，</div>
<div class='lg-row'>是故得名為隨順。　若修行時有世魔，</div>
<div class='lg-row'>現作佛身說是言：　『佛道難得作聲聞。』</div>
<div class='lg-row'>不肯信受名不退。　覺悟惡見諸眾生，</div>
<div class='lg-row'>非此能證甘露道，　勸捨惡道住善趣，</div>
<div class='lg-row'>是故得名為菩薩。　忍者住於隨順道，</div>
<div class='lg-row'>以無我法令開悟，　乃至夢中不起念，</div>
<div class='lg-row'>存有眾生壽命想。　若魔無量如恒沙，</div>
<div class='lg-row'>化作佛身到其所，　咸說：『身內有神我。』</div>
<div class='lg-row'>即語：『無我，汝非佛。』　以智了達諸法空，</div>
<div class='lg-row'>知已不與煩惱俱，　以戲論故言說有，</div>
<div class='lg-row'>見已寂滅行世間。　譬如世人所生子，</div>
<div class='lg-row'>隨即為其立名字，　諸方推名不可得，</div>
<div class='lg-row'>當知此字無所來。　為立菩薩如是名，</div>
<div class='lg-row'>菩薩諸方不可求，　乃至實際求不得，</div>
<div class='lg-row'>如是知者名菩薩。　假使海中熾火然，</div>
<div class='lg-row'>菩薩終不起身見，　菩薩得住初發心，</div>
<div class='lg-row'>悉斷惡見、煩惱盡。　不見有其生滅法，</div>
<div class='lg-row'>所謂眾生及壽命，　諸法體空猶如幻，</div>
<div class='lg-row'>非彼外道所能知。　若於飲食生貪著、</div>
<div class='lg-row'>於衣鉢中起愛悋、　及其掉戲輕躁者，</div>
<div class='lg-row'>是則不知佛菩提；　多憙睡眠及懈怠、</div>
<div class='lg-row'>姦偽、兇暴、不攝斂、　於諸佛所無淨信，</div>
<div class='lg-row'>是則不知佛菩提；　毀破禁戒無慚愧、</div>
<div class='lg-row'>於佛法中無歸信、　不敬同修梵行者，</div>
<div class='lg-row'>是則不知佛菩提。　不毀淨戒具慚愧、</div>
<div class='lg-row'>於佛法中深愛樂、　同梵行者能恭敬，</div>
<div class='lg-row'>是則能知勝菩提；　念處以為聖境界、</div>
<div class='lg-row'>喜悅而作床臥具、　以禪為食、定為漿，</div>
<div class='lg-row'>是則能知佛菩提。　無我忍為經行處，</div>
<div class='lg-row'>以空林中行正念，　七覺香花甚可樂，</div>
<div class='lg-row'>嗅已得成無上道。　菩薩體道所修行，</div>
<div class='lg-row'>非是餘人所行地，　所謂聲聞及緣覺，</div>
<div class='lg-row'>誰有智者不貪樂？　設我壽命極長遠，</div>
<div class='lg-row'>如恒河沙無量劫，　說佛一毛德不盡，</div>
<div class='lg-row'>如來智慧無邊故。　若聞如是大利益，</div>
<div class='lg-row'>無畏世尊之所說，　速自教人持是定，</div>
<div class='lg-row'>無上菩提得不難。</div>
</div><p>「童子！是故，菩薩摩訶薩應善巧知入三法忍——謂知彼第一忍、第二忍、第三忍——於是忍中應善巧知，復於其智亦善巧知。何以故？若菩薩摩訶薩於忍智中善巧知者，彼菩薩摩訶薩速得阿耨多羅三藐三菩提。是故，童子！菩薩摩訶薩若欲速求阿耨多羅三藐三菩提者，於此三忍法門應當受持；持已，為他廣分別說，利益安樂無量眾生、救濟世間、利益安樂諸天及人。」</p>
<p>爾時，世尊為彼月光童子即以偈句頌此入三忍法門：</p>

<div class="lg regular" style="margin-left:0em;"><div class='lg-row'>「於諸眾生無違諍，　口不宣說非益言，</div>
<div class='lg-row'>常能安住饒益法，　是則說名為初忍；</div>
<div class='lg-row'>知一切法猶如幻，　即於此相不取著，</div>
<div class='lg-row'>能於智中增無減，　是故名為初勝忍；</div>
<div class='lg-row'>諸修多羅已修學，　智與善說恒相應，</div>
<div class='lg-row'>於佛無量智不疑，　是則名為初勝忍；</div>
<div class='lg-row'>若聞一切善說法，　猶如佛說無有疑，</div>
<div class='lg-row'>能信一切諸佛法，　是則名為初勝忍。</div>
<div class='lg-row'>於了義經常宣暢，　如佛所說而演說，</div>
<div class='lg-row'>若說我人及眾生，　即知方便為引接。</div>
<div class='lg-row'>種種外道諸異見，　菩薩於彼心無擾，</div>
<div class='lg-row'>轉於彼人深悲愍，　是名第二勝忍相；</div>
<div class='lg-row'>諸陀羅尼來現前，　於總持門無疑惑，</div>
<div class='lg-row'>所說語言皆真實，　是名第二勝忍相；</div>
<div class='lg-row'>假使四大相轉變，　所謂地、水、火、風等，</div>
<div class='lg-row'>於佛菩提永不退，　是名第二勝忍相。</div>
<div class='lg-row'>世間所有諸工巧，　菩薩悉能善修學，</div>
<div class='lg-row'>不見更有勝己者，　是名第三勝忍相；</div>
<div class='lg-row'>奢摩他力得調伏，　毘婆舍那山不動，</div>
<div class='lg-row'>一切眾生莫能欺，　是名第三勝忍相；</div>
<div class='lg-row'>所有言說常在定，　行、住、坐、臥恒三昧，</div>
<div class='lg-row'>三摩堅固到彼岸，　是名第三勝忍相；</div>
<div class='lg-row'>住於正定獲神通，　於多佛剎往說法，</div>
<div class='lg-row'>智者神足勢無減，　是名第三勝忍相；</div>
<div class='lg-row'>若修如是寂定時，　諸餘一切群生類，</div>
<div class='lg-row'>不能知彼心分齊，　是名第三勝忍相；</div>
<div class='lg-row'>假使世界諸眾生，　一時作佛演說法，</div>
<div class='lg-row'>是人悉能具領受，　是名第三勝忍相；</div>
<div class='lg-row'>東、西、南、北及四維、　上、下二方亦如是，</div>
<div class='lg-row'>於諸方中悉見佛，　是名第三勝忍相；</div>
<div class='lg-row'>悉能變現無量身，　一切皆作真金色，</div>
<div class='lg-row'>於無量剎往說法，　是名第三勝忍相；</div>
<div class='lg-row'>此佛世界諸閻浮，　一切皆覩菩薩形，</div>
<div class='lg-row'>諸天及人咸識知，　是名第三勝忍相；</div>
<div class='lg-row'>於諸佛法佛行處，　導師所有諸威儀，</div>
<div class='lg-row'>智者悉能善修學，　是名第三勝忍相。</div>
<div class='lg-row'>世界所有諸眾生，　悉來讚歎是菩薩，</div>
<div class='lg-row'>菩薩於彼欣悅者，　則於佛智未修學；</div>
<div class='lg-row'>世界所有諸眾生，　罵詈、毀謗是菩薩，</div>
<div class='lg-row'>於此若起瞋恨心，　當知佛智未修學；</div>
<div class='lg-row'>若得利養心不喜、　於違失時無憂慼，</div>
<div class='lg-row'>其心安住猶如山，　是名第三勝忍相。</div>
<div class='lg-row'>一名、隨順音聲忍，　二名、思惟隨順忍，</div>
<div class='lg-row'>三名、修習無生忍，　學此三忍得菩提。</div>
<div class='lg-row'>若於如是三勝忍，　菩薩其有能得者，</div>
<div class='lg-row'>善逝見彼菩薩時，　即授無上菩提記。</div>
<div class='lg-row'>若有聞此授記莂，　不思議數億眾生，</div>
<div class='lg-row'>咸發無上菩提心：　『我要當作人中尊。』</div>
<div class='lg-row'>聞說如是授記音，　即時大地六種動，</div>
<div class='lg-row'>光明普照十方界，　雨無量種勝妙花。</div>
<div class='lg-row'>若於如是三勝忍，　其有菩薩能得者，</div>
<div class='lg-row'>悉不復見有生、死，　於彼起、滅亦復然；</div>
<div class='lg-row'>若於如是三種忍，　菩薩其有能得者，</div>
<div class='lg-row'>已老、今老悉不見，　安住法中得如是。</div>
<div class='lg-row'>菩薩了知種種法，　體性空寂猶如幻，</div>
<div class='lg-row'>是空亦復非生、滅，　以諸法體空寂故。</div>
<div class='lg-row'>若有眾生來恭敬、　禮拜、尊重、興供養，</div>
<div class='lg-row'>菩薩於彼無偏愛，　深達世間體性故；</div>
<div class='lg-row'>若有眾生來打罵，　菩薩於彼無嫌慢，</div>
<div class='lg-row'>轉於其人起悲心，　為欲令其解脫故；</div>
<div class='lg-row'>若加刀杖及瓦石，　其心於彼無忿怒，</div>
<div class='lg-row'>安住無我忍法中，　菩薩不畏起瞋覆。</div>
<div class='lg-row'>菩薩了知種種法，　體性空寂猶如幻，</div>
<div class='lg-row'>若能安住是法中，　為諸人天所供養。</div>
<div class='lg-row'>有人手執利剛刀，　割截一一身支節，</div>
<div class='lg-row'>心能忍受無恚恨，　悲憐增廣初不壞。</div>
<div class='lg-row'>以刀屠膾支節時，　菩薩即便生是念：</div>
<div class='lg-row'>『汝若未得菩提處，　願我莫證於涅槃。』</div>
<div class='lg-row'>如是忍力最無上，　於無我忍安住故。</div>
<div class='lg-row'>是諸菩薩大名稱，　無量那由劫修習，</div>
<div class='lg-row'>復過是數如恒沙，　猶未能得證菩提，</div>
<div class='lg-row'>於爾所時修佛行，　況復覺智何可說？</div>
<div class='lg-row'>不可思議億劫說，　彼諸德號無窮盡，</div>
<div class='lg-row'>於無我忍善安住，　是大名稱諸菩薩。</div>
<div class='lg-row'>若欲能知菩提者，　要當住於妙智聚；</div>
<div class='lg-row'>若修諸佛所說忍，　得勝菩提則不難。」</div>
</div><p>爾時，佛告月光童子言：「於過去廣大久遠無量無數不可思議過阿僧祇劫，爾時有佛名無所有起如來、應、正遍知、明行足、善逝、世間解、無上士、調御丈夫、天人師、佛、世尊出現於世。云何名為無所有起如來、應、正遍知？童子！是佛生時，上昇虛空高七多羅樹，行於七步而作是言：『一切諸法悉無所有，一切諸法悉無所有。』其音遍滿三千大千世界。是時地神展轉相告至于梵世，而作是言：『是世界中有佛出世，號曰無所有起如來、應、正遍知，其初生時於虛空中行於七步而作是言：「一切諸法悉無所有。」』童子！以是因緣，其佛號曰無所有起。</p>
<p>「彼佛成正覺時，所有樹木、叢林、藥草皆出聲言：『一切諸法悉無所有。』童子！時彼世界所出諸聲皆亦說言：『一切諸法悉無所有。』</p>
<p>「童子！爾時無所有起如來所說法時，有一王子名思惟大悲，形貌端正，人所愛樂，心行調柔。童子！爾時，王子詣無所有起如來所，頂禮佛足，右遶三匝，退坐一面。</p>
<p>「爾時，無所有起如來知彼思惟大悲王子深心所樂，即為說是一切諸法體性平等無戲論三昧。王子聞已得淨信心，以家非家，出家為道，剃除鬚髮，被服袈裟。既出家已，於此三昧讀誦、受持、廣為他人分別顯示，以此善根於二十劫不墮惡道，一一劫中值二億佛。過二十劫已得成佛道，號曰善思義如來、應、正遍知、明行足、善逝、世間解、無上士、調御丈夫、天人師、佛、世尊，出現於世。</p>
<p>「童子！汝當觀此三昧有是威力，能令菩薩招致阿耨多羅三藐三菩提。</p>
<p>「童子！菩薩摩訶薩當安住深忍法中。云何菩薩摩訶薩能安住深忍？童子！菩薩摩訶薩應當如實觀一切法猶如幻化、如夢、如野馬、如響、如光影、如水中月、如虛空性，應如是知。童子！菩薩摩訶薩若如實觀一切法如幻化、如夢、如野馬、如響、如光影、如水中月、如虛空性者，是名菩薩摩訶薩安住深忍。若成就深忍，菩薩於染法不染、瞋法不瞋、癡法不癡。何以故？是菩薩不見於法，亦無所得——不見染者、不見染事、不見染業；不見瞋者、不見瞋事、不見瞋業；不見癡者、不見癡事、不見癡業。</p>
<p>「菩薩摩訶薩於如是法悉無所見，亦無所得——謂若染、若瞋、若癡，是菩薩以無所見故，即無所染、無瞋、無癡。</p>
<p>「是菩薩如實無染、無瞋、無癡、無顛倒心故，得名為定、名無戲論、名到彼岸、名為陸地、名到安隱、名到無畏、名為清涼、名為持戒、名為智者、名為慧者、名為福德、名為神足、名為憶念、名為持者、名黠慧者、名為去者、名慚愧者、名信義者、名頭陀功德者、名不著女色者、名無染著者、名應供者、名漏盡者、名無煩惱自在者、名心解脫者、名慧解脫者、名調伏者、名曰大龍、名所作已辦、名更無所作、名捨重擔、名逮得己利、名盡諸有結、名依正教心善解脫、名到一切心自在岸、名為沙門、名婆羅門、名沐浴者、名已渡者、名明了者、名為聞者、名為佛子、名為釋子、名除棘刺者、名度坑塹者、名拔毒箭者、名無熱者、名無塵埃者、名為比丘無覆纏者、名為丈夫、名善丈夫、名勝丈夫、名大丈夫、名師子丈夫、名大龍丈夫、名牛王丈夫、名善調丈夫、名勇健丈夫、名荷負丈夫、名精進丈夫、名兇丈夫、名如花丈夫、名蓮花丈夫、名分陀利丈夫、名調御丈夫、名月丈夫、名日丈夫、名作業丈夫、名兩足中上、名盡智邊、名多聞中勝、名已修梵行、名所作究竟、名一切惡不染。」</p>
<p>爾時，世尊說偈頌曰：</p>

<div class="lg regular" style="margin-left:1em;"><div class='lg-row'>「劫盡災壞時，　世界蘯然空，</div>
<div class='lg-row'>如前、後亦爾，　喻諸法亦然；</div>
<div class='lg-row'>觀世間起作，　悉住於水上，</div>
<div class='lg-row'>如下、上亦爾，　諸法亦復然；</div>
<div class='lg-row'>如虛空無雲，　忽然起陰曀，</div>
<div class='lg-row'>知從何所出，　諸法亦復然；</div>
<div class='lg-row'>如來涅槃後，　思想覩佛形，</div>
<div class='lg-row'>如初、後亦爾，　諸法亦復然；</div>
<div class='lg-row'>猶如水聚沫，　暴流之所漂，</div>
<div class='lg-row'>觀之無堅實，　諸法亦復然；</div>
<div class='lg-row'>如天雨水上，　各各有泡起，</div>
<div class='lg-row'>隨生尋散滅，　諸法亦復然；</div>
<div class='lg-row'>譬如春日中，　暉光所焚炙，</div>
<div class='lg-row'>陽焰狀如水，　諸法亦復然；</div>
<div class='lg-row'>如濕芭蕉樹，　人折求其堅，</div>
<div class='lg-row'>內、外不得實，　諸法亦復然；</div>
<div class='lg-row'>如幻作多身，　謂男、女、象、馬，</div>
<div class='lg-row'>是相非真實，　諸法亦復然；</div>
<div class='lg-row'>譬如有童女，　夜臥夢產子，</div>
<div class='lg-row'>生欣、死憂慼，　諸法亦復然；</div>
<div class='lg-row'>如人夢行婬，　寤已無所見，</div>
<div class='lg-row'>愚愛終無得，　諸法亦復然；</div>
<div class='lg-row'>如淨虛空月，　影現於清池，</div>
<div class='lg-row'>非月形入水，　諸法亦復然；</div>
<div class='lg-row'>如人自好憙，　執鏡照其面，</div>
<div class='lg-row'>鏡像不可得，　諸法亦復然；</div>
<div class='lg-row'>見野馬如水，　愚者欲趣飲，</div>
<div class='lg-row'>無實可救渴，　諸法亦復然；</div>
<div class='lg-row'>如人在山谷，　歌哭言笑響，</div>
<div class='lg-row'>聞聲不可得，　諸法亦復然；</div>
<div class='lg-row'>如牓教諸國，　善、惡由之行，</div>
<div class='lg-row'>非言教至彼，　諸法亦復然；</div>
<div class='lg-row'>如人飲酒醉，　見地悉迴轉，</div>
<div class='lg-row'>其實未曾動，　諸法亦復然。</div>
<div class='lg-row'>緣起法無有，　無有更不有，</div>
<div class='lg-row'>分別有、無者，　是則苦不滅。</div>
<div class='lg-row'>於有、無分別，　淨、不淨諍論，</div>
<div class='lg-row'>遠離是二邊，　智者住中道。</div>
<div class='lg-row'>觀彼先際身，　於身無身想，</div>
<div class='lg-row'>若能如是知，　即是無為性。</div>
<div class='lg-row'>眼、耳、鼻無限，　舌、身、意亦然，</div>
<div class='lg-row'>於根分別者，　聖道則無用。</div>
<div class='lg-row'>於諸根無限，　體頑空無記，</div>
<div class='lg-row'>欲希涅槃樂，　應修聖道業。</div>
<div class='lg-row'>演說四念處，　愚者身證慢，</div>
<div class='lg-row'>身證則無慢，　能離諸慢故；</div>
<div class='lg-row'>演說於四禪，　愚謂得禪行，</div>
<div class='lg-row'>滅惑人無慢，　慧觀斷慢故；</div>
<div class='lg-row'>演說四真諦，　愚者謂見諦，</div>
<div class='lg-row'>見實則無慢，　世尊如是說。</div>
<div class='lg-row'>雖廣讀眾經，　恃多聞毀禁，</div>
<div class='lg-row'>多聞非能救，　破戒地獄苦；</div>
<div class='lg-row'>自恃持戒慢，　而不學多聞，</div>
<div class='lg-row'>持戒報盡已，　還復受諸苦；</div>
<div class='lg-row'>多聞與持戒，　二俱不自恃，</div>
<div class='lg-row'>恃慢薄福人，　由是起眾苦。</div>
<div class='lg-row'>慢為眾苦本，　諸導師所說，</div>
<div class='lg-row'>有慢苦增長，　離之則苦滅。</div>
<div class='lg-row'>雖修世三昧，　而不離我想，</div>
<div class='lg-row'>其過還復起，　猶如優垤迦。</div>
<div class='lg-row'>若修彼無我，　於中生欣樂，</div>
<div class='lg-row'>是涅槃樂因，　非感世間法。</div>
<div class='lg-row'>如被眾賊圍，　為命欲逃避，</div>
<div class='lg-row'>無足不能走，　便為賊所殺；</div>
<div class='lg-row'>如是癡毀禁，　欲出離世間，</div>
<div class='lg-row'>無戒不堪去，　為老、病、死殺。</div>
<div class='lg-row'>如壯執刃賊，　劫掠害諸方；</div>
<div class='lg-row'>煩惱亦如是，　害眾生善根。</div>
<div class='lg-row'>多人說陰空，　不知陰無我，</div>
<div class='lg-row'>若問陰有無，　顰蹙瞋言對。</div>
<div class='lg-row'>若知陰無我，　聞罵心不瞋，</div>
<div class='lg-row'>有或繫屬魔，　悟空無忿怒。</div>
<div class='lg-row'>如人患身痛，　多年苦逼惱，</div>
<div class='lg-row'>是病經時久，　求醫欲治療。</div>
<div class='lg-row'>是人數推訪，　便遇得良師，</div>
<div class='lg-row'>醫愍授好藥，　汝服則令差。</div>
<div class='lg-row'>是人得妙藥，　不服病不愈，</div>
<div class='lg-row'>非是醫藥咎，　當知病者過。</div>
<div class='lg-row'>於此法出家，　讀誦道品教，</div>
<div class='lg-row'>行修不相應，　何能得解脫？</div>
<div class='lg-row'>諸法體性空，　佛子觀是事，</div>
<div class='lg-row'>一切有悉空，　外道空少分。</div>
<div class='lg-row'>智不與愚競，　勇猛應捨離，</div>
<div class='lg-row'>若罵不念報，　愚法汝勿嫌；</div>
<div class='lg-row'>智不愚往返，　善知其性習，</div>
<div class='lg-row'>雖復共相親，　後必成怨嫉；</div>
<div class='lg-row'>智不與愚密，　知其志不堅，</div>
<div class='lg-row'>體性自破壞，　凡愚則無友。</div>
<div class='lg-row'>若問如法語，　毀戒者不欣，</div>
<div class='lg-row'>無因起瞋覆，　當知是愚人。</div>
<div class='lg-row'>愚者與愚合，　如糞與糞和；</div>
<div class='lg-row'>智智同一處，　猶二醍醐合。</div>
<div class='lg-row'>不觀世間過、　因果不信入、</div>
<div class='lg-row'>於佛語無信，　在世被離壞。</div>
<div class='lg-row'>貧窮無財物，　不活求出家；</div>
<div class='lg-row'>我法出家已，　衣鉢極慳著。</div>
<div class='lg-row'>彼近惡知識，　毀破我禁戒，</div>
<div class='lg-row'>不自觀己行，　其心無安住。</div>
<div class='lg-row'>晝夜住非宜，　作惡無有厭，</div>
<div class='lg-row'>身心恒放逸，　口常說麁鄙，</div>
<div class='lg-row'>恒伺他愆過，　覓便向人說，</div>
<div class='lg-row'>自覆己瑕玼，　深是愚癡相。</div>
<div class='lg-row'>愚者貪嗜食，　不能知節量，</div>
<div class='lg-row'>因佛得飲食，　都無反報心。</div>
<div class='lg-row'>得上妙甘饍，　不應於其法，</div>
<div class='lg-row'>反為食所害，　如象食泥藕。</div>
<div class='lg-row'>種種上味饌，　智者雖食之，</div>
<div class='lg-row'>根寂靜無貪，　如法簡擇飡。</div>
<div class='lg-row'>雖有聰智人，　慰愚問從來，</div>
<div class='lg-row'>於彼無親戀，　但起悲愍心。</div>
<div class='lg-row'>智者恒利愚，　愚反為衰損，</div>
<div class='lg-row'>我見是過已，　獨處空如鹿。</div>
<div class='lg-row'>智者見是過，　不與愚共俱，</div>
<div class='lg-row'>若與往來者，　失天況菩提？</div>
<div class='lg-row'>智者恒住悲、　住慈與喜合，</div>
<div class='lg-row'>常捨一切有，　修定證菩提。</div>
<div class='lg-row'>悟道除憂怖，　見人老、死逼，</div>
<div class='lg-row'>於彼起悲愍，　發言合真義。</div>
<div class='lg-row'>若人知佛法，　離言說聖諦，</div>
<div class='lg-row'>若聞是法者，　得離食聖愛。</div>
</div><p>「童子！以是義故，欲得成就堅固行菩薩應如是學。何以故？童子！堅固行菩薩得阿耨多羅三藐三菩提則為不難，何況此三昧也？」</p>
<p>爾時，月光童子白佛言：「希有，世尊！如來、應、正遍知善能說此堅固之行，為入此三昧法善說、善建立一切菩薩所學，乃是一切如來行處，尚非聲聞、辟支佛地，何況外道？</p>
<p>「世尊！我今當住是堅固行。何以故？我欲如佛所學我今欲學、我欲知彼阿耨多羅三藐三菩提故、我欲破壞於魔波旬及其眷屬、我欲脫一切眾生苦。唯願如來及比丘僧并諸眷屬明受我請，為悲愍我故。」</p>
<p>如來爾時及比丘僧默然許受月光童子明日請食，為護彼故。</p>
<p><span class='corr'>爾時</span>月光童子既蒙如來許受供已，歡喜踊躍，深自慶幸，即從坐起，偏袒右臂，頂禮佛足，右遶三匝辭退而去。</p>
<p>爾時，月光童子向王舍城還至家中，到已即於其夜嚴辦種種無量無數勝味飲食。於王舍大城一切諸處悉懸繒綵、散種種花、竪幢幡蓋、燒眾名香、施諸帳幕，掃治街巷除却瓦礫，於四衢道灑令清淨，散栴檀末、雜寶遍布，復散種種花、種種寶花，間錯其地猶如彩畫。又以無量種種莊嚴彫飾城巷，其城一切周遍已——有優鉢羅花、拘物陀花、鉢頭摩花、分陀利花——於其家內純以牛頭栴檀用塗其宅，以種種莊嚴張諸寶帳，為佛、世尊設上味食。</p>
<p>是時，童子作如是等莊嚴城郭、街巷、舍宅，辦諸供具，一夜之中悉備足已。至明清旦，與八十那由他菩薩，阿逸多菩薩以為上首，其名曰：觀世音菩薩、大勢至菩薩、香象菩薩、寶幢菩薩、難勝菩薩、文殊師利童子菩薩、勇健軍菩薩、妙臂菩薩、寶花菩薩、不虛現菩薩，如是等菩薩摩訶薩於餘菩薩而為上首。與如是等大菩薩眾前後圍遶，出王舍大城往如來所，更整衣服，頭面作禮，右遶三匝白佛言：「世尊！食時既至，所設已辦，願垂臨顧入王舍城，至我室內哀受我供。」</p>
<p>爾時，世尊於中前時著衣持鉢，與大比丘滿百千人，菩薩摩訶薩無量百千億那由他——天、龍、夜叉、乾闥婆、阿修羅、迦樓羅、緊那羅、摩睺羅伽等無量百千而設供養，恭敬讚歎佛大威力、佛大神足、佛大變現、佛大威儀，放百千萬億那由他光、作百千種伎樂、雨種種天花——為受月光童子供故入王舍城。</p>
<p>佛以久集無量善根，以右千輻輪足躡城門閫，時現種種神變未曾有事：「諸佛、如來若入城時，法皆如是現其神變。汝今善聽，當為汝說佛入城時所有神德。」</p>
<p>說偈頌曰：</p>

<div class="lg regular" style="margin-left:0em;"><div class='lg-row'>「大仙入王城，　輪足躡門閫，</div>
<div class='lg-row'>威力動大地，　眾生咸歡喜。</div>
<div class='lg-row'>諸乏飲食者，　遠離飢渴患，</div>
<div class='lg-row'>其身皆飽滿，　由佛履閫故；</div>
<div class='lg-row'>聾、盲、瘖瘂輩、　貧窮、薄福等，</div>
<div class='lg-row'>諸根悉全具，　由佛履閫故；</div>
<div class='lg-row'>閻羅界餓鬼，　食膿、唾、屎、尿，</div>
<div class='lg-row'>悉得天味食，　由佛履閫故；</div>
<div class='lg-row'>諸山及寶山，　種種林、花、果，</div>
<div class='lg-row'>曲躬悉迴向，　由佛履閫故；</div>
<div class='lg-row'>大海城邑聚，　地皆六種動，</div>
<div class='lg-row'>不逼惱眾生，　由佛履閫故。</div>
<div class='lg-row'>人、天、鳩槃等，　歡喜住空中，</div>
<div class='lg-row'>為佛持寶蓋，　發大菩提心；</div>
<div class='lg-row'>諸音樂不擊，　自然出妙聲，</div>
<div class='lg-row'>眾人皆歡喜，　由佛履閫故。</div>
<div class='lg-row'>百千萬億樹，　向佛具花果，</div>
<div class='lg-row'>無量天住空，　所設非人供；</div>
<div class='lg-row'>百千諸牛王、　獸王師子吼，</div>
<div class='lg-row'>象、馬悉歸禮，　由佛履閫故。</div>
<div class='lg-row'>國中諸大王，　見十力世尊，</div>
<div class='lg-row'>導師勝妙色，　歡喜而頂禮。</div>
<div class='lg-row'>餘人心喜讚，　或散諸妙花，</div>
<div class='lg-row'>合十指爪掌，　稱佛為大悲。</div>
<div class='lg-row'>或散諸瓔珞、　金鎖、璩臂印、</div>
<div class='lg-row'>或散師子條，　發大菩提心。</div>
<div class='lg-row'>女人奉金鬘、　又女散面花、</div>
<div class='lg-row'>或解金瓔珞、　乳面手嚴具、</div>
<div class='lg-row'>或有散金花、　及諸嚴身具，</div>
<div class='lg-row'>雖捨無一心，　悕求諸佛道。</div>
<div class='lg-row'>城人布妙衣、　或復散頂珠、</div>
<div class='lg-row'>及散眾寶網，　佛至城門故。</div>
<div class='lg-row'>若人病苦逼，　種種憂箭射，</div>
<div class='lg-row'>一切咸具樂，　導師威德故。</div>
<div class='lg-row'>拘翅羅、鸚鵡、　孔雀、頻伽等，</div>
<div class='lg-row'>諸鳥住空中，　出和雅妙音。</div>
<div class='lg-row'>眾鳥心歡喜，　出是妙音時，</div>
<div class='lg-row'>能滅修行者，　貪、瞋、癡煩惱。</div>
<div class='lg-row'>無量億眾生，　聞聲得順忍，</div>
<div class='lg-row'>為聖授彼記，　未來咸作佛。</div>
<div class='lg-row'>見佛十力身，　眾生樂佛智：</div>
<div class='lg-row'>『我云何得此，　佛知欲授記？』</div>
<div class='lg-row'>佛一一毛孔，　放百千種光，</div>
<div class='lg-row'>遍照諸佛剎，　普眼入城故。</div>
<div class='lg-row'>障蔽於日明、　摩尼寶天火，</div>
<div class='lg-row'>餘光悉不現，　佛入城門故。</div>
<div class='lg-row'>百千蓮花敷，　出地千葉淨，</div>
<div class='lg-row'>十力尊蹈上，　與眾遊城巷。</div>
<div class='lg-row'>道路無穢污，　純以香泥塗；</div>
<div class='lg-row'>遍城燒妙香，　馨流甚可樂；</div>
<div class='lg-row'>巷陌甚嚴麗，　除去諸瓦礫，</div>
<div class='lg-row'>十力功德故，　具種種花香。</div>
<div class='lg-row'>百千惡夜叉，　見佛金色身，</div>
<div class='lg-row'>起大悲愍意，　淨心歸牟尼。</div>
<div class='lg-row'>諸天宮悉空，　皆共來觀佛，</div>
<div class='lg-row'>在空雨眾花，　佛入勝城時。</div>
<div class='lg-row'>若人以散花，　於人天師所，</div>
<div class='lg-row'>佛上成花蓋，　莊嚴身端好。</div>
<div class='lg-row'>人、天、修羅等，　覩佛十力尊，</div>
<div class='lg-row'>心歡喜踊躍，　未曾有厭足。</div>
<div class='lg-row'>右有百千梵、　左帝釋亦然，</div>
<div class='lg-row'>無數天在空，　恭敬三界尊。</div>
<div class='lg-row'>時佛現變已，　開示勝妙法，</div>
<div class='lg-row'>百千眾聞者，　發大菩提心。</div>
<div class='lg-row'>相好花為身，　猶滿虛空星，</div>
<div class='lg-row'>佛處王御路，　如淨空圓月。</div>
<div class='lg-row'>如淨摩尼寶，　離垢無瑕穢，</div>
<div class='lg-row'>十方放光明；　佛照剎亦然。</div>
<div class='lg-row'>諸天眾圍遶，　人尊入王城，</div>
<div class='lg-row'>足履地如畫，　來入月光宅。</div>
<div class='lg-row'>城郭悉莊嚴，　百千億幢幡，</div>
<div class='lg-row'>栴檀塗其地，　散花而莊嚴。</div>
<div class='lg-row'>佛在道行時，　發廣悲愍心，</div>
<div class='lg-row'>口出無量光，　吐香而說法。</div>
<div class='lg-row'>覩佛身生樂，　得喜不思議：</div>
<div class='lg-row'>『我等何時得，　法王勝供養？』</div>
<div class='lg-row'>無量人發心：　『我明亦請佛。</div>
<div class='lg-row'>憐愍救濟者，　久遠難值遇。』</div>
<div class='lg-row'>或巷城却敵，　勝妙自莊嚴，</div>
<div class='lg-row'>辦具諸花瓔，　散佛為菩提；</div>
<div class='lg-row'>或勝瞻波鬘，　婆師目多伽；</div>
<div class='lg-row'>或復散繒綵，　發勝純至心；</div>
<div class='lg-row'>或在家心淨，　勝衣自莊嚴，</div>
<div class='lg-row'>以繒綵諸花，　散大比丘眾，</div>
<div class='lg-row'>優鉢羅花等、　復散妙金花、</div>
<div class='lg-row'>種種摩尼寶、　或散栴檀末。</div>
<div class='lg-row'>現諸希有事，　不可稱計數，</div>
<div class='lg-row'>佛入城門時，　多人發道心。</div>
<div class='lg-row'>無煩熱見諦、　善現、善見天、</div>
<div class='lg-row'>阿迦尼離欲，　一切來觀佛；</div>
<div class='lg-row'>密身及廣果，　百那由他眾，</div>
<div class='lg-row'>如摩尼光曜，　悉來瞻仰尊；</div>
<div class='lg-row'>淨天子無數、　及諸少淨天、</div>
<div class='lg-row'>無量淨天子，　悉來觀大仙；</div>
<div class='lg-row'>其少光天子、　及無量光天、</div>
<div class='lg-row'>光音天子等，　咸共來觀佛；</div>
<div class='lg-row'>其梵輔天子、　并及梵眾天、</div>
<div class='lg-row'>定藏大梵等，　皆來觀世尊；</div>
<div class='lg-row'>他化天歡喜、　化樂天善心、</div>
<div class='lg-row'>兜率炎摩眾、　三十三天王、</div>
<div class='lg-row'>四方四天王、　財主毘樓勒、</div>
<div class='lg-row'>惡眼提賴吒，　故來禮敬佛。</div>
<div class='lg-row'>大力夜叉王、　及眷屬淨心、</div>
<div class='lg-row'>并親族在空，　雨諸天妙花；</div>
<div class='lg-row'>恒醉持鬘天，　執種種花鬘，</div>
<div class='lg-row'>并眷屬心喜，　供養勝丈夫；</div>
<div class='lg-row'>百器足夜叉、　并妻及眷屬，</div>
<div class='lg-row'>自擊美音樂，　供養於如來；</div>
<div class='lg-row'>喜悅耽美歌，　謂緊那羅王，</div>
<div class='lg-row'>居在香山頂，　踊躍悉來集；</div>
<div class='lg-row'>婆稚睒婆利、　羅睺、毘摩質、</div>
<div class='lg-row'>并餘大威德，　而雨諸寶物；</div>
<div class='lg-row'>過無量羅剎，　多眾而圍遶，</div>
<div class='lg-row'>各持諸妙花，　恭敬而散佛；</div>
<div class='lg-row'>阿耨大龍王，　女善學音樂，</div>
<div class='lg-row'>擊百種妙聲，　誠心供養佛；</div>
<div class='lg-row'>耨龍五百子，　求廣菩提智，</div>
<div class='lg-row'>與親屬圍遶，　咸共無上尊；</div>
<div class='lg-row'>阿波羅龍王，　向佛而合掌，</div>
<div class='lg-row'>持龍勝真珠，　在空供養佛；</div>
<div class='lg-row'>目真陀龍王，　踊躍悉歡喜，</div>
<div class='lg-row'>散諸妙寶果，　淨心而供養。</div>
<div class='lg-row'>彼起勝敬心，　念佛種種德，</div>
<div class='lg-row'>諸親屬圍遶，　皆來讚歎佛。</div>
<div class='lg-row'>難陀、跋難陀、　德叉、黑瞿曇、</div>
<div class='lg-row'>與眷屬詣佛，　屈膝禮善逝。</div>
<div class='lg-row'>伊羅鉢龍王，　百眷屬號泣，</div>
<div class='lg-row'>憶念迦葉佛，　厭惡此受生：</div>
<div class='lg-row'>『我昔懷疑惑，　壞小芛蘭葉，</div>
<div class='lg-row'>是故生難處，　不能知佛法。</div>
<div class='lg-row'>深厭此蛇身，　願速捨龍趣，</div>
<div class='lg-row'>能知清涼法，　道場所得者。』</div>
<div class='lg-row'>餘多千龍王、　海龍摩那斯，</div>
<div class='lg-row'>持上妙龍衣，　來奉人中尊。</div>
<div class='lg-row'>調達擲佛石，　夜叉住空接，</div>
<div class='lg-row'>其名金毘羅，　恭敬在佛前。</div>
<div class='lg-row'>阿吒夜叉城，　空無大夜叉，</div>
<div class='lg-row'>誡約悉令集，　供養大仙尊。</div>
<div class='lg-row'>灰毛針夜叉、　阿吒婆可畏、</div>
<div class='lg-row'>雪山、婆多山、　驢夜叉歸佛。</div>
<div class='lg-row'>種種異類身，　被服甚可畏；</div>
<div class='lg-row'>多那由他鬼，　持吉物奉佛；</div>
<div class='lg-row'>食海金翅鳥、　變形婆羅門，</div>
<div class='lg-row'>寶冠自莊嚴，　住空而禮佛。</div>
<div class='lg-row'>閻浮所有城，　一切大林天，</div>
<div class='lg-row'>與城神俱來，　供養世間解。</div>
<div class='lg-row'>無量林天至、　并諸樹神等，</div>
<div class='lg-row'>及一切河神，　集詣法王所。</div>
<div class='lg-row'>山峯、巖嶺神、　堆阜天亦至，</div>
<div class='lg-row'>泉池、沼神等，　共海神喜到。</div>
<div class='lg-row'>天、人、修羅、鬼、　迦樓、鳩槃等、</div>
<div class='lg-row'>餓鬼、富單那，　悉來供養佛。</div>
<div class='lg-row'>諸天、修羅眾，　離慢咸供養，</div>
<div class='lg-row'>見佛入王城，　觀之無厭足。</div>
<div class='lg-row'>過修菩薩行，　供養曾世尊，</div>
<div class='lg-row'>彼作是淨業，　眾生觀無厭。</div>
<div class='lg-row'>須彌、輪山等，　及閻浮諸山，</div>
<div class='lg-row'>不能為障蔽，　諸佛照剎光。</div>
<div class='lg-row'>此娑婆諸海、　土地悉平正，</div>
<div class='lg-row'>佛剎普皆遍，　散眾花悉滿。</div>
<div class='lg-row'>百千種光明，　法王足下放，</div>
<div class='lg-row'>地獄盡清涼，　除苦獲安樂。</div>
<div class='lg-row'>十力為說法，　天人得眼淨，</div>
<div class='lg-row'>無量百千眾，　於佛道決定。</div>
<div class='lg-row'>無等等入城，　現作是神變，</div>
<div class='lg-row'>無量百千劫，　佛說尚難盡。</div>
<div class='lg-row'>如是勝德聚，　牛王度彼岸，</div>
<div class='lg-row'>一切德究竟，　頂禮佛福田。」</div>
</div><p>爾時，世尊與諸比丘前後圍遶往詣月光童子住處，坐所敷坐，諸比丘僧次第而坐。</p>
<p>爾時，月光童子知佛、菩薩比丘坐已，自手齎持多種美食——所謂佉禪尼、蒲禪尼、梨呵那諸沙尼等——又持漿飲，以百味食充足如來及以大眾。既充足已，歡喜踊躍，深自慶遇。佛及大眾飯食訖已，却鉢澡手，以萬億價寶衣奉上如來；比丘眾隨上、中、下次第，各以上、中、下三衣次第施之。</p>
<p>爾時，月光童子於佛及僧施衣物已，偏袒右肩，右膝著地，合掌作禮，住於佛前默念說偈而問世尊：</p>

<div class="lg regular" style="margin-left:1em;"><div class='lg-row'>「菩薩智者行何行，　常能解知諸法性？</div>
<div class='lg-row'>云何能入所作業？　惟願導師為我說。</div>
<div class='lg-row'>云何能得於宿命？　云何不復處胞胎？</div>
<div class='lg-row'>云何能得不壞眾？　何故而得無量辯？</div>
<div class='lg-row'>無上定慧兩足尊，　如我所問願記說，</div>
<div class='lg-row'>知諸眾生心所行，　於一切法無有疑。</div>
<div class='lg-row'>佛知一切法體性，　離言語法以言說，</div>
<div class='lg-row'>如師子吼摧野干，　佛降異道亦如是。</div>
<div class='lg-row'>知諸眾生之所行，　通達諸法到彼岸，</div>
<div class='lg-row'>無礙智慧淨境界，　惟願法王為我說。</div>
<div class='lg-row'>知於過去、未來世，　及今現在亦悉了，</div>
<div class='lg-row'>三世無礙智堪能，　是故我問釋師子；</div>
<div class='lg-row'>一切三世諸佛法，　法王世尊悉能知，</div>
<div class='lg-row'>於法體性善覺悟，　是故我問大智海。</div>
<div class='lg-row'>能離一切諸法過，　已能斷於心穢故，</div>
<div class='lg-row'>剪除一切癡穢結，　願佛為說菩提行。</div>
<div class='lg-row'>而佛所得諸法相，　如所得相為我說；</div>
<div class='lg-row'>我聞如是法相已，　依所聞相行菩提。</div>
<div class='lg-row'>眾生行相多差別，　我作何行能解入？</div>
<div class='lg-row'>願為我說入行法，　我得聞已則能知。</div>
<div class='lg-row'>一切諸法各差別，　其體空寂性遠離，</div>
<div class='lg-row'>菩薩云何能現證？　願為我說是法母。</div>
<div class='lg-row'>於一切法到彼岸，　言說法句已修學，</div>
<div class='lg-row'>己自無疑除他疑，　為我顯示佛菩薩。」</div>
</div>
<p class='juan'>月燈三昧經卷第二</p></div>
</div><!-- end of div[@id='body'] -->
</body></html>