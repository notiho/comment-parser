<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>月燈三昧經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu4' />月燈三昧經卷第四<span class='note-inline'>(丹如來出城品第一之二)</span></p><p class="byline">高齊天竺三藏那連提耶舍譯</p><p>爾時，婆伽婆在大眾中示教利喜已，即從坐起出王舍城，詣耆闍崛山敷座而坐，諸比丘眾及諸天、龍、夜叉、乾闥婆、阿修羅、迦樓羅、緊那羅、摩睺羅伽前後圍繞。</p>
<p>爾時，月光童子、八百億人，并天龍八部、諸鬼、神等，及餘世界十那由他諸菩薩眾，持諸寶鬘、塗香、末香、衣服、幡花、種種音樂、建立幢蓋、懸諸繒幡，出王舍城向耆闍崛山詣如來所，頭面禮足繞無量匝，以已所持花、香、衣服、寶蓋、幢幡、擊諸音樂設大供養。設供養已曲躬恭敬，為問法故却坐一面。</p>
<p>爾時，月光童子作如是言：「我於如來、應供、正遍知欲有所問，惟願聽許。」</p>
<p>爾時，世尊告童子言：「如來、應、正遍知隨汝所欲恣汝問之，汝所問者則能利益無量眾生，吾當為汝分別解說，令汝心喜。」</p>
<p>爾時，月光童子既蒙聽許即白佛言：「菩薩摩訶薩成就幾法能得如是一切諸法體性平等無戲論三昧？」</p>
<p>爾時，佛告月光童子言：「菩薩摩訶薩成就四法能得如是一切諸法體性平等無戲論三昧。</p>
<p>「何等為四？一者、善學柔軟，同住安隱到調伏地，能忍毀辱，見法除慢，是為初法。菩薩若能成就如是，便能得是一切諸法體性平等無戲論三昧。</p>
<p>「復次，童子！菩薩摩訶薩成就善戒、清淨戒、第一善清淨戒、不濁戒、不缺戒、不穿戒、不雜戒、無定色戒、自在戒、不可呵戒、不退落戒、無所依戒、無所取戒、無所得戒、聖所讚戒、智所讚戒，童子！是為第二。菩薩具足是法，能得一切諸法體性平等無戲論三昧。</p>
<p>「復次，童子！菩薩摩訶薩深怖三界起驚畏心、厭離三界起不染心、不著三界起逼惱心、為脫三界苦眾生故起大悲心、趣向阿耨多羅三藐三菩提發大精進心，童子！是為第三。菩薩成就如是，能得一切諸法體性平等無戲論三昧。</p>
<p>「復次，童子！菩薩摩訶薩求於多聞無有厭足，為重於法不求財利、為重於智不求名聞，隨聞受持、為他廣說、顯示其義，以悲愍故不為親屬，菩薩復作是念：『云何能令前聽法眾生於無上菩提速得不退轉？』是為第四。菩薩成就如是，能得一切諸法平等無戲論三昧。</p>
<p>「童子當知：此三昧法門，無量諸佛之所演說、無量諸佛之所讚歎、無量諸佛之所諮嗟、無量諸佛之所顯示、無量諸佛之所修習。」</p>
<p>爾時，世尊而說偈言：</p>
<p style="margin-left:1em;text-indent:-1em" class="lg-abnormal"><div class='lg-row'>「我念不思那由劫，　有佛號曰音聲身，</div>
<div class='lg-row'>彼音聲身如來尊，　在世壽命六千歲；</div>
<div class='lg-row'>彼佛次前復有佛，　號智自在世所愛，</div>
<div class='lg-row'>彼智自在正遍知，　壽命一萬二千歲；</div>
<div class='lg-row'>彼佛次前有佛號，　威德自在大勢力，</div>
<div class='lg-row'>彼威德佛人中尊，　壽命七萬六千歲；</div>
<div class='lg-row'>彼佛次前復有佛，　號大自在自然智，</div>
<div class='lg-row'>彼大自在天人師，　壽命滿足千萬歲；</div>
<div class='lg-row'>彼佛次前復有佛，　其佛號曰梵聲師，</div>
<div class='lg-row'>彼梵聲佛兩足尊，　壽命滿足一億歲；</div>
<div class='lg-row'>彼佛次前復有佛，　號眾自在最勝離，</div>
<div class='lg-row'>彼眾自在無比尊，　壽命滿足六億歲；</div>
<div class='lg-row'>彼佛次前復有佛，　其佛號曰聲自在，</div>
<div class='lg-row'>彼音自在婆伽婆，　壽命滿足千萬歲；</div>
<div class='lg-row'>彼佛次前復有佛，　號曰聲上為世燈，</div>
<div class='lg-row'>彼聲上佛世導師，　壽命一萬四千歲；</div>
<div class='lg-row'>彼佛次前復有佛，　號滿月面普名稱，</div>
<div class='lg-row'>彼滿月面普名稱，　住世壽命一日夜；</div>
<div class='lg-row'>彼佛次前復有佛，　其佛號曰日面滿，</div>
<div class='lg-row'>彼日面佛無比尊，　壽命一萬八千歲；</div>
<div class='lg-row'>彼佛次前復有佛，　其佛號曰梵面親，</div>
<div class='lg-row'>彼梵面親兩足尊，　壽命二萬三千歲；</div>
<div class='lg-row'>彼佛次前復有佛，　其佛號曰梵婆藪，</div>
<div class='lg-row'>彼梵婆藪天人師，　壽命一萬八千歲。</div>
<div class='lg-row'>如是等佛同一劫，　其數二百世導師，</div>
<div class='lg-row'>汝聽我今說佛名，　皆是三界世間親：</div>
<div class='lg-row'>無毀身佛、普音佛、　遍威德佛、遍聲佛、</div>
<div class='lg-row'>聲供養佛、名聲佛、　聲身勇佛、聲身淨、</div>
<div class='lg-row'>智起智知善聰佛、　智光映蔽智等起、</div>
<div class='lg-row'>智焰聚佛、智勇佛、　梵上梵命梵善佛、</div>
<div class='lg-row'>善梵天佛、勝梵聲、　梵音梵天梵施佛、</div>
<div class='lg-row'>威力威主善威佛、　威德自在起威佛、</div>
<div class='lg-row'>威德眼佛、善勝佛、　怖上怖慧善可怖、</div>
<div class='lg-row'>可怖面佛、怖起佛、　可怖怖上見實佛、</div>
<div class='lg-row'>善眼月上勝導師、　深遠音佛、無邊音、</div>
<div class='lg-row'>淨音自在淨音佛、　無量音佛、善現聲、</div>
<div class='lg-row'>魔力音壞善眼佛、　善眼淨面淨眼佛、</div>
<div class='lg-row'>無量眼佛、普眼佛、　善普眼佛、勝眼佛、</div>
<div class='lg-row'>眼映蔽佛、不毀眼、　調伏上佛、調伏佛、</div>
<div class='lg-row'>善調心佛、善調佛、　寂根寂意寂上佛、</div>
<div class='lg-row'>寂德極寂到定岸、　寂心無上如來尊、</div>
<div class='lg-row'>住邊寂佛、善調心、　善調寂根定意佛、</div>
<div class='lg-row'>寂上寂德熾盛佛、　度寂彼岸定勇佛、</div>
<div class='lg-row'>眾因陀羅王眾佛、　眾自在佛、映蔽眾、</div>
<div class='lg-row'>眾勝淨智大眾主、　眾主勇健大眾佛、</div>
<div class='lg-row'>勝眾解脫正遍知、</div>
<div class='lg-row'>見法法幢法起佛、　法體性起法力佛、</div>
<div class='lg-row'>法佛妙法勇健佛、　自性法起決定佛。</div>
<div class='lg-row'>如此自性法起佛，　合有八億皆同號，</div>
<div class='lg-row'>是佛出於第二劫，　斯等如來我曾供。</div>
<div class='lg-row'>自性法起決定佛，　若有得聞其名者，</div>
<div class='lg-row'>聞已受持淨業人，　速能獲得是三昧。</div>
<div class='lg-row'>我今所說牟尼王，　彼佛次後有餘佛，</div>
<div class='lg-row'>不可思議無數劫，　佛號善勝音王佛。</div>
<div class='lg-row'>彼善勝王如來尊，　壽命七萬六千歲。</div>
<div class='lg-row'>是如來尊初會時，　有羅漢眾三十億，</div>
<div class='lg-row'>六通、三明、根調伏，　具大威德、四神足，</div>
<div class='lg-row'>住最後身諸漏盡，　不為八法之所染。</div>
<div class='lg-row'>爾時復有菩薩眾，　其數合有萬萬億，</div>
<div class='lg-row'>得六神通、具辯才，　於諸法空學究竟，</div>
<div class='lg-row'>以神通力遊億剎，　展轉教化過恒沙，</div>
<div class='lg-row'>問諸如來所行道，　還復住於本世界。</div>
<div class='lg-row'>博通一切修多羅，　遊於世間作燈明，</div>
<div class='lg-row'>是謂，佛子！大神力，　為利眾生遊諸國。</div>
<div class='lg-row'>遠離醜穢行梵行，　不為欲故造諸惡，</div>
<div class='lg-row'>常為諸天所憙樂，　於諸有中無所依。</div>
<div class='lg-row'>於空閑處常乞食，　住於空寂行頭陀，</div>
<div class='lg-row'>多聞巧言大福德，　能於三界無所著。</div>
<div class='lg-row'>樂於禪定無所畏，　於義決定獲辯才，</div>
<div class='lg-row'>於辭句義已善學，　佛子一問悉究竟。</div>
<div class='lg-row'>攝護一切諸善業，　於無量劫修行滿，</div>
<div class='lg-row'>常為諸佛之所讚，　演說解脫道句義。</div>
<div class='lg-row'>持戒清淨無穢污，　如花處水無所著，</div>
<div class='lg-row'>於三界中常起厭，　不為世法之所染。</div>
<div class='lg-row'>其心清淨業善淨，　少欲知足具威德，</div>
<div class='lg-row'>安住當來聖德中，　亦住三明殊勝道。</div>
<div class='lg-row'>要在修行非口言，　自安於法為他說，</div>
<div class='lg-row'>為諸如來善攝受，　委付一切佛法藏。</div>
<div class='lg-row'>於三界中起怖畏，　以寂靜心常修定，</div>
<div class='lg-row'>常為諸佛所加護，　說千億種修多羅。</div>
<div class='lg-row'>若說億種修多羅，　遠離一切世間教，</div>
<div class='lg-row'>信於空寂說深義，　無量名稱德如海。</div>
<div class='lg-row'>童子！我於無量劫，　常讚歎彼無餘間，</div>
<div class='lg-row'>我今但說其少分，　猶如大海水一渧。</div>
<div class='lg-row'>彼時善勝音王佛，　說此寂滅最勝定，</div>
<div class='lg-row'>是時三千大千界，　諸天及人悉充滿。</div>
<div class='lg-row'>彼佛說此寂定時，　爾時大地六種動，</div>
<div class='lg-row'>天、人眾數如恒沙，　安住不退菩提道。</div>
<div class='lg-row'>有王最上人中尊，　號功德力大威神，</div>
<div class='lg-row'>具足有於五百子，　顏貌端正甚壞麗，</div>
<div class='lg-row'>有妙夫人數八億，　悉是王宮內眷屬，</div>
<div class='lg-row'>彼功德王所生女，　合有一千四百億。</div>
<div class='lg-row'>是王八月十五日，　方欲善受八戒齋，</div>
<div class='lg-row'>共於八億那由人，　俱時往詣如來所。</div>
<div class='lg-row'>稽首無上兩足尊，　即於佛前坐一面，</div>
<div class='lg-row'>如來知彼心所樂，　即便為說勝三昧。</div>
<div class='lg-row'>是王聞斯三昧已，　棄捨王位如涕唾，</div>
<div class='lg-row'>并捨一切所親愛，　於彼佛所而出家。</div>
<div class='lg-row'>夫人、後宮、調順子、　及諸女等皆出家，</div>
<div class='lg-row'>後宮眷屬及親眾，　七十六萬那由他。</div>
<div class='lg-row'>彼王、妻、子出家者，　安住勇猛常精進，</div>
<div class='lg-row'>經行不住滿八年，　於經行時便命終。</div>
<div class='lg-row'>此大聖王命終已，　還生本處王宮中，</div>
<div class='lg-row'>忽然化生無胎染，　是時如來猶在世。</div>
<div class='lg-row'>其父號曰堅固力、　其母號曰大智慧，</div>
<div class='lg-row'>其王生已白父母：　『勝音王佛住世不？</div>
<div class='lg-row'>時彼勝音王如來，　曾為我說勝三昧，</div>
<div class='lg-row'>非是因緣、非無緣，　於諸有中唯說一。</div>
<div class='lg-row'>一切諸法體性印，　出千萬億修多羅，</div>
<div class='lg-row'>是諸菩薩無上財，　今佛猶說三昧不？</div>
<div class='lg-row'>說法不壞於因果，　能修最勝八聖道，</div>
<div class='lg-row'>如來智慧見世間，　了知諸法入真諦，</div>
<div class='lg-row'>身業、口業皆清淨、　意業清淨、知見淨，</div>
<div class='lg-row'>出過一切諸攀緣，　是佛猶說三昧耶？</div>
<div class='lg-row'>能知諸陰界平等，　遠離一切諸入相，</div>
<div class='lg-row'>證於無生寂滅忍，　是佛猶說三昧耶？</div>
<div class='lg-row'>無礙辯才入寂智，　達解文字差別智，</div>
<div class='lg-row'>能過一切取著事，　是佛猶說三昧耶？</div>
<div class='lg-row'>知諸音聲得欣喜，　見諸佛已起深樂，</div>
<div class='lg-row'>得於聖趣柔軟直，　佛猶說是三昧耶？</div>
<div class='lg-row'>不起瞋怒恒調善，　發言美好常含笑，</div>
<div class='lg-row'>見諸眾生先語慰，　佛猶說是三昧不？</div>
<div class='lg-row'>恭敬尊長無懈倦，　禮拜供養恒瞻視，</div>
<div class='lg-row'>其身清淨具白法，　法王猶說三昧不？</div>
<div class='lg-row'>於諸白法常無厭，　住於空閑離邪命，</div>
<div class='lg-row'>憶念諸地不忘失，　法王猶說三昧不？</div>
<div class='lg-row'>於陰善巧智神通，　遠離煩惱調伏地，</div>
<div class='lg-row'>能斷凡夫語言道，　法王猶說三昧耶？</div>
<div class='lg-row'>常能修進諸勝行，　遠離犯戒知持犯，</div>
<div class='lg-row'>及離一切諸親愛，　法王猶說三昧耶？</div>
<div class='lg-row'>出過一切諸有生，　自識宿命離諸疑，</div>
<div class='lg-row'>其心敬法聞總持，　佛今猶說三昧耶？</div>
<div class='lg-row'>出生深利勝智慧，　信樂不動如山王，</div>
<div class='lg-row'>得總持門不退轉，　世親猶說三昧不？</div>
<div class='lg-row'>常求一切白淨法，　於惡法中恒遠離，</div>
<div class='lg-row'>心不遊入煩惱朋，　如來猶說是法不？</div>
<div class='lg-row'>諸學究竟得自在，　於諸禪定已窮盡，</div>
<div class='lg-row'>智慧能令信欣喜，　說法牟尼猶在不？</div>
<div class='lg-row'>勝智增長知生智、　無量智慧平等智、</div>
<div class='lg-row'>知於諸趣隨生智，　牟尼王說是勝法；</div>
<div class='lg-row'>信心出家捨俗地，　不著三界無所依，</div>
<div class='lg-row'>制伏其心令欣喜，　是佛說是勝菩提；</div>
<div class='lg-row'>於諸法中無執著，　常能攝受一切法，</div>
<div class='lg-row'>於諸業果信不動，　最勝世尊說是法；</div>
<div class='lg-row'>戒律持犯果報智，　滅於一切諸諍論，</div>
<div class='lg-row'>能說非違非諍地，　兩足牟尼說是法；</div>
<div class='lg-row'>受於忍辱無瞋怒，　於諸問答能善巧，</div>
<div class='lg-row'>知諸法句差別智，　大悲世尊說是法；</div>
<div class='lg-row'>知於過去、未來際，　能知三世佛法性，</div>
<div class='lg-row'>知於三世分段智，　自然世尊說是法；</div>
<div class='lg-row'>常能係心於一處、　常能安身於聖地，</div>
<div class='lg-row'>於諸威儀常不改，　人中牛王說是法；</div>
<div class='lg-row'>有慚有愧自莊嚴，　知於世間應時語，</div>
<div class='lg-row'>一切常舒布施手，　無上世親說是法；</div>
<div class='lg-row'>常能攝心有慚愧，　亦常厭離惡不善，</div>
<div class='lg-row'>隨順頭陀常分衛，　牟尼王尊說勝法；</div>
<div class='lg-row'>常懷慚愧恒欣喜，　於尊供養恒恭敬，</div>
<div class='lg-row'>遠離憍慢修禮拜，　如來說是勝妙法；</div>
<div class='lg-row'>策下劣心令其安，　自能測量智分齊，</div>
<div class='lg-row'>遠離無知諸障礙，　如是勝人說是法；</div>
<div class='lg-row'>能入心智語言智，　決定能知諸言辭，</div>
<div class='lg-row'>遠離一切無利事，　法王如來說是法；</div>
<div class='lg-row'>常得親近善知識，　遠離一切不善者，</div>
<div class='lg-row'>常得信佛不放逸，　牟尼說是無上法；</div>
<div class='lg-row'>知世假名但言說，　常厭一切世間苦，</div>
<div class='lg-row'>於利得失無憂喜，　牟尼說是最勝法；</div>
<div class='lg-row'>若得恭敬心不高、　不得恭敬心放捨、</div>
<div class='lg-row'>得稱實歎心不喜，　是世間師說是法；</div>
<div class='lg-row'>常捨一切諸惡道，　不與俗流相交通，</div>
<div class='lg-row'>於出家眾亦不參，　自然智者說是法；</div>
<div class='lg-row'>勇者遠離非行處，　於佛所行常安住，</div>
<div class='lg-row'>威儀具足心善調，　如是法母佛所說；</div>
<div class='lg-row'>常遠一切凡愚法、　亦遠一切污家法，</div>
<div class='lg-row'>常護一切諸佛法，　是法大智之所說；</div>
<div class='lg-row'>少言美妙善相應，　<span class='corr'>於他</span>人處能軟語，</div>
<div class='lg-row'>如法降伏諸怨敵，　大智慧日之教法；</div>
<div class='lg-row'>知時節量諸飲食，　慎勿委信凡夫法，</div>
<div class='lg-row'>若遇苦緣心不慼，　是為如來善勝教；</div>
<div class='lg-row'>若見貧人令得財、　若見破戒起悲救，</div>
<div class='lg-row'>以悲愍心為開曉，　如是勝法如來教；</div>
<div class='lg-row'>常以法攝諸眾生，　及捨一切諸財物，</div>
<div class='lg-row'>於諸八法無貯畜，　如來大聖所說教；</div>
<div class='lg-row'>讚歎持戒訶破戒，　堅持淨戒不詐偽，</div>
<div class='lg-row'>不積資財能棄捨，　此是如來最勝教；</div>
<div class='lg-row'>深心啟請諸師長，　隨所言說悉能行，</div>
<div class='lg-row'>常能親近諸法師，　如是如來最勝教；</div>
<div class='lg-row'>心常愛樂恒恭敬，　亦恒安住於正見，</div>
<div class='lg-row'>於諸善業能決定，　如是如來最勝教；</div>
<div class='lg-row'>造諸善行為上首，　善巧方便棄捨相，</div>
<div class='lg-row'>遠離於想及事相，　是為如來無上教；</div>
<div class='lg-row'>於修多羅能解知，　實諦句義善修學，</div>
<div class='lg-row'>證解脫智常善巧，　是為如來最勝教；</div>
<div class='lg-row'>發言出於揩正語，　心境相稱詞決定，</div>
<div class='lg-row'>有所宣說無有疑，　是為如來最勝教；</div>
<div class='lg-row'>常應修習諸法空，　安住戒力無所畏，</div>
<div class='lg-row'>遊行一切寂定處，　是為如來最勝教；</div>
<div class='lg-row'>不求親愛及利養，　其心無有諸諂曲，</div>
<div class='lg-row'>遠離一切諸惡見，　是為如來最勝教；</div>
<div class='lg-row'>於陀羅尼得勝辯，　智慧照明廣無邊，</div>
<div class='lg-row'>說法不斷辯才淨，　是為如來最勝教；</div>
<div class='lg-row'>於四法門久修習，　能入於行最賢善，</div>
<div class='lg-row'>於此佛教奉修行，　是為如來最勝教；</div>
<div class='lg-row'>於佛所說隨順忍，　安住彼忍離諸過，</div>
<div class='lg-row'>遠離非智住於智，　是為如來最勝教；</div>
<div class='lg-row'>以智住於方便地，　修習菩薩善巧行，</div>
<div class='lg-row'>為善丈夫所修行，　是為諸佛最勝教；</div>
<div class='lg-row'>常離不應方便者，　如來說此為佛地，</div>
<div class='lg-row'>若與智和佛隨喜，　是名如來最勝教；</div>
<div class='lg-row'>佛地廣大非二乘，　凡愚無智生毀謗，</div>
<div class='lg-row'>智者諸佛所攝受，　是名如來最勝教。</div>
<div class='lg-row'>如來善知此法門，　諸天恭敬所供養、</div>
<div class='lg-row'>千億梵眾恒隨喜，　如來猶說三昧不？</div>
<div class='lg-row'>無量千龍恒禮拜、　緊那金翅常讚歎，</div>
<div class='lg-row'>菩提樹下所得者，　如來猶說三昧不？</div>
<div class='lg-row'>常為智人所求者，　是善勝法之資財，</div>
<div class='lg-row'>非為財施無上藥，　如來猶說三昧不？</div>
<div class='lg-row'>智慧腑藏辯無盡，　能出億妙修多羅，</div>
<div class='lg-row'>善知三界如實智，　如來猶說三昧不？</div>
<div class='lg-row'>說於船筏渡彼岸，　不為四瀑之所漂，</div>
<div class='lg-row'>令名聞鬘得增長，　是以說此三昧定。</div>
<div class='lg-row'>讚歎十種最勝力、　及讚人中大牛王，</div>
<div class='lg-row'>菩薩功德勝無盡，　正由得是三昧故；</div>
<div class='lg-row'>說於慈心除瞋恚，　行大悲人大喜、捨，</div>
<div class='lg-row'>於大乘者得穌息，　正由說此勝三昧；</div>
<div class='lg-row'>為師子吼說勝行，　此是佛智勝阿含，</div>
<div class='lg-row'>一切諸法體性印，　如是三昧佛所說；</div>
<div class='lg-row'>能招一切種智智，　求菩提者之園苑，</div>
<div class='lg-row'>此能破壞魔軍眾，　謂是佛說勝寂定；</div>
<div class='lg-row'>能生正覺之功德，　是一切法自性印，</div>
<div class='lg-row'>無生寂滅妙法印，　導師所說勝三昧；</div>
<div class='lg-row'>於住法者作明術，　在怨讎中而不現，</div>
<div class='lg-row'>如法降伏諸魔官，　導師說是勝三昧；</div>
<div class='lg-row'>顯示無礙辯才地、　諸力、解脫及諸根、</div>
<div class='lg-row'>最勝十八不共法，　由斯三昧得是法。</div>
<div class='lg-row'>求十力者之實法、　諸佛勝智之本因，</div>
<div class='lg-row'>佛大丈夫所說法，　憐愍救護世間故。</div>
<div class='lg-row'>最勝佛子所攝受、　求解脫者所欲樂，</div>
<div class='lg-row'>聞是寂靜難見定，　為諸佛子之所愛。</div>
<div class='lg-row'>諸佛滿足智慧處，　智慧菩薩起求心，</div>
<div class='lg-row'>其心清淨無煩惱，　應修如是寂滅定；</div>
<div class='lg-row'>身業清淨、口亦淨，　如來為示解脫門，</div>
<div class='lg-row'>無有雜穢愛欲縛，　應當勤修是三昧；</div>
<div class='lg-row'>不生貪愛、瞋恚地，　速能獲得大智慧，</div>
<div class='lg-row'>能起於明滅無明，　是故應修寂滅定；</div>
<div class='lg-row'>求解脫者令得滿、　求三昧者必剋獲，</div>
<div class='lg-row'>離譏毀譽如來眼，　應當修習是三昧；</div>
<div class='lg-row'>遊行通力多佛剎，　神足能見諸佛德，</div>
<div class='lg-row'>陀羅尼門得不難，　應修如是勝寂定；</div>
<div class='lg-row'>加持念根得菩提，　亦能加持見多佛，</div>
<div class='lg-row'>以微細智說無生，　修是三昧得不難。</div>
<div class='lg-row'>不應法者難覺悟，　遠離一切文字故，</div>
<div class='lg-row'>不以音聲能了解，　曾不聞定故不知。</div>
<div class='lg-row'>智慧菩薩已解了，　如法王說而能知，</div>
<div class='lg-row'>寂滅無毀能測量，　但為救度世間故。</div>
<div class='lg-row'>勇猛精進能善持，　堅固護念恒不失，</div>
<div class='lg-row'>盡苦智慧及滅智，　佛猶說是三昧不？</div>
<div class='lg-row'>演說一切法無生、　亦說一切諸有生，</div>
<div class='lg-row'>諸佛如來妙智最，　佛猶說是三昧不？』</div>
<div class='lg-row'>是法童子所顯示，　八十億千那由他，</div>
<div class='lg-row'>得勝隨順音聲忍，　不退轉於勝菩提。</div>
<div class='lg-row'>堅固力王報子言：　『是佛、世尊今猶在。』</div>
<div class='lg-row'>王問童子如是言：　『汝於何處聞是法？』</div>
<div class='lg-row'>子言：『聽我，剎利王！　我曾見於十億佛，</div>
<div class='lg-row'>於一劫中悉供養，　具足諮問此寂定。</div>
<div class='lg-row'>已於九十四劫中，　常得了知宿命智，</div>
<div class='lg-row'>從此不生胞胎中，　正由修此三昧力。</div>
<div class='lg-row'>於彼佛所恒聽法，　聞已深信而修習，</div>
<div class='lg-row'>我常堅固起此信，　必證菩提無有疑。</div>
<div class='lg-row'>受持讀誦三昧時，　若有人來問於我，</div>
<div class='lg-row'>乃至夢中無疑網，　要必成於無上道。</div>
<div class='lg-row'>我從得於無貪愛，　自知決定必成佛，</div>
<div class='lg-row'>亦常如是起欲樂，　不知何時得菩提？</div>
<div class='lg-row'>為學受持勝三昧，　若有比丘教我者，</div>
<div class='lg-row'>我於彼人生恭敬，　亦如恭敬於諸佛。</div>
<div class='lg-row'>我於彼人教一偈，　修行菩薩順忍時，</div>
<div class='lg-row'>好心瞻仰如善師，　卑形恭敬而供養。</div>
<div class='lg-row'>老、少、中年比丘所，　慚愧謙下生恭敬，</div>
<div class='lg-row'>恭敬於彼得現稱，　福德後世名增長。</div>
<div class='lg-row'>於相違諍不忻樂，　我時安住於少事，</div>
<div class='lg-row'>能知惡業趣惡道、　能知善業趣善道。</div>
<div class='lg-row'>不應法說放逸者，　於彼聞於不愛語，</div>
<div class='lg-row'>亦自思念己惡業，　凡作業者無失壞。</div>
<div class='lg-row'>我時不瞋亦不慢，　佛說忍力勤修行，</div>
<div class='lg-row'>諸佛恒常讚說忍，　修忍易得菩提道。</div>
<div class='lg-row'>我本持戒恒清淨，　亦令眾生住淨戒；</div>
<div class='lg-row'>恒常讚歎戒最上，　由住淨戒人信受；</div>
<div class='lg-row'>恒常讚歎蘭若處，　亦自安住淨持戒；</div>
<div class='lg-row'>勸人修行八戒齋，　亦復教彼學菩提；</div>
<div class='lg-row'>勸人修習淨梵行，　亦復教彼住法義；</div>
<div class='lg-row'>為他顯示菩提道，　於命終後見多佛。</div>
<div class='lg-row'>我念過去世劫時，　有佛號曰妙聲身，</div>
<div class='lg-row'>於彼佛前發弘誓，　恒安忍力不傾動。</div>
<div class='lg-row'>本作如是要誓時，　歲經八億四千萬，</div>
<div class='lg-row'>時魔譏毀來罵辱，　我心初無有變動。</div>
<div class='lg-row'>爾時降伏魔官已，　知我慈忍堅固力，</div>
<div class='lg-row'>以清淨心接足禮，　五百眾發菩提心。</div>
<div class='lg-row'>我於往昔無慳悋，　恒常讚歎行布施，</div>
<div class='lg-row'>大富豐財有譽聲、　於飢饉時為施主。</div>
<div class='lg-row'>若有比丘持是定、　或能修習為他說，</div>
<div class='lg-row'>即自恒常供養彼，　作是心者令得佛。</div>
<div class='lg-row'>我時有彼無上業，　見佛、世尊人中上，</div>
<div class='lg-row'>生生恒受具足戒，　得為比丘聽法師。</div>
<div class='lg-row'>我常樂於頭陀行、　亦住空寂蘭若林，</div>
<div class='lg-row'>不為飲食故諂曲，　少分所得皆知足。</div>
<div class='lg-row'>我一切時無嫉妬、　亦常不著於居家，</div>
<div class='lg-row'>既不著家、不憎妬，　欣樂蘭若無退失。</div>
<div class='lg-row'>我時恒住於慈行，　設有毀罵不瞋恚，</div>
<div class='lg-row'>以慈悲心善調柔，　名聞花鬘滿十方。</div>
<div class='lg-row'>常習少欲而知足，　樂於苦行修蘭若，</div>
<div class='lg-row'>亦恒分衛不厭倦，　要誓堅固而不動。</div>
<div class='lg-row'>習行信心常清淨，　於如來所信增上，</div>
<div class='lg-row'>良由信佛有勝利，　諸根不缺恒端正。</div>
<div class='lg-row'>如佛所說即能行，　成就如是堅固行，</div>
<div class='lg-row'>是堅固行有何利？　諸天供養喜勸請。</div>
<div class='lg-row'>我所演說之功德，　世間上德及餘德，</div>
<div class='lg-row'>其有智人應修學，　為求菩提道行者。</div>
<div class='lg-row'>我今憶念難行行，　本於往昔常修行，</div>
<div class='lg-row'>若今演說時節久，　共汝相隨向佛所。』</div>
<div class='lg-row'>彼大利智勝菩薩，　獲得具足五神通，</div>
<div class='lg-row'>以神足力亦詣佛，　與梵天王多千萬。</div>
<div class='lg-row'>堅固力王心欣喜，　與諸眷屬億萬眾，</div>
<div class='lg-row'>俱共往詣如來尊，　頂禮接足住佛前。</div>
<div class='lg-row'>佛時知王心樂欲，　即為王說此三昧，</div>
<div class='lg-row'>是王聞此三昧已，　棄捨王位而出家。</div>
<div class='lg-row'>其出家已於此定，　受持、讀誦、為他說，</div>
<div class='lg-row'>後時過於六千劫，　得佛號曰蓮花上。</div>
<div class='lg-row'>王有眷屬六百億，　俱時從王詣佛者，</div>
<div class='lg-row'>彼聞如是勝三昧，　欣喜踊躍亦出家。</div>
<div class='lg-row'>其出家者於此定，　受持、讀誦、為他說，</div>
<div class='lg-row'>劫過六十那由他，　同一劫中悉成佛，</div>
<div class='lg-row'>號善調伏智上佛，　無量人天興供養，</div>
<div class='lg-row'>一一諸佛大名稱，　度脫恒河沙數眾。</div>
<div class='lg-row'>堅固力王我身是，　修行勝妙菩提行；</div>
<div class='lg-row'>昔時我子五百人，　是彼最後護法者。</div>
<div class='lg-row'>我於如是千億劫，　勇猛精進離懈怠，</div>
<div class='lg-row'>專心求此勝三昧，　正為無上菩提故。</div>
<div class='lg-row'>童子！若有諸菩薩，　欲得如此勝定者，</div>
<div class='lg-row'>精進勇猛不顧命，　應當學我勤精進。」</div>
</p>
<p class='juan'>月燈三昧經卷第四</p></div>
</div><!-- end of div[@id='body'] -->
</body></html>