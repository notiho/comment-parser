<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>增壹阿含經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 125
<div class='div-xu'><a id='mulu1' />
<p class='h1'>增壹阿含經序</p><p class="byline">晉沙門釋道安撰</p><p>四阿含義同，中阿含首以明其旨，不復重序也。增壹阿含者，比法條貫以數相次也。數終十，令加其一，故曰增一也；且數數皆增，以增為義也。其為法也，多錄禁律，繩墨切厲，乃度世檢括也。外國巖岫之士、江海之人，於四阿含多詠味茲焉。</p>
<p>有外國沙門曇摩難提者，兜佉勒國人也，齠齓出家，孰與廣聞，誦二阿含，溫故日新，周行諸國，無土不涉。以秦建元二十年來詣長安，外國鄉人咸皆善之，武威太守趙文業求令出焉。佛念譯傳，曇嵩筆受，歲在甲申夏出，至來年春乃訖，為四十一卷，分為上下部。上部二十六卷全無遺忘，下部十五卷失其錄偈也。余與法和共考正之，僧䂮、僧茂助校漏失，四十日乃了。此年有阿城之役，伐鼓近郊，而正專在斯業之中。全具二阿含一百卷，鞞婆沙、婆和須蜜、僧伽羅剎，傳此五大經。自法東流，出經之優者也。四阿含四十應真之所集也，十人撰一部，題其起盡，為錄偈焉，懼法留世久，遺逸散落也。</p>
<p>斯土前出諸經班班，有其中者，今為二阿含，各為新錄一卷，全其故目，注其得失，使見經尋之差易也。合上下部，四百七十二經。凡諸學士撰此二阿含，其中往往有律語，外國不通與沙彌、白衣共視也。而今已後，幸共護之，使與律同，此乃茲邦之急者也。斯諄諄之誨，幸勿藐藐聽也。廣見而不知護禁，乃是學士通中創也。中本起康孟祥出，出大愛道品，乃不知是禁經，比丘尼法甚慊切真，割而去之，此乃是大鄙可痛恨者也。此二經有力道士乃能見，當以著心焉，如其輕忽不以為意者，幸我同志鳴鼓攻之可也。</p>
</div>
<div class='div-pin'>
<p class='juan'><a id='mulu2' />增壹阿含經卷第一</p><p class="byline">東晉罽賓三藏瞿曇僧伽提婆譯</p><a id='mulu3' />
<p class='h1'>序品第一</p>
<div class="lg regular"><div class='lg-row'>自歸能仁第七仙，　演說賢聖無上軌；</div>
<div class='lg-row'>永在生死長流河，　世尊今為度黎庶。</div>
<div class='lg-row'>尊長迦葉及眾僧，　賢哲阿難無量聞；</div>
<div class='lg-row'>善逝泥曰供舍利，　從拘夷國至摩竭。</div>
<div class='lg-row'>迦葉端思行四等，　此眾生類墜五道；</div>
<div class='lg-row'>正覺演道今去世，　憶尊巧訓懷悲泣。</div>
<div class='lg-row'>迦葉思惟正法本，　云何流布久在世？</div>
<div class='lg-row'>最尊種種吐言教，　總持懷抱不漏失。</div>
<div class='lg-row'>誰有此力集眾法，　在在處處因緣本？</div>
<div class='lg-row'>今此眾中智慧士，　阿難賢善無量聞。</div>
<div class='lg-row'>即擊揵椎集四部，　比丘八萬四千眾，</div>
<div class='lg-row'>盡得羅漢心解脫，　以脫縛著處福田。</div>
<div class='lg-row'>迦葉哀愍於世故，　加憶尊恩過去報；</div>
<div class='lg-row'>世尊授法付阿難，　願布演法長存世。</div>
<div class='lg-row'>云何次第不失緒？　三阿僧祇集法寶，</div>
<div class='lg-row'>使後四部得聞法，　已聞便得離眾苦。</div>
<div class='lg-row'>阿難便辭吾不堪，　諸法甚深若干種，</div>
<div class='lg-row'>豈敢分別如來教，　佛法功德無量智！</div>
<div class='lg-row'>今尊迦葉能堪任，　世雄以法付耆舊；</div>
<div class='lg-row'>大迦葉今為眾人，　如來在世請半坐。</div>
<div class='lg-row'>迦葉報言雖有是，　年衰朽老多忘失，</div>
<div class='lg-row'>汝今總持智慧業，　能使法本恒在世。</div>
<div class='lg-row'>我今有三清淨眼，　亦復能知他心智，</div>
<div class='lg-row'>一切眾生種種類，　無有能勝尊阿難。</div>
<div class='lg-row'>梵天下降及帝釋，　護世四王及諸天，</div>
<div class='lg-row'>彌勒兜術尋來集，　菩薩數億不可計。</div>
<div class='lg-row'>彌勒梵釋及四王，　皆悉叉手而啟白：</div>
<div class='lg-row'>一切諸法佛所印，　阿難是我法之器。</div>
<div class='lg-row'>若使不欲法存者，　便為壞敗如來教；</div>
<div class='lg-row'>願存本要為眾生，　得濟危厄度眾難！</div>
<div class='lg-row'>釋師出世壽極短，　肉體雖逝法身在；</div>
<div class='lg-row'>當令法本不斷絕，　阿難勿辭時說法！</div>
<div class='lg-row'>迦葉最尊及聖眾，　彌勒梵釋及四王，</div>
<div class='lg-row'>哀請阿難時發言，　使如來教不滅盡。</div>
<div class='lg-row'>阿難仁和四等具，　意轉入微師子吼，</div>
<div class='lg-row'>顧眄四部瞻虛空，　悲泣揮淚不自勝。</div>
<div class='lg-row'>便奮光明和<span class='corr'>顏</span>色，　普照眾生如日初；</div>
<div class='lg-row'>彌勒覩光及釋梵，　收捨遲聞無上法。</div>
<div class='lg-row'>四部寂靜專一心，　欲得聞法意不亂；</div>
<div class='lg-row'>尊長迦葉及聖眾，　直視覩顏目不眴。</div>
<div class='lg-row'>時阿難說經無量，　誰能備具為一聚？</div>
<div class='lg-row'>我今當為作三分，　造立十經為一偈。</div>
<div class='lg-row'>契經一分律二分，　阿毘曇經復三分；</div>
<div class='lg-row'>過去三佛皆三分：　契經、律、法為三藏。</div>
<div class='lg-row'>契經今當分四段，　次名增一、二名中，</div>
<div class='lg-row'>三名曰長多瓔珞，　雜經在後為四分。</div>
<div class='lg-row'>尊者阿難作是念：　如來法身不敗壞，</div>
<div class='lg-row'>永存於世不斷絕，　天人得聞成道果。</div>
<div class='lg-row'>或有一法義亦深，　難持難誦不可憶；</div>
<div class='lg-row'>我今當集一法義，　一一相從不失緒。</div>
<div class='lg-row'>亦有二法還就二，　三法就三如連珠，</div>
<div class='lg-row'>四法就四五亦然，　五法次六六次七，</div>
<div class='lg-row'>八法義廣九次第，　十法從十至十一；</div>
<div class='lg-row'>如是法寶終不忘，　亦恒處世久存在，</div>
<div class='lg-row'>於大眾中集此法，　即時阿難昇乎座；</div>
<div class='lg-row'>彌勒稱善快哉說，　諸法義合宜配之。</div>
<div class='lg-row'>更有諸法宜分部，　世尊所說各各異；</div>
<div class='lg-row'>菩薩發意趣大乘，　如來說此種種別。</div>
<div class='lg-row'>人尊說六度無極：　布施、持戒、忍、精進、</div>
<div class='lg-row'>禪、智慧力如月初，　逮度無極覩諸法。</div>
<div class='lg-row'>諸有勇猛施頭目，　身體血肉無所惜，</div>
<div class='lg-row'>妻妾國財及男女，　此名檀度不應棄。</div>
<div class='lg-row'>戒度無極如金剛，　不毀不犯無漏失，</div>
<div class='lg-row'>持心護戒如坏瓶，　此名戒度不應棄。</div>
<div class='lg-row'>或有人來截手足，　不起瞋恚忍力強，</div>
<div class='lg-row'>如海含容無增減，　此名忍度不應棄。</div>
<div class='lg-row'>諸有造作善惡行，　身口意三無厭足，</div>
<div class='lg-row'>妨人諸行不至道，　此名進度不應棄。</div>
<div class='lg-row'>諸有坐禪出入息，　心意堅固無亂念，</div>
<div class='lg-row'>正使地動身不傾，　此名禪度不應棄。</div>
<div class='lg-row'>以智慧力知塵數，　劫數兆載不可稱，</div>
<div class='lg-row'>書䟽業聚意不亂，　此名智度不應棄。</div>
<div class='lg-row'>諸法甚深論空理，　難明難了不可觀，</div>
<div class='lg-row'>將來後進懷狐疑，　此菩薩德不應棄。</div>
<div class='lg-row'>阿難自陳有是念：　菩薩之行愚不信，</div>
<div class='lg-row'>除諸羅漢信解脫，　爾乃有信無猶豫。</div>
<div class='lg-row'>四部之眾發道意，　及諸一切眾生類；</div>
<div class='lg-row'>彼有牢信不狐疑，　集此諸法為一分。</div>
<div class='lg-row'>彌勒稱善快哉說，　發趣大乘意甚廣；</div>
<div class='lg-row'>或有諸法斷結使，　或有諸法成道果。</div>
<div class='lg-row'>阿難說曰此云何？　我見如來演此法，</div>
<div class='lg-row'>亦有不從如來聞，　此法豈非當有疑？</div>
<div class='lg-row'>設我言見此義非，　於將來眾便有虛；</div>
<div class='lg-row'>今稱諸經聞如是，　佛處所在城國土，</div>
<div class='lg-row'>波羅捺國初說法，　摩竭國降三迦葉；</div>
<div class='lg-row'>釋翅、拘薩、迦尸國，　瞻波、句留、毘舍離。</div>
<div class='lg-row'>天宮、龍宮、阿須倫，　乾沓和等拘尸城；</div>
<div class='lg-row'>正使不得說經處，　當稱原本在舍衛。</div>
<div class='lg-row'>吾所從聞一時事，　佛在舍衛及弟子，</div>
<div class='lg-row'>祇桓精舍修善業，　孤獨長者所施園。</div>
<div class='lg-row'>時佛在中告比丘：　當修一法專一心，</div>
<div class='lg-row'>思惟一法無放逸。　云何一法？謂念佛，</div>
<div class='lg-row'>法念、僧念及戒念，　施念去相次天念，</div>
<div class='lg-row'>息念、安般及身念，　死念除亂謂十念。</div>
<div class='lg-row'>此名十念更有十，　次後當稱尊弟子；</div>
<div class='lg-row'>初化拘隣真佛子，　最後小者名須拔。</div>
<div class='lg-row'>以此方便了一法，　二從二法三從三，</div>
<div class='lg-row'>四五六七八九十，　十一之法無不了。</div>
<div class='lg-row'>從一增一至諸法，　義豐慧廣不可盡；</div>
<div class='lg-row'>一一契經義亦深，　是故名曰增壹含。</div>
<div class='lg-row'>今尋一法難明了，　難持難曉不可明；</div>
<div class='lg-row'>比丘自稱功德業，　今當稱之尊第一。</div>
<div class='lg-row'>猶如陶家所造器，　隨意所作無狐疑；</div>
<div class='lg-row'>如是阿含增一法，　三乘教化無差別。</div>
<div class='lg-row'>佛經微妙極甚深，　能除結使如流河；</div>
<div class='lg-row'>然此增一最在上，　能淨三眼除三垢。</div>
<div class='lg-row'>其有專心持增一，　便為總持如來藏；</div>
<div class='lg-row'>正使今身不盡結，　後生便得高才智。</div>
<div class='lg-row'>若有書寫經卷者，　繒綵花蓋持供養，</div>
<div class='lg-row'>此福無量不可計，　以此法寶難遇故。</div>
<div class='lg-row'>說此語時地大動，　雨天華香至于膝，</div>
<div class='lg-row'>諸天在空歎善哉！　上尊所說盡順宜。</div>
<div class='lg-row'>契經一藏律二藏，　阿毘曇經為三藏；</div>
<div class='lg-row'>方等大乘義玄邃，　及諸契經為雜藏。</div>
<div class='lg-row'>安處佛語終不異，　因緣本末皆隨順；</div>
<div class='lg-row'>彌勒諸天皆稱善，　釋迦文經得久存。</div>
<div class='lg-row'>彌勒尋起手執華，　歡喜持用散阿難；</div>
<div class='lg-row'>此經真實如來說，　使阿難尋道果成。</div>
</div><p>是時，尊者阿難及梵天將諸梵迦夷天，皆來會集；化自在天將諸營從，皆來會聚；他化自在天將諸營從，皆悉來會；兜術天王將諸天之眾，皆來會聚；豔天將諸營從，悉來會聚；釋提桓因將諸三十三天眾，悉來集會；提頭賴吒天王將乾沓和等，悉來會聚；毘留勒叉天王將諸厭鬼，悉來會聚；毘留跛叉天王將諸龍眾，悉來會聚；毘沙門天王將閱叉、羅剎眾，悉來會聚。</p>
<p>是時，彌勒大士告賢劫中諸菩薩等：「卿等勸勵諸族姓子、族姓女，諷誦受持增一尊法，廣演流布，使天、人奉行。」</p>
<p>說是語時，諸天、世人、乾沓和、阿須倫、伽留羅、摩睺勒、甄陀羅等，各各白言：「我等盡共擁護是善男子、善女人，諷誦受持增一尊法，廣演流布，終不中絕。」</p>
<p>時，尊者阿難告優多羅曰：「我今以此增一阿含囑累於汝，善諷誦讀，莫令漏減，所以者何？其有輕慢此尊經者，便為墮落為凡夫行。何以故？此，優多羅，增一阿含，出三十七道品之教，及諸法皆由此生。」</p>
<p>時，大迦葉問阿難曰：「云何，阿難！增一阿含乃能出生三十七道品之教，及諸法皆由此生？」</p>
<p>阿難報言：「如是，如是，尊者迦葉！增一阿含出生三十七品，及諸法皆由此生；且置增一阿含，一偈之中，便出生三十七品及諸法。」</p>
<p>迦葉問言：「何等偈中出生三十七品及諸法？」</p>
<p>時，尊者阿難便說此偈：</p>

<div class="lg regular" style="margin-left:1em;"><div class='lg-row'>「諸惡莫作，　諸善奉行，　自淨其意，</div>
<div class='lg-row'>是諸佛教。</div>
</div><p>「所以然者，諸惡莫作，是諸法本，便出生一切善法；以生善法，心意清淨。是故，迦葉！諸佛世尊身、口、意行，常修清淨。」</p>
<p>迦葉問曰：「云何，阿難！增壹阿含獨出生三十七品及諸法，餘四阿含亦復出生乎？」</p>
<p>阿難報言：「且置。迦葉！四阿含義，一偈之中，盡具足諸佛之教，及辟支佛、聲聞之教。所以然者，諸惡莫作，戒具之禁；清白之行，諸善奉行；心意清淨，自淨其意；除邪顛倒，是諸佛教，去愚惑想。云何，迦葉！戒清淨者，意豈不淨乎？意清淨者，則不顛倒；以無顛倒，愚惑想滅，諸三十七道品果便得成就。以成道果，豈非諸法乎？」</p>
<p>迦葉問曰：「云何，阿難！以此增一付授優多羅，不囑累餘比丘一切諸法乎？」</p>
<p>阿難報言：「增一阿含則是諸法，諸法則是增一阿含，一無有二。」</p>
<p>迦葉問曰：「以何等故，以此增一阿含囑累優多羅，不囑累餘比丘乎？」</p>
<p>阿難報曰：「迦葉當知，昔者九十一劫，毘婆尸如來、至真、等正覺出現於世。爾時，此優多羅比丘名曰伊俱優多羅，爾時彼佛以增一之法囑累此人，使諷誦讀。自此以後三十一劫，次復有佛名式詰如來、至真、等正覺。爾時，此優多羅比丘名目伽優多羅。式詰如來復以此法囑累其人，使諷誦讀。即彼三十一劫中，毘舍婆如來、至真、等正覺，復出於世。爾時，此優多羅比丘名龍優多羅，復以此法囑累其人，使諷誦讀。</p>
<p>「迦葉當知，此賢劫中有拘留孫如來、至真、等正覺，出現於世。爾時，優多羅比丘名雷電優多羅，復以此法囑累其人，使諷誦讀。此賢劫中次復有佛，名拘那含如來、至真、等正覺，出現於世。爾時，優多羅比丘名天優多羅，復以此法囑累其人，使諷誦讀。此賢劫中次復有佛，名迦葉如來、至真、等正覺，出現於世。爾時，優多羅比丘名梵優多羅，復以此法囑累其人，使諷誦讀。</p>
<p>「迦葉當知，今釋迦文如來、至真、等正覺，出現於世。今此比丘名優多羅，釋迦文佛雖般涅槃，比丘阿難猶存於世。世尊以法盡以囑累我，我今復以此法授與優多羅。所以者何？當觀其器，察知原本，然後授法。何以故？過去時於此賢劫中，拘留孫如來、至真、等正覺、明行成為、善逝、世間解、無上士、道法御、天人師，號佛、眾祐，出現於世。爾時，有王名摩訶提婆，以法治化，未曾阿曲，壽命極長，端正無雙，世之希有，八萬四千歲中於童子身而自遊戲，八萬四千歲中以太子身以法治化，八萬四千歲中復以王法治化天下。</p>
<p>「迦葉當知，爾時世尊遊甘梨園中，食後如昔常法中庭經行，我及侍者，爾時世尊便笑，口出五色光。我見已，前長跪白世尊曰：『佛不妄笑，願聞本末。如來、至真、等正覺，終不妄笑。』爾時，迦葉！佛告我言：『過去世時於此賢劫中，有如來名拘留孫至真、等正覺，出現於世，復於此處為諸弟子而廣說法。復次，於此賢劫中，復有拘那含如來、至真、等正覺，出現於世，爾時彼佛亦於此處而廣說法。次復，此賢劫中迦葉如來、至真、等正覺，出現於世，迦葉如來亦於此處而廣說法。』</p>
<p>「爾時，迦葉！我於佛前長跪白佛言：『願令後釋迦文佛亦於此處，與諸弟子具足說法，此處便為四如來金剛之座，恒不斷絕。』</p>
<p>「爾時，迦葉！釋迦文佛於彼坐，便告我言：『阿難！昔者此坐，賢劫之中有王出世，名摩訶提婆。乃至八萬四千歲以王法教化，訓之以德，經歷年歲，便告劫比言：「若見我首有白髮者，便時告吾。」爾時，彼人聞王教令，復經數年，見王首上有白髮生，便前長跪白大王曰：「大王當知，首上已生白髮。」時王告彼人言：「捉取金鑷，拔吾白髮，著吾手中。」爾時，彼人受王教令，便執金鑷，前拔白髮。</p>
<p>「『爾時，大王見白髮已，便說此偈：</p>

<div class="lg regular" style="margin-left:3em;"><div class='lg-row'>「『「於今我首上，　已生衰耗毛；</div>
<div class='lg-row'>天使已來至，　宜當時出家。</div>
</div><p>「『「我今已食人中之福，宜當自勉昇天之德，剃除鬚髮，著三法衣，以信堅固，出家學道，離於眾苦。」</p>
<p>「『爾時，王摩訶提婆便告第一太子，名曰長壽：「卿今知不？吾首已生白髮，意欲剃除鬚髮，著三法衣，以信堅固，出家學道，離於眾苦。汝紹吾位，以法治化，勿令有失，違吾言教，造凡夫行。所以然者，若有斯人，違吾言者，便為凡夫之行。凡夫者，長處三塗、八難之中。」爾時，王摩訶提婆以王之位授太子已，復以財寶賜與劫比，便於彼處剃除鬚髮，著三法衣，以信堅固，出家學道，離於眾苦。於八萬四千歲善修梵行，行四等心，慈、悲、喜、護，身逝命終，生梵天上。</p>
<p>「『時，長壽王憶父王教，未曾暫捨。以法治化，無有阿曲，未經旬日，便復得作轉輪聖王，七寶具足。所謂七寶者，輪寶、象寶、馬寶、珠寶、玉女寶、典藏寶、典兵寶，是謂七寶。復有千子，勇猛智慧，能除眾苦，統領四方。</p>
<p>「『時，長壽王以前王法，如上作偈：</p>

<div class="lg regular" style="margin-left:3em;"><div class='lg-row'>「『「敬法奉所尊，　不忘本恩報；</div>
<div class='lg-row'>復能崇三業，　智者之所貴！」』</div>
</div><p>「我觀此義已，以此增一阿含授與優多羅比丘。何以故？一切諸法皆有所由。」</p>
<p>時，尊者阿難告優多羅曰：「汝前作轉輪聖王時，不失王教，今復以此法而相囑累，不失正教，莫作凡夫之行。汝今當知，若有違失如來善教者，便墮凡夫地中。何以故？時，王摩訶提婆不得至竟解脫之地，未得解脫至安隱處；雖受梵天福報，猶不至究竟；如來善業，乃名究竟安隱之處，快樂無極，天、人所敬，必得涅槃。以是之故，優多羅！當奉持此法，諷誦讀念：莫令缺漏。」</p>
<p>爾時，阿難便說偈曰：</p>

<div class="lg regular" style="margin-left:1em;"><div class='lg-row'>「於法當念故，　如來由是生；</div>
<div class='lg-row'>法興成正覺，　辟支羅漢道。</div>
<div class='lg-row'>法能除眾苦，　亦能成果實；</div>
<div class='lg-row'>念法不離心，　今報後亦受。</div>
<div class='lg-row'>若欲成佛者，　猶如釋迦文；</div>
<div class='lg-row'>受持三藏法，　句逗不錯亂。</div>
<div class='lg-row'>三藏雖難持，　義理不可窮；</div>
<div class='lg-row'>當誦四阿含，　便斷天人徑。</div>
<div class='lg-row'>阿含雖難誦，　經義不可盡；</div>
<div class='lg-row'>戒律勿令失，　此是如來寶。</div>
<div class='lg-row'>禁律亦難持，　阿含亦復然；</div>
<div class='lg-row'>牢持阿毘曇，　便降外道術。</div>
<div class='lg-row'>宣暢阿毘曇，　其義亦難持；</div>
<div class='lg-row'>當誦三阿含，　不失經句逗。</div>
<div class='lg-row'>契經阿毘曇，　戒律流布世；</div>
<div class='lg-row'>天人得奉行，　便生安隱處。</div>
<div class='lg-row'>設無契經法，　亦復無戒律；</div>
<div class='lg-row'>如盲投於冥，　何時當見明？</div>
<div class='lg-row'>以是囑累汝，　并及四部眾，</div>
<div class='lg-row'>當持勿輕慢，　於釋迦文尼！」</div>
</div><p>尊者阿難說是語時，天地六反震動，諸尊神天在虛空中，手執天華而散尊者阿難上，及散四部之眾。一切天、龍、鬼神、乾沓和、阿須倫、加留羅、甄陀羅、摩休勒等，皆懷歡喜而悉歎曰：「善哉！善哉！尊者阿難！上中下言，悉無不善，於法當恭敬。誠如所說，諸天、世人無不從法而得成就。若有行惡，便墮地獄、餓鬼、畜生。」</p>
<p>爾時，尊者阿難於四部眾中而師子吼，勸一切人，奉行此法。爾時，座上三萬天、人得法眼淨。爾時，四部之眾、諸天、世人，聞尊者所說，歡喜奉行。</p>
</div>
<div class='div-pin'><a id='mulu4' />
<p class='h1'>增壹阿含經十念品第二</p>
<div class='div-jing'><a id='mulu5' />
<p class='h2'>（一）</p><p>聞如是：</p>
<p>一時，佛在舍衛國祇樹給孤獨園。</p>
<p>爾時，世尊告諸比丘：「當修行一法，當廣布一法；便成神通，去眾亂想，逮沙門果，自致涅槃。云何為一法？所謂念佛，當善修行，當廣演布，便成神通，去眾亂想，逮沙門果，自致涅槃。是故，諸比丘！當修行一法，當廣布一法。如是，諸比丘！當作是學。」</p>
<p>爾時，諸比丘聞佛所說，歡喜奉行。</p>
</div>
<div class='div-jing'><a id='mulu6' />
<p class='h2'>（二）</p><p>聞如是：</p>
<p>一時，佛在舍衛國祇樹給孤獨園。</p>
<p>爾時，世尊告諸比丘：「當修行一法，當廣布一法；便成神通，去眾亂想，逮沙門果，自致涅槃。云何為一法？所謂念法，當善修行，當廣演布，便成神通，去眾亂想，逮沙門果，自致涅槃。是故，諸比丘！當修行一法，當廣布一法。如是，諸比丘！當作是學。」</p>
<p>爾時，諸比丘聞佛所說，歡喜奉行。</p>
</div>
<div class='div-jing'><a id='mulu7' />
<p class='h2'>（三）</p><p>聞如是：</p>
<p>一時，佛在舍衛國祇樹給孤獨園。</p>
<p>爾時，世尊告諸比丘：「當修行一法，當廣布一法；便成神通，去眾亂想，獲沙門果，自致涅槃。云何為一法？所謂念眾。當善修行，當廣演布，便成神通，除眾亂想，逮<span class='corr'>沙</span>門果，自致涅槃。是故，諸比丘！當修行一法，當廣演布一法。如是，諸比丘！當作是學。」</p>
<p>爾時，諸比丘聞佛所說，歡喜奉行。</p>
</div>
<div class='div-jing'><a id='mulu8' />
<p class='h2'>（四）</p><p>聞如是：</p>
<p>一時，佛在舍衛國祇樹給孤獨園。</p>
<p>爾時，世尊告諸比丘：「當修行一法，當廣布一法；便成神通，除眾亂想，逮沙門果，自致涅槃。云何為一法？所謂念戒。當善修行，當廣演布，便成神通，除去眾想，逮沙門果，自致涅槃。是故，諸比丘！當修行一法，當廣布一法。如是，諸比丘！當作是學。」</p>
<p>是時，諸比丘聞佛所說，歡喜奉行。</p>
</div>
<div class='div-jing'><a id='mulu9' />
<p class='h2'>（五）</p><p>聞如是：</p>
<p>一時，佛在舍衛國祇樹給孤獨園。</p>
<p>爾時，世尊告諸比丘：「當修行一法，當廣布一法；便成神通，去眾亂想，逮沙門果，自致涅槃。云何為一法？所謂念施。當善修行，當廣演布，便成神通，除眾亂想，逮沙門果，自致涅槃。如是，諸比丘！當修行一法，當廣布一法。如是。諸比丘！當作是學。」</p>
<p>爾時，諸比丘聞佛所說，歡喜奉行。</p>
</div>
<div class='div-jing'><a id='mulu10' />
<p class='h2'>（六）</p><p>聞如是：</p>
<p>一時，佛在舍衛國祇樹給孤獨園。</p>
<p>爾時，世尊告諸比丘：「當修行一法，當廣布一法；便成神通，除諸亂想，獲沙門果，自致涅槃。云何為一法？所謂念天。當善修行，當廣演布，便成神通，除去諸想，獲沙門果，自致涅槃。是故，諸比丘！當修行一法，當廣布一法。如是，諸比丘！當作是學。」</p>
<p>爾時，諸比丘聞佛所說，歡喜奉行。</p>
</div>
<div class='div-jing'><a id='mulu11' />
<p class='h2'>（七）</p><p>聞如是：</p>
<p>一時，佛在舍衛國祇樹給孤獨園。</p>
<p>爾時，世尊告諸比丘：「當修行一法，當廣布一法；便成神通，除諸亂想，獲沙門果，自致涅槃。云何為一法？所謂念休息。當善修行，當廣演布，便成神通，去諸亂想，獲沙門果，自致涅槃。是故，諸比丘！當修行一法，當廣布一法。如是，諸比丘！當作是學。」</p>
<p>爾時，諸比丘聞佛所說，歡喜奉行。</p>
</div>
<div class='div-jing'><a id='mulu12' />
<p class='h2'>（八）</p><p>聞如是：</p>
<p>一時，佛在舍衛國祇樹給孤獨園。</p>
<p>爾時，世尊告諸比丘：「當修行一法，當廣布一法；便成神通，除諸亂想，獲沙門果，自致涅槃。云何為一法？所謂念安般。當善修行，當廣演布，便成神通，去諸亂想，獲沙門果，自致涅槃。是故，諸比丘！當修行一法，當廣布一法。如是，諸比丘！當作是學。」</p>
<p>爾時，諸比丘聞佛所說，歡喜奉行。</p>
</div>
<div class='div-jing'><a id='mulu13' />
<p class='h2'>（九）</p><p>聞如是：</p>
<p>一時，佛在舍衛國祇樹給孤獨園。</p>
<p>爾時，世尊告諸比丘：「當修行一法，當廣布一法；便成神通，除諸亂想，逮沙門果，自致涅槃。云何為一法？所謂念身非常。當善修行，當廣演布，便成神通，去眾亂想，得沙門果，自致涅槃。是故，諸比丘！當修行一法，當廣布一法。如是，諸比丘！當作是學。」</p>
<p>爾時，諸比丘聞佛所說，歡喜奉行。</p>
</div>
<div class='div-jing'><a id='mulu14' />
<p class='h2'>（一〇）</p><p>聞如是：</p>
<p>一時，佛在舍衛國祇樹給孤獨園。</p>
<p>爾時，世尊告諸比丘：「當修行一法，當廣布一法；便成神通，除諸亂想，獲沙門果，自致涅槃。云何為一法？所謂念死。當善修行，當廣演布，便成神通，去眾亂想，得沙門果，自致涅槃。是故，諸比丘！當修行一法，當廣布一法。如是，諸比丘！當作是學。」</p>
<p>爾時，諸比丘聞佛所說，歡喜奉行。</p>

<div class="lg regular"><div class='lg-row'>佛、法、聖眾念　戒、施及天念</div>
<div class='lg-row'>休息、安般念　身、死念在後</div>
</div></div>
<p class='juan'>增壹阿含經卷第一</p></div>
<div class='div-w'>
<div class="lg regular" style="margin-left:3em;"><div class='lg-row'>「『「於今我首上，　已生衰耗毛；</div>
<div class='lg-row'>天使已來至，　宜當時出家。</div>
</div><p>「『「我今已食人中之福，宜當自勉昇天之德，剃除鬚髮，著三法衣，以信堅固，出家學道，離於眾苦。」</p>
<p>「『時，長壽王告第一太子善觀曰：「卿今知不？吾已首上生白髮，意欲剃除鬚髮，著三法衣，以信堅固，出家學道，離於眾苦。汝紹吾位，以法治化，勿令有失，違吾言教，造凡夫行。所以然者，若有斯人，違吾言者，為凡夫之行。夫凡夫者，長處三塗、八難之中。」時，王長壽八萬四千歲善修梵行，行四等心，慈、悲、喜、護，身逝命終，生梵天上。時，王善觀憶父王教，未曾暫捨，以法治化，無有阿曲。』</p>
<p>「迦葉！知不？爾時摩訶提婆，豈異人乎？莫作是觀，爾時王者，今釋迦文是；時長壽王者，今阿難身是；爾時善觀者，今優多羅比丘是；恒受王法未曾捨忘，亦不斷絕。時，善觀王復興父王勅，以法治化，不斷王教。所以然者，以父王教，難得違故。」</p>
<p>爾時，尊者阿難便說偈曰：</p>
</div>
</div><!-- end of div[@id='body'] -->
</body></html>