<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說大悲空智金剛大教王儀軌經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu13' />佛說大悲空智金剛大教王儀軌經卷第三</p><p class="byline">宋西天三藏銀青光祿大夫試光祿卿普明慈覺大師法護奉　詔譯</p>
<div class='div-pin'><a id='mulu14' />
<p class='h1'>金剛藏菩薩現證儀軌王品第十一</p><p>佛告金剛藏言：「顰眉顧視名忿怒眼，二目向左顧視名信愛眼，向右顧視或二目仰視並鉤召眼。</p>
<p>「二目平視或視鼻準上，觀出息或屏氣，並信愛用；觀入息，鉤召用。說鬼宿日，觀乳木樹，名信愛用；以金剛杵止草木動，並息災、鉤召用。</p>
<p>「於六月分修習相應，成就無礙，以佛神力不思議故。得成就已，令諸眾生入佛知見，不應降伏作損惱事。</p>
<p>「又，此三昧不應分別得大罪咎，諸所作事乃至語言畢竟利益，若於眾生少分損害，如是法印不能成就。</p>
<p>「服三昧藥者，住歌詠舞戲三摩呬多是所對治，自他飲食如五甘露。</p>
<p>「又說是相，於七日中應知成就，離喜過失。或有殊妙言音、眼目修淨、身出妙香、影長七步大身人來，見是相已即知聖賢，修瑜伽者觸彼少分，得剎那頃作持明仙。</p>
<p>「我今於十二廣大儀軌中略說酤羅菩薩於諸眾生速疾成就信愛之法：從紇哩字觀想本尊，紅色四臂手執弓箭，持優鉢羅華及蓮華鉤，如是觀想於三界中而為信愛。</p>
<p>「於剎帝利誦真言十萬遍、宰官誦一百遍、於世間眾生誦一萬遍、諸天誦二十萬遍、阿修羅七十萬遍、藥叉傍生誦一俱胝，如其所說住清淨相，諸佛世尊金剛堅固之身普能攝受。</p>
<p>「作曼拏羅及護摩時，於彼晨朝承事佛像。作加持已，觀想諸佛遍滿虛空，隨屬本尊入已，心內於真言行應當善解，種種供養皆從吽字出生。</p>
<p>「彼彼真言曰：</p>
<p class="dharani">「唵<span class='note-inline'>(引)</span>嚩日囉<span class='note-inline'>(二合)</span>補瑟閉<span class='note-inline'>(二合)</span>阿<span class='note-inline'>(引)</span>吽<span class='note-inline'>(引)</span>薩嚩<span class='note-inline'>(二合)</span>訶</p>
<p class="dharani">「唵<span class='note-inline'>(引)</span>嚩日囉<span class='note-inline'>(二合)</span>度閉<span class='note-inline'>(引)</span>阿<span class='note-inline'>(引)</span>吽<span class='note-inline'>(引)</span>薩嚩<span class='note-inline'>(二合)</span>訶</p>
<p class="dharani">「唵<span class='note-inline'>(引)</span>嚩日囉<span class='note-inline'>(二合)</span>禰<span class='note-inline'>(引)</span>閉<span class='note-inline'>(引)</span>阿吽<span class='note-inline'>(引)</span>薩嚩<span class='note-inline'>(二合)</span>訶</p>
<p class="dharani">「唵<span class='note-inline'>(引)</span>嚩日囉<span class='note-inline'>(二合)</span>喭提阿<span class='note-inline'>(引)</span>吽<span class='note-inline'>(引)</span>薩嚩<span class='note-inline'>(二合)</span>訶</p>
<p class="dharani">「唵<span class='note-inline'>(引)</span>嚩日囉<span class='note-inline'>(二合)</span>迺尾儞<span class='note-inline'>(引)</span>阿<span class='note-inline'>(引)</span>吽<span class='note-inline'>(引)</span>薩嚩<span class='note-inline'>(二合)</span>訶</p>
<p>「獻阿伽水儀軌次第如前已說，我今復說成就護魔法：息災，圓爐，白色，廣一肘半，深等半；增益，四方，黃色，廣二肘，深一肘；降伏，三角，黑色，廣十指，深五指；信愛，紅色；鉤召，如信愛同；忿怒與降伏同。</p>
<p>「息災用脂麻，增益用酪，降伏用羯諾迦木，忿怒用棘木，信愛、鉤召並用紅優鉢羅華。</p>
<p>「火天歡喜真言曰：</p>
<p class="dharani">「唵<span class='note-inline'>(引)</span>阿枿那<span class='note-inline'>(二合)</span>曳摩訶<span class='note-inline'>(引)</span>帝惹薩哩嚩<span class='note-inline'>(二合)</span>歌<span class='note-inline'>(引)</span>摩鉢囉<span class='note-inline'>(二合)</span>娑<span class='note-inline'>(引)</span>馱各歌<span class='note-inline'>(引)</span>嚕拏也<span class='note-inline'>(二合)</span>訖哩<span class='note-inline'>(二合)</span>多薩埵<span class='note-inline'>(引)</span>囉他<span class='note-inline'>(二合)</span>遏悉銘<span class='note-inline'>(二合)</span>散儞呬都婆嚩阿枿那也<span class='note-inline'>(三合)</span>嚩<span class='note-inline'>(引)</span>喝那怛鑁<span class='note-inline'>(二合)</span>儞尾索<span class='note-inline'>(引)</span>叱部<span class='note-inline'>(引)</span>多<span class='note-inline'>(引)</span>枲呬嚩日囉<span class='note-inline'>(二合)</span>酤<span class='note-inline'>(引)</span>駄布<span class='note-inline'>(引)</span>[口*爾]底那<span class='note-inline'>(引)</span>那<span class='note-inline'>(引)</span>囉怛那<span class='note-inline'>(二合)</span>馱哩<span class='note-inline'>(引)</span>馱<span class='note-inline'>(引)</span>底哩<span class='note-inline'>(二合引)</span>阿母酤<span class='note-inline'>(引)</span>㰠曼拏朗栗契多莎哩覃<span class='note-inline'>(二合)</span>拶嚩鉢囉<span class='note-inline'>(二合)</span>哩覃<span class='note-inline'>(二合)</span>拶娑<span class='note-inline'>(引)</span>提耽枿[打-丁+荼]賀咩部葛阿<span class='note-inline'>(引)</span>枿弭奢悉野他<span class='note-inline'>(引)</span>歌<span class='note-inline'>(引)</span>梨薩哩嚩<span class='note-inline'>(二合)</span>悉提酤嚕薩嚩<span class='note-inline'>(二合)</span>彌</p>
<p>「獻閼伽水真言曰：</p>
<p class="dharani">「唵<span class='note-inline'>(引)</span>[口*弱]吽<span class='note-inline'>(引)</span>鑁斛龕囕</p>
<p>「淨水真言曰：</p>
<p class="dharani">「唵<span class='note-inline'>(引)</span>梨<span class='note-inline'>(引)</span>梨<span class='note-inline'>(引)</span>吽<span class='note-inline'>(引)</span>恪</p>
<p>「獻食真言曰：</p>
<p class="dharani">「唵<span class='note-inline'>(引)</span>探探」</p>
</div>
<div class='div-pin'><a id='mulu15' />
<p class='h1'>熾盛拏吉尼所說成就品第十二</p><p>復次，金剛藏言：「世尊！於諸法海云何為求成就者略說如是本尊色相？」</p>
<p>佛言：「為於無我明妃或吉祥呬嚕迦，一剎那頃知彼安住，及於廣大清淨儀軌若時、若處最初修習，是故略說。</p>
<p>「復次，持真言者，一心成就三摩呬多，於<span class='corr'>己</span>住舍或夜時分發勤勇心，以勝慧相應觀想吉祥呬嚕迦像，澡浴塵穢，著新淨衣，以旃檀香塗瑩手足，嚼荳䓻齒木及妙香果，無非時食。如佛世尊求出離想，親近智者，觀想行人，於剎那頃忽起異相，於所持明心難調柔，爾時行者不應止息，決定精勤趣求成就。」</p>
<p>佛告金剛藏言：「我說禪定心能壞煩惱毒，求成就者極善籌量，於一月分心存聖像、離諸攀緣，或一日中相續觀想，隨其所辦得大果利。所有輪轉自他二利非餘方便速能修習，於所持明而常現前。</p>
<p>「求成就者如是煩惱迷醉、憂悲病苦、熾然三毒，說剎那頃如實相應，而得不墮五無間處。設有屠膾、卑賤、醜陋、身不具足、造惡業者思求成就，應修十善尊重愛樂密護根門，是人決定離瞋慢習而得成就三摩呬多。設此時分於祕密行乃至法印未得成就，自然得是持明智者或瑜儗尼而來為說攝受某印，執金剛杵利益眾生；或得廣大莊嚴具相童子以悉囉訶香和合龍腦以菩提心加持散之。應當一心觀彼聖像，彼或為說十善等法，知實明了，得彼成就，無復疑惑。或勝那哩及自眷屬亦應觀想，若天、若人、阿修羅、緊那羅、夜叉女等，彼亦領解自所行行，當生信敬，勿起邪思、瞋怒色相。」</p>
<p>復次，金剛藏言：「世尊！於無我理已具足說，復何印所印處二種成就？」</p>
<p>佛言：「如來大悲，隨所應現具相明妃住蓮華族，捨幻化相，而能照解勝惠方便二種生滅，是二邊際非生、非滅，即真實性。又，此滅處處無有性，滅無盡故；瑜伽生滅次第如是。又，修觀者從戲論生，如夢所作了如幻覺，實無戲論。是中所說如曼拏羅現諸色相和合出生灌頂大印及大妙樂，如是了知唯大威力。青、黃、赤、綠及黑、白色，行、非行等勝惠方便二種相因，說金剛薩埵有妙樂性，於曼拏羅餘無作用。」</p>
<p>時金剛藏白佛言：「世尊！是大妙樂自所相應出生次第，若非有性，復何所用？」</p>
<p>佛言：「快哉，大士以信除疑。我說世間身所妙樂，能觀所觀如華有香，華性若無，香不可得；身相妙樂亦復如是。於性、無性如佛知覺，癡暗無知及餘怯弱悉能破壞。</p>
<p>「彼金剛喻沙三摩地極妙樂行唯一體相，為佛實藏，我所說法聞自功德，信順世、出世間為調御者，離喜、俱生喜等即我自性，如以燈明破諸黑暗。三十二相、八十種好皆樂輪之所安住，彼相若無，是義非有。於諸聖天不應棄捨，是故覺非有性、色亦無性，諸相、非相皆勝妙樂。</p>
<p>「又，諸世間自他色相悉俱生故，心相清淨即名還滅。若於本尊相應出生威儀色相及安住處，如彈指頃而執著者，譬少毒藥能害多命，知彼毒已還能壞毒。</p>
<p>「又，於分別而強分別、以清淨有破煩惱有，如風病人食摩沙豆，發病愈風，名顛倒藥。</p>
<p>「於相決定而常尋伺，而為分別一切法性，譬如有人少水入耳還以水取。</p>
<p>「又，諸眾生貪火所燒，為諸惡業之所纏縛，我以方便為說貪火而令解脫。如若有人為火燒烙還炙以火，即以是貪令斷貪縛，而不能知是顛倒觀想者，是人名為佛法中外道。</p>
<p>「又，蓮華部相應分別此五大種觸堅硬性而生執著，對治癡法是即地界毘盧遮那如來為菩提心之所容受；色身業用是即水界阿閦如來；水地相搖，熱觸生火，對治貪熾是即火界無量壽如來；思惟餘部有動轉相，對治嫉妬是即風界不空成就如來；於此妙樂而生愛樂，即虛空相對治兩舌，是即空界寶生如來。此五大種於剎那頃心能了知等同一味，是故於勝喜中分別貪……等五火與大妙樂同一本性。</p>
<p>「有十殑伽沙數如來眾同是一部，於是一部復有百萬無數大俱胝部，是勝喜中得如是部。」</p>
</div>
<div class='div-pin'><a id='mulu16' />
<p class='h1'>說方便品第十三</p><p>「復次，宣說一切金剛儀軌瑜儗尼方便灌頂戒：謂分別剎那飲食喜等，諸佛如來安住鑁字，正等一相得灌頂成就。」</p>
<p>復次，金剛薩埵白佛言：「世尊！如是鑁字云何說為拏吉尼戒？如來為調御師，願為我說如其次第。」</p>
<p>佛言：「是中鑁字唯一體性，最上莊嚴，為阿賴耶諸佛寶藏，於初喜等分別剎那住妙樂智，謂莊嚴果報作觀離相。</p>
<p>「修瑜伽者於四剎那正行當如是知：莊嚴者，即初喜中方便為說種種理事；果報者，謂即勝喜，知妙樂觸；作觀者，謂即離喜，我所受用為說尋伺；離相者，即俱生喜，遠離三種：貪與無貪及彼中間。</p>
<p>「復次，灌頂阿闍梨以四種祕密觀想次第發清淨心，熙怡顧視，知具福慧，滅除煩惱。於諸眾生因緣成熟為說四種澡沐灌頂，以二手執金剛鈴杵，其灌頂者面目熙怡，莊嚴色相，以大拇指、無名指施設種種供養已，為說攝受大印。</p>
<p>「知彼弟子是大種族，遠離瞋恚及我慢習，調御教誨，執金剛杵，隨其本尊說灌頂作用相應契印。</p>
<p>「見自師尊恭敬供養如佛世尊，具大寂靜，於此金剛瑜伽出生成就印法不應分別。又，應如我以大威力於生死泥拔濟沈溺，作大歸救。</p>
<p>「爾時，弟子執金剛杵，以盡世甘美廣大飲食、燒香、塗香、幢幡、寶鐸、及妙華鬘是等供養，於種種勝喜妙樂剎那遠離，乃至菩提最後邊際，持金剛杵利諸含識。</p>
<p>「又，為弟子說大悲智安住一切，是身非身，無有二相，觀動植等皆幻化相，輪壇方便畢竟無疑，諸同學者如己眷屬。」</p>
<p>時金剛藏白佛言：「世尊！云何名諸佛身最上輪壇？如其次第為我除疑。」</p>
<p>佛言：「是曼拏羅者，堅固菩提心作大施會，如虛空輪清淨境界，應知是名金剛瑜伽蓮華部義。」</p>
<p>時金剛藏復白佛言：「世尊！持何等戒、住何三昧？」</p>
<p>佛言：「一者不應殺害眾生，當共一心如護己有；二者無不與故取他人翫好；三者無欲邪行，知本性空故；四者無虛妄語，世、出世間發最上願。」</p>
<p>時諸瑜伽者於佛世尊作如是言：</p>

<div class="lg regular" style="margin-left:1em;"><div class='lg-row'>「云何名根境？　云何十二處？</div>
<div class='lg-row'>何等名蘊界？　復何為自性？」</div>
<div class='lg-row'>佛言：「根有六，　謂眼、耳、鼻根、</div>
<div class='lg-row'>與身、舌、意等，　內、外根癡俱，</div>
<div class='lg-row'>以金剛解脫。　又境有六塵，</div>
<div class='lg-row'>謂色、聲、香、味、　及與觸境界、</div>
<div class='lg-row'>并法界自性，　是名為六境。</div>
<div class='lg-row'>即前根、境二，　翻名十二處。</div>
<div class='lg-row'>五蘊謂色等、　及大悲行性，</div>
<div class='lg-row'>如是根境識，　說名十八界。</div>
<div class='lg-row'>是故瑜伽者，　於此能悟了，</div>
<div class='lg-row'>彼自性不生，　真實無妄失。</div>
<div class='lg-row'>一切盡知解，　猶如水中月；</div>
<div class='lg-row'>又如撚箭手，　云何生火相？</div>
<div class='lg-row'>是火非箭出、　亦非撚人手，</div>
<div class='lg-row'>諸相盡度量，　俱時無所得。</div>
<div class='lg-row'>又此所生火，　非假亦非實，</div>
<div class='lg-row'>是故諸法中，　應如是作意。」</div>
</div>
<p class='juan'>佛說大悲空智金剛大教王儀軌經卷第三</p></div>
</div><!-- end of div[@id='body'] -->
</body></html>