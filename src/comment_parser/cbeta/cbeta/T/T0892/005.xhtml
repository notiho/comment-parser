<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說大悲空智金剛大教王儀軌經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu20' />佛說大悲空智金剛大教王儀軌經卷第五<p class="byline">宋西天三藏銀青光祿大夫試光祿卿普明慈覺傳梵大師法護奉　詔譯</p>金剛王出現品第十五之餘</p><p>「復次，金剛藏菩薩！是諸明妃右半跏趺，立如舞勢，二臂、三目、竪忿怒髻皆用如前五印莊嚴：遨哩明妃黑色、陬哩明妃紅色、尾多哩明妃黃赤色、渴三摩哩明妃綠色、卜葛西明妃帝青珠色、設嚩哩明妃珂月色、贊拏哩明妃虛空青色、努彌尼明妃具種種色。</p>
<p>「又，諸明妃足履八魔——謂梵釋、那羅延、大自在、吠濕、嚩多尾怛那、乃哩底、毘摩質、多羅天等——各以最上供具於金剛部生適悅心，尊重供養。」</p>
<p>復次，無我菩薩問言：「是大祕密及信愛法鉤召諸龍、天、阿蘇羅，以何等真言期剋摧伏諸難調者？」</p>
<p>時金剛王答如是言：「汝聽我說。是妙樂輪，諸佛、菩薩、我及餘處不妄開示。若有如實金剛薩埵等，於是真言無少悋惜。如是慇懃當為汝說：先以熾盛華鬘周遍間錯粉布曼拏羅已，於金剛藏為授灌頂，用上妙黑色脂麻厲聲加持，念發吒一萬遍，於空智金剛相應即得鉤召一切；念十萬遍，是人諸有所作於瑜伽相應，離諸疑惑。」</p>
<p>即說真言曰：</p>
<p class="dharani">「唵<span class='note-inline'>(引)</span>尾捺<span class='note-inline'>(引)</span>喃<span class='note-inline'>(引)</span>阿<span class='note-inline'>(引)</span>[寧*頁]載嚩<span class='note-inline'>(引)</span>哩馱<span class='note-inline'>(二合)</span>贊涅哩<span class='note-inline'>(二合)</span>訥普始耽鉢室左<span class='note-inline'>(二合引)</span>捺瑟吒<span class='note-inline'>(二合引)</span>那那<span class='note-inline'>(引)</span>曳底氷<span class='note-inline'>(卑孕切)</span>吳哩馱<span class='note-inline'>(二合)</span>計設末哩多<span class='note-inline'>(二合)</span>摩泥拶覩哩吻<span class='note-inline'>(二合下尾頴切)</span>設底泥怛囉<span class='note-inline'>(二合引)</span>野怛捺弩數痆<span class='note-inline'>(尼轄切)</span>設普惹<span class='note-inline'>(引)</span>野訖哩<span class='note-inline'>(二合)</span>瑟拏<span class='note-inline'>(二合)</span>薺<span class='note-inline'>(仁際切)</span>牟怛嚩補熾<span class='note-inline'>(引)</span>葛播<span class='note-inline'>(引)</span>羅摩<span class='note-inline'>(引)</span>賴<span class='note-inline'>(引)</span>歌馱<span class='note-inline'>(引)</span>哩尼阿馱摩<span class='note-inline'>(二合)</span>怛骨嚕<span class='note-inline'>(二合引)</span>囉唧多<span class='note-inline'>(引)</span>野阿哩提<span class='note-inline'>(二合引)</span>耨能瑟致哩<span class='note-inline'>(二合)</span>尼摩<span class='note-inline'>(引)</span>囉野摩<span class='note-inline'>(引)</span>囉野歌<span class='note-inline'>(引)</span>囉野歌<span class='note-inline'>(引)</span>囉野怛哩惹<span class='note-inline'>(二合)</span>野怛哩惹<span class='note-inline'>(二合)</span>野戌<span class='note-inline'>(引)</span>沙野戌<span class='note-inline'>(引)</span>沙野薩鉢多<span class='note-inline'>(二合)</span>娑<span class='note-inline'>(引)</span>誐囉<span class='note-inline'>(引)</span>那滿馱滿馱那<span class='note-inline'>(引)</span>誐<span class='note-inline'>(引)</span>瑟吒<span class='note-inline'>(二合)</span>歌那屹哩<span class='note-inline'>(二合)</span>恨拏<span class='note-inline'>(二合)</span>屹哩<span class='note-inline'>(二合)</span>恨拏<span class='note-inline'>(二合)</span>設咄嚕<span class='note-inline'>(二合)</span>那喝訶<span class='note-inline'>(引)</span>呬醯<span class='note-inline'>(引)</span>虎呼<span class='note-inline'>(引)</span>奚<span class='note-inline'>(引)</span>孩胡[咢*(每-母+(厂@巾))]<span class='note-inline'>(引)</span>憾<span class='note-inline'>(引)</span>憾郝發吒<span class='note-inline'>(半音)</span>薩嚩<span class='note-inline'>(二合)</span>訶<span class='note-inline'>(引)</span>」</p>
<p>復次，無我菩薩聞是智所至處相應，起適悅意，問是最上堅固祕密妙曼拏羅。</p>
<p>爾時，大智調御師生大歡喜，住三摩呬多：「以金剛蓮華大相應門而自粉畫其曼拏羅，一重四門、四峯樓閣、五色界道，金剛智線正等相應，周遍光明種種嚴飾。八大賢瓶如次粉畫，以寶末或五粉末、寒林塼炭末，中位畫八葉蓮，於臺蘂中粉畫白色三分葛波羅相、伊舍那方畫師子、火天方苾芻像、乃哩底方畫輪、風天方金剛杵，東門寶刀、南門奎樓鼓、西門畫龜、北門畫龍，明妃色相已如前說，是名八種幖幟。中位白色畫善巧金剛杵，別置一瓶名曰最勝，頸繫妙繒，插鉢羅嚩吉祥樹枝，入五寶末及五穀等。一切圓滿廣說如真實攝曼拏羅儀軌當如是知。</p>
<p>「入是曼拏羅者，觀想八種大明，如十二、或十六童子相，瓔珞、妙繒殊勝嚴飾——謂惹那末仡哩訥呬多末仡尼摩摩寫末哩耶摩覩末仡尼，是名八種大明。</p>
<p>「修瑜伽者，先以龍腦水散灑供養已，於是八種速獲成就。</p>
<p>「復次，曼拏羅中以上妙法食及妙衣服為解脫故，以金剛蓮華歌詠舞戲而供養之，如實相應，然後於中夜分引諸弟子入火壇中，除去面衣，視曼拏華所隨處為作灌頂。</p>
<p>「爾時，灌頂阿闍梨如其為說別別行相稱讚供養，亦說是為牟尼如來清淨學者，如是遠離貪等邊際，顯示真實，於諸儀軌少分開示。」</p>
<p>復次，無我菩薩問言：「彼金剛相應作供養已，一剎那頃云何如是說名本尊？」</p>
<p>以偈答曰：</p>

<div class="lg regular" style="margin-left:1em;"><div class='lg-row'>「是法非三世、　非輪迴、涅槃，</div>
<div class='lg-row'>無自亦無他，　斯最上大樂。</div>
<div class='lg-row'>如人自舉手，　拇指及無名，</div>
<div class='lg-row'>二指竪相捻，　二報斯決定。</div>
<div class='lg-row'>如本無是相，　云何生有想？</div>
<div class='lg-row'>設後智生時，　如啞所受夢。</div>
<div class='lg-row'>此最勝邊際，　由遠離貪故，</div>
<div class='lg-row'>依空實際中，　是即名空智。」</div>
</div></div>
<div class='div-pin'><a id='mulu21' />
<p class='h1'>金剛空智熾盛拏吉尼畫像儀式品第十六</p><p>「復次，五印我今當說：謂頂相寶輪者，唯常敬禮教授阿闍梨及自師尊；耳寶鐶者，不樂聞說持金剛者及自師尊一切過失、麁惡語故；頸寶鬘者，唯常誦持大明呪故；手寶釧者，乃至不殺蠕動諸眾生故；腰寶帶者，遠離一切欲邪行故。以五佛印常所印身是則清淨。</p>
<p>「復次，空智金剛畫像儀式我當開示：求成就者，受三昧耶戒。彼工畫師亦受三昧，畫像繒帛清淨細密，擇去髮毛，以蓮華器成五彩色，於像㡧下畫自師尊，或先以絲線加持供養，如其大小織作㡧樣。</p>
<p>「復以廣大三昧耶相應加持，於黑月分十四日、或空寂舍中日分時起勇悍心，以上味法食、服妙繒綵——為解脫故——眾寶嚴飾。住是三昧者，設飲食已，不須漱滌塵穢，故作淨相。</p>
<p>「然後求一具相童子，性行調柔，眾所愛敬，住於左邊，散妙香華為成就者。」</p>
</div>
<div class='div-pin'><a id='mulu22' />
<p class='h1'>飲食品第十七</p><p>「復次，書寫愛持我今當說：用樺皮葉等長十二指書此經者，亦令受三昧耶戒，用最上香墨、或復刺血、以骨為筆。又，此經及前㡧像，或不受三昧耶戒及餘惡人若令見者，不能成就，乃至他世墮諸惡趣。又，此經法而常頂戴，或置餘部大乘經中密令護持。</p>
<p>「復次，飲食我今當說：或眼目修廣，如是人來於曼拏羅所以上味法食而供養者，於諸義利而獲成就。</p>
<p>「或塚壙間、清淨山林、眾所住處及大海岸，如是飲食布座九位，以虎皮為座、或寒林衣，中位分布空智金剛、諸瑜儗尼等，隨知方隅安虎皮座，以三昧耶食或供王者饌一心供養，於眷屬曼拏羅廣大成就。</p>
<p>「又復用一蓮華器滿中盛酪，作蓮華印契手奉自師尊，作大禮敬，取已自食獲大福報，求成就者當如是恭敬。」</p>
</div>
<div class='div-pin'><a id='mulu23' />
<p class='h1'>教授品第十八</p><p>「復次，於世俗相擇法弟子我今當說：身不狹長、亦不矬陋，不白、不黑，如蓮華敷，具諸相好，或出入息如青蓮香，身腋汗濡如出微妙栴檀、沈水、悉羅訶等及妙華香，智者如實應善觀察。又復尊重，不樂戲笑，出言慈愛，意慮寂靜，髮紺殊妙，諸相具足，於如是法器速獲成就。」</p>
<p>時無我菩薩問言：「於俱生喜及自本誓云何奉行？」</p>
<p>佛言：「謂常行三昧，無諸過失，金剛空智及自師尊大悲憐愍，生勝族中，執金剛鈴誦持深法。」</p>
<p>復次，無我菩薩重白佛言：「是惡人輩多諸弊惡，云何教授？」</p>
<p>佛言：「應先布薩淨住律儀，教授經法《瑜伽觀行》、《大毘婆沙》及《中論》等，一切真言理趣如實知已，然後為說吉祥金剛空智。</p>
<p>「復次，欲作降伏法者，向佛如來及自師尊先作白已，如其所見極惡眾生毀佛形像、破滅聖教，令生意樂，作彼觀想頂踵顛倒。是人首飾速生顫動，行道路中思入火聚，心火種子應時現行。如是見已，剎那降伏，是大儀軌不須護摩及印縛法，三昧呪句隨念成就。</p>
<p>「又，此所說清淨最上最勝祕密，於其成就不應分別，得大罪咎。猶如大寶光明鬘聚，於此通達、或未通達、及不相應，悉生愛樂。若於三寶功德著世五欲是不清淨，譬如得淨甘露轉成毒藥，眾生輪迴及佛彼岸體無二故。</p>
<p>「復次，聽我所說，於祕密乘出生行相：謂信愛眼者，即大悲所生；身黑色者，慈心所現；四足者，四攝事所生；八面者，八解脫所生；一十六臂者，一十六空所顯；五印者，即五如來所生；忿怒相者，摧伏諸難調者所起；乃至皮、骨、脂、肉、血、脈等相即四明妃。</p>
<p>「七等覺支及四真諦所生諸八部真言曰：</p>
<p class="dharani">「唵<span class='note-inline'>(引)</span>阿吽<span class='note-inline'>(引)</span>發吒<span class='note-inline'>(半音)</span>薩嚩<span class='note-inline'>(二合引)</span>賀」</p>
</div>
<div class='div-pin'><a id='mulu24' />
<p class='h1'>持念品第十九</p><p>「復次，金剛薩埵！說諸法律儀持念境界我今開示：禁止法，用乳汁，以水精為念珠；信愛法，用璨拏摩藥，以赤栴檀為念珠；二種降伏法，並用悉羅訶香，以木槵子或水牛角為念珠；忿怒法，用白米飯，以真珠為念珠；鉤召法，用四種妙香，以末囉多木為念珠；發遣，用麝香、或自止出入息，以碼碯為念珠；又，求雨法及忿怒法，並真珠為念珠。」</p>
</div>
<div class='div-pin'><a id='mulu25' />
<p class='h1'>俱生義品第二十</p><p>「復次，於此薩埵部中安住，是謂八輻輪。或般若波羅蜜多梵夾求成就者，無名指節如九鈷杵黑色相者，於阿閦如來部而為本尊；手如輪相大白色者，毘盧遮那如來部而為本尊；如蓮華文紅色相者，無量壽如來部而為本尊；如寶劍相大綠色者，不空成就如來部而為本尊；如妙寶珠金色相者，寶生如來部而為本尊；淡黃色者，金剛薩埵部而為本尊。修瑜伽者或無是相，具大知見，慈心相應，不生悔慢，即諸如來之所建立。」</p>
<p>時無我菩薩聞是說已，得大了悟，作諸供養，於勝園林寂靜方所而自安住。</p>
<p>若諸求成就者，依如上說，飲食、衣服、及諸法具清淨莊嚴，常修禮敬，悉獲如來廣大成就。</p>
<p>爾時，金剛藏菩薩說灌頂四種伽陀曰：</p>

<div class="lg regular" style="margin-left:1em;"><div class='lg-row'>「善哉金剛阿闍梨，　普令攝受諸學者，</div>
<div class='lg-row'>執大金剛、大妙鈴，　安住金剛大壇界。</div>
<div class='lg-row'>以我祕密灌諸頂，　由灌頂故心所持，</div>
<div class='lg-row'>如佛菩提大導師，　成就無邊真法子。</div>
<div class='lg-row'>哀愍哀愍大薩埵，　極哀愍故受供養，</div>
<div class='lg-row'>善巧無邊色相中，　隨其意樂皆圓滿。</div>
<div class='lg-row'>金剛輪圍若虛空，　離諸塵染體清淨，</div>
<div class='lg-row'>是稱慈父解脫門，　斯大智中希少分。</div>
</div><p>「加持金剛蓮華真言曰：</p>
<p class="dharani">「唵<span class='note-inline'>(引)</span>鉢訥摩<span class='note-inline'>(二合)</span>蘇珂<span class='note-inline'>(引)</span>馱<span class='note-inline'>(引)</span>囉摩訶<span class='note-inline'>(引)</span>囉<span class='note-inline'>(引)</span>誐蘇龕捺捺拶覩囉<span class='note-inline'>(引)</span>喃捺婆<span class='note-inline'>(引)</span>摩葛尾說吽<span class='note-inline'>(引)</span>吽<span class='note-inline'>(引)</span>歌哩也酤嚕薩嚩<span class='note-inline'>(二合)</span>彌唵<span class='note-inline'>(引)</span>嚩惹囉<span class='note-inline'>(二合)</span>摩訶<span class='note-inline'>(引)</span>按<span class='note-inline'>(奴回切)</span>沙拶覩囉<span class='note-inline'>(引)</span>難捺拏<span class='note-inline'>(引)</span>野各渴誐目鎧葛囉素<span class='note-inline'>(引)</span>那<span class='note-inline'>(引)</span>他吽<span class='note-inline'>(引)</span>吽<span class='note-inline'>(引)</span>歌<span class='note-inline'>(引)</span>哩閻<span class='note-inline'>(二合)</span>酤囉薩嚩<span class='note-inline'>(二合)</span>彌尸囉細唵<span class='note-inline'>(引)</span>歌<span class='note-inline'>(引)</span>囕緊拶梨計<span class='note-inline'>(二合)</span>阿<span class='note-inline'>(引)</span>歌犖<span class='note-inline'>(力角切)</span>」</p>
<p>復說伽陀曰：</p>

<div class="lg regular" style="margin-left:1em;"><div class='lg-row'>「若不知空智，　超勝諸儀軌，</div>
<div class='lg-row'>希求染欲心，　順世間輪轉。</div>
<div class='lg-row'>彼彼部出生，　隨現諸色相，</div>
<div class='lg-row'>是故瑜伽者，　供養悉明了。</div>
<div class='lg-row'>若親近一切，　彼成就吉祥，</div>
<div class='lg-row'>迴向大深心，　自他俱利樂。」</div>
</div></div>
<p class='juan'>佛說大悲空智金剛大教王儀軌經卷第五</p>
</div><!-- end of div[@id='body'] -->
</body></html>