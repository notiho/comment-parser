<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說大悲空智金剛大教王儀軌經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu7' />佛說大悲空智金剛大教王儀軌經卷第二<span class='note-inline'>(第三同卷)</span></p><p class="byline">宋西天三藏銀青光祿大夫試光祿卿普明慈覺傳梵大師法護奉　詔譯</p>
<div class='div-pin'><a id='mulu8' />
<p class='h1'>行品第六</p><p>爾時，佛告金剛藏菩薩言：「我今復說最上到彼岸行，於此先行畢竟成辦，由是成就金剛空智。</p>
<p>「彼修觀者當如是行：謂頂想寶輪、耳帶、寶鐶，手串寶釧，腰垂寶帶，足繫寶鐸及妙臂釧，頸嚴寶鬘衣、虎皮衣，甞五甘露。</p>
<p>「又，修觀者為於空智作相應故，此五色相平等和合亦無分別，以無量相即一色相，是故分別了不可得。於一樹下或塚壙間，乃至夜分空寂舍中清淨安住而作觀想，於佛智慧隨有悟入，如是勝行乃可為說。</p>
<p>「又，若樂求成就如是行故，應以廣大莊嚴詣阿闍梨，為極悲愍求灌頂法。於如是行隨其攝受，彼阿闍梨為作開悟，於金剛部觀想本尊而作部主；設復於別部中出生菩提種智，亦令安住有為。隨其攝受，謂金剛歌舞事業等令生歡喜，令生喜已，於金剛嬉戲因是解脫。由作舞故，引金剛步而能隨證三摩呬多。</p>
<p>「輪者，表阿閦如來；鐶者，無量壽如來；頸上鬘者，寶生如來；手寶釧者，大毘盧遮那如來；腰寶帶者，不空成就如來。於是色相而生念住：金剛渴椿誐杖者，表勝慧相；奎樓鼓者，即善方便故；瑜伽行者，瞋業清淨；住金剛歌詠者，真言清淨。</p>
<p>「又復，不應為求利養作是金剛歌舞事業。是故，瑜伽者當如是行，飲食、醫藥隨樂服行，而常真實護持，不為老死之所逼惱。</p>
<p>「又，瑜伽者作髮髻冠，以吽字儀軌持五佛葛波羅、或五指量作葛波羅器已，以雙寶帶繫髮冠中，即是勝惠方便自性。</p>
<p>「又，瑜伽者灰塗髮線，作絡腋衣，以奎樓鼓聲而作念誦，觀想金剛渴椿誐杖而為勝惠，於金剛葛波羅觀想念誦，知貪、瞋、癡極可畏故，於戲論事悉能遠離。設復睡眠，速應勤策，於所行行勿懷疑惑。</p>
<p>「捨是身已，修平等觀，於福、非福如實尋伺。是故，非施、亦非受者。</p>
<p>「又，諸飲食如其所得而自受用，於美、不美無堅執取，亦無分別此應食者、不應食者，如是伺察。</p>
<p>「又，於同行阿闍梨所不起分別是可往者、不可往者，有學弟子為說正智令得成就，於自師尊常行禮敬，無令因是退失成就、墮無間獄，及慚恧事亦復如是。</p>
<p>「諸有自性悉是大悲相應之行，護魔等事勿妄施設，真言靜慮常修出離，諸三昧門而求解脫，於所作行悉妙相應而得現前，決定同彼勝天爍迦羅主。</p>
<p>「如師子王，於彼處處不生怖畏、設於飲食而生愛樂，修瑜伽者不應迷亂，而常發悲愍心，因是利樂諸眾生故。」</p>
</div>
<div class='div-pin'><a id='mulu9' />
<p class='h1'>說密印品第七</p><p>佛告金剛藏言：「祕密印品我今當說，為修習瑜伽者，恭敬問訊，得生勝解，無復疑<span class='corr'>惑</span>。謂示一指為印、二指為印，或以左大拇指捻無名指為印、捻小拇指為印、捻中指為印，示方所為印、示無名指為印、示頸處為印、示所著衣為印、示三戟叉為印、示胸臆為印、示髮際為印、示地為印、示輪為印、示顰眉為印、示解脫學處為印、示額為印、示頸後為印、示足心為印、示金剛嬉戲為印。我說修瑜伽者為對治時，印所印處而能善解大悲空智。示獻華鬘手者，即延請義及住三昧耶戒，於餘積集不應遠離，而常依止最上境界。是故，修瑜伽者一切所作應知密印。」</p>
<p>復次，金剛藏白佛言：「世尊！於何等處而求成就？」</p>
<p>佛言：「當有一十二處遠離魔事，為所尊重餘不復說。何等十二？一者惹藍馱囕國、歌摩嚕國、或酤羅山清淨園林，二者摩羅鑁國或信度河城，三者蒙牟尼國、俱摩羅鉢吒國及天后城，四者酤羅城、阿哩母城、虞那哩河及呬末河，五者訶梨國、藍婆國、韶國、金色城或鹹海中，六者迦陵誐國、洲子國、彌佉羅國、矜羯那國<span class='note-inline'>(七者、八者，梵本元闕)</span>，九者鼙羅嚩城廣大聚落，十者善行城、憍薩羅城、泯陀城、俱摩羅布哩城，十一者眾所樂處或大海邊，十二者華果園林、清淨池沼。」</p>
<p>佛告金剛藏言：「我今為廣利益諸眾生故，為瑜伽者於金剛空智儀軌日月時分我今當說。取黑月分於第八日或十四日建曼拏羅，以諸幢旛莊嚴寶伎。於七日中施妙飲食，起大悲心恭敬供養。設惡來者，倍生憐愍，勿復於彼生下劣想，令魔得便、不能成就。是故，於此常勤悲念，諸有所作畢竟成就。</p>
<p>「應如是知：於晝夜分以慧決擇，無復餘事、無非時食、不起邪思，於他善惡勿樂宣傳，觀察他身如護已有。</p>
<p>「修瑜伽者應善籌量，乃至身分、飲食不雜亂出，生語誠實，所有真言印契皆住吉祥、呬、嚕、歌義。吉祥者，謂不二智故；呬者，空性本因故；嚕者，離染勝莊嚴故；歌者，無所住故。如是修瑜伽者，設復毀戒，然彼眾生亦常信敬，以有智故、於金剛葛波羅悉相應故。」</p>
</div>
<div class='div-pin'><a id='mulu10' />
<p class='h1'>大相應輪品第八</p>
<div class="lg regular" style="margin-left:1em;"><div class='lg-row'>「復次相應輪，　我今當廣說。</div>
<div class='lg-row'>最先空界中，　作如是觀想，</div>
<div class='lg-row'>其次輪壇內，　出生諸聖眾。</div>
<div class='lg-row'>又於輪圍角，　觀想大風輪，</div>
<div class='lg-row'>水輪如其次、　火大亦復爾。</div>
<div class='lg-row'>出生正法輪，　清涼無病惱，</div>
<div class='lg-row'>八葉具臺蘂，　如三角壇相。</div>
<div class='lg-row'>曠寂一心中，　布諸賢聖位，</div>
<div class='lg-row'>如彼淨月輪，　是中安種智。</div>
<div class='lg-row'>後以日覆之，　集二種大樂，</div>
<div class='lg-row'>住於月色相、　及與日時分。</div>
<div class='lg-row'>以二種相應，　遨哩善稱讚，</div>
<div class='lg-row'>月大圓照智、　及餘平等性。</div>
<div class='lg-row'>或幖幟本尊、　及種子法位，</div>
<div class='lg-row'>說名妙觀察，　唯諸作用中。</div>
<div class='lg-row'>名成所作智、　及清淨法性，</div>
<div class='lg-row'>彼五智次第，　觀想如是說。</div>
<div class='lg-row'>又修瑜伽者，　於日月時分，</div>
<div class='lg-row'>及金剛薩埵，　繫念悉平等。</div>
<div class='lg-row'>文字出生身，　住吽、發、吒義，</div>
<div class='lg-row'>彼薩埵影像，　等真實出生，</div>
<div class='lg-row'>作意而觀想，　如前幖幟輪。</div>
<div class='lg-row'>以摩尼妙光，　惠方便自性，</div>
<div class='lg-row'>一切速成就。」</div>
</div><p>爾時，佛告金剛藏菩薩言：「彼日月時分者，謂以勝惠而能揀擇最初遨哩明妃者，分別色相而各有異，於中五位安五明妃——即五蘊自性。</p>
<p>「修瑜伽者當如是觀：初帝釋方安金剛明妃，次燄魔方安最初遨哩明妃，於水天方安嚩哩明妃，酤尾羅方安金剛拏、吉尼明妃，中方安無我明妃。於次外院安八明妃，所謂：遨哩明妃、陬哩明妃、尾多哩明妃、渴三摩哩明妃、十葛西明妃、設嚩哩明妃、贊拏哩明妃、弩弭尼明妃。於上、下方安空行明妃及地居明妃。</p>
<p>「住大悲空智輪者，悉於三有從自觀想之所變現。</p>
<p>「此諸明妃皆以黑色大忿怒相，用前五印之所莊嚴，各有一面面安三目，左右二臂執持寶刀及葛波羅器。前五印者，即是輪、鐶、寶釧、寶鬘、寶帶，以五佛清淨故，即五印清淨。</p>
<p>「此諸明妃已如上說，無我明妃右執寶刀、左持葛波羅器及金剛渴樁誐杖，衣虎皮衣，立蓮華上，足如舞勢，智光熾盛如大火聚，髮髻金色，微忿怒相。執寶刀者，為斷一切慢、過慢等；葛波羅器者，為破四魔令善成就；金剛渴樁誐杖者，即空智性及諸方便。</p>
<p>「於此儀軌觀想輪法成就者，最初觀想黑色，第二赤色，第三黃色，第四綠色，第五青色，第六白色，然於六分觀想相應亦復厭離，謂出生次第、非出生次第，於此二種平等依止。</p>
<p>「是金剛部隨其生滅所說法故，諸佛世尊說是空界蓮華種智，觀想三摩鉢底及妙樂輪，如是次第為自領納。</p>
<p>「從菩提心如是觀想出生聖賢，是二種輪悉俱生故、所說勝惠出生義故、所說方便士夫用故，後於勝義、世俗二種分別。</p>
<p>「彼二種輪者，說勝惠輪如妙樂故，是中於無量義分別有四，是四種者即俱生分出生次第：一者喜，謂於此先行，少分妙樂有進求故；二者勝喜，於此相應，漸令增勝說妙樂故；三者離喜，於此妙樂，厭離諸根息除貪染，無眾生可喜愛故；四者，俱生喜，一切平等真實觀想故。</p>
<p>「又，此妙樂具諸方便，唯勝喜中如實遠離，餘不復說，於非有中無可得故。於他了知身所有福，尊重稱歎，方便附近諸薄德人，彼少睡眠，若飲、若食，為境思念及餘一切。</p>
<p>「如其所見於上、中、下，平等一味真實觀想，勿應於下劣品少略句義、於最上品而作觀想、於中品者離此二種。如是，六根諸有動息淨盡無餘，共所修作，等彼一味。</p>
<p>「彼妙樂輪等同開示真實觀想，如是所說出生三有及諸世間，如我所見一切觀照，是故於三摩呬多畢竟修習，於此成就無復疑惑。</p>
<p>「設於大印畢竟進求，觀想世間諸所作意悉非觀想、觀諸法智亦非觀想、諸所動植枝葉蔓草及自他身一切色相是大妙樂，悉非有性。</p>
<p>「於自所得成就，觀想所生業用如王者尊，隨自取捨一切無礙，貪、瞋、嫉妬及我慢等，諸所愛樂乃至十六分中不及其一，以智慧方便自性出生諸法，及彼三世猶若虛空。</p>
<p>「如來所說彼妙樂輪，於一剎那而得降伏，於自境界悉能棄捨，諸了悟智及語言道加持次第，唯用趣向一切智智自他了知。地、水、火、風及餘空等，於剎那頃悉能破壞；天上、人間乃至地際，於剎那頃皆同一相。離諸分別，不為自他之所侵撓，成就持明諸業用等，設復於生死中而常清淨。譬如河流、亦如燈炷，於晝夜中真實不斷；彼無智者於是儀軌徒設疲勞，此世、他世無能成就。」</p>
</div>
<div class='div-pin'><a id='mulu11' />
<p class='h1'>清淨品第九</p><p>佛告金剛藏言：「清淨品我今當說：</p>

<div class="lg regular" style="margin-left:1em;"><div class='lg-row'>「由說是清淨，　一切無疑惑，</div>
<div class='lg-row'>一一賢聖位，　後當分別說。</div>
<div class='lg-row'>五蘊、五大種、　六根及六處，</div>
<div class='lg-row'>無知煩惱闇，　自性悉清淨。</div>
<div class='lg-row'>謂自身領納、　及餘他所作，</div>
<div class='lg-row'>說妙樂相應，　境界等清淨。</div>
<div class='lg-row'>故佛善巧說，　一切性清淨。」</div>
</div><p>時金剛藏菩薩白佛言：「世尊！為何等清淨？」</p>
<p>佛言：「於色……等境觀想，遠離能取所取，所謂：眼取色、耳取聲、鼻取香、舌取味、身取觸、意取妙樂，應知是等無餘親近，是即清淨。</p>
<p>「說金剛明妃即色蘊清淨、遨哩明妃即受蘊清淨、嚩哩明妃即想蘊清淨、金剛拏吉尼明妃即行蘊清淨、無我明妃即識蘊清淨。</p>
<p>「外第二重四方上下成就清淨者，謂帝釋方遨哩明妃即色境清淨、焰魔方陬哩明妃即聲境清淨、水天方尾多梨明妃即香境清淨、酤尾羅天方渴三摩哩明妃即味境清淨、下方地行明妃即觸境清淨、上方空行明妃即法境清淨。又，地行、空行二種明妃，從是輪回涅槃自性之所出生。</p>
<p>「外第二重四隅成就清淨者，謂伊舍那方十葛西明妃即地大清淨、火天方設嚩哩明妃即水大清淨、迺哩底方贊拏哩明妃即火大清淨、風天方弩彌尼明妃即風大清淨。</p>
<p>「一十六臂者即一十六空清淨、四足即四魔清淨、八面即八解脫清淨、三目即三金剛清淨。</p>
<p>「說金剛空智者即瞋清淨、嚩哩明妃即貪清淨、金剛拏吉尼明妃即嫉妬清淨、遨哩明妃即兩舌清淨、金剛明妃即癡清淨。</p>
<p>「如是蘊等清淨出生次第，彼於是法棄捨真實無能成就，則為蘊等之所纏縛；若於世間癡闇真實了知，即於是縛而得解脫。是故，非色、非聲、非香、非味、非觸、非法、亦非世間，心清淨故即一切清淨。」</p>
</div>
<div class='div-pin'><a id='mulu12' />
<p class='h1'>灌頂品第十</p><p>佛告金剛藏言：「復次，弟子灌頂曼拏羅法，如其次第我今當說。</p>
<p>「修瑜伽者，先清淨地、或殊妙園林菩薩聖賢得道之處，以吽字儀軌作警覺已，然後於殿閣中以五寶末或米粉末粉畫最上大曼拏羅。</p>
<p>「其壇作三肘三指量、或增四指量指。明者入已，於五部出生，乃至童子亦應親近是輪壇中，先令弟子以帛覆面，及為說此難得親近希有之相。</p>
<p>「如是，平等作用境界自他領納悉能棄捨，於有無性遠離塵染等若虛空，以智慧方便染無染等，眾生緣力最上文字，諸所安住一切觀照。</p>
<p>「又，彼世間有性、無性之所建立，及餘所有我、人、眾生、色者、受者、命者、士夫、補特伽羅……，如是諸有自性悉幻化相。」</p>
<p>時會聽者於金剛藏及一切如來前歡喜踴躍，作是唱言：「我於喜、最上喜、離喜如是三種世間色相悉無所得，及俱生喜無復疑惑。」</p>
<p>時金剛藏讚言：「善哉，善哉。是中非貪、非離，及彼中間皆不可得。如是，俱生喜遠離三種說名正覺。」</p>
<p>佛言：「金剛藏！而知喜等三種遠離，如現浮雲猶成幻化。於俱生喜如睡夢覺，破一切相得無分別，瑜伽、印契悉能成就。</p>
<p>「以我四方曼荼羅放熾盛光明而調御之四門樓閣，珠纓、半纓雜色交映，無量間錯莊嚴八柱，以金剛線平等相應，種種妙華、燒香、塗香、及妙燈明、八大賢瓶殊妙莊嚴。於彼瓶中插波羅葉吉祥樹枝，入五寶末，上妙繒㲲繫覆瓶項。隨自本尊作第九賢瓶，殊妙相應如前嚴飾，線及智線應善抨量，於輪壇所誦一洛叉及阿庾多數，所誦真言如前已說。</p>
<p>「又，瑜伽者先擇淨地，施諸飲食，作護<span class='corr'>己</span>身，如其所見觀想處所。於自壇中示灌頂法，供養祈請皆如上說。內外兩重善巧安布，遨哩明妃如次<span class='corr'>粉</span>畫，先於東方粉畫寶刀，南、西、北方四維、上、下亦復如是。</p>
<p>「時金剛薩埵清淨澡浴，身塗妙香，華鬘珠寶極勝莊嚴，勇猛決定引離茶步，入阿闍梨大曼拏羅，兩稱吽字作勇猛勢。復誦呬呬字辟除怖畢，與二臂空智金剛相應，然後為說真實平等清淨智相，不壞他教，息除輪轉，於無所觀、無能觀者無取、無不取，離二相故。</p>
<p>「又，瑜伽者，諸有飲食無復淨穢，不生癡厭，無有三毒、兩舌、嫉妬、慢、過慢等，若冤、若親心無所動，何意於中得生我相？自性清淨本然故爾。彼金剛拏吉尼等與是妙樂、身諸色相悉無所動。」</p>
<p>金剛藏白佛言：「世尊！云何五大種？」</p>
<p>佛言：「是菩提心之所容受，觸堅硬法即是地大、彼濕潤性即是水大、彼溫熱性即是火大、彼動轉性即是風大、說妙樂性即是空大，此五大種能為繫縛。</p>
<p>「若於妙樂發俱生喜說是自性，一切所作是即持戒，以大悲方便之所相應，設不護魔粉布輪壇，猶於色相心心平等。」</p>
</div>
<p class='juan'>佛說大悲空智金剛大教王儀軌經卷第二</p>
</div><!-- end of div[@id='body'] -->
</body></html>