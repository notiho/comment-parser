<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說大悲空智金剛大教王儀軌經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu17' />佛說大悲空智金剛大教王儀軌經卷第四<span class='note-inline'>(第五同卷)</span><p class="byline">宋西天三藏銀青光祿大夫試光祿卿普明慈覺傳梵大師法護奉　詔譯</p>說方便品第十三之餘</p><p>爾時，無我明妃而為上首，與一切金剛拏吉尼等俱持五甘露相應，供養世尊金剛薩埵已，飲金剛甘露味，現大威神，發歡喜心，語汝金剛拏吉尼等：「我此真實極為祕密，供養禮敬一切佛已，於金剛本性我今開示。」時諸明妃得大歡喜，右膝著地，合掌恭敬，聽佛所說。</p>
<p>佛言：「如得飲食，於美、不美勿生厭離；澡浴塵穢，無起淨想。設復不修禪定、不誦呪句、不捨睡眠、不護根門，於五淨食平等服行，一切眷屬心無愛著、無怨親想，木石塑像不行禮事，於世間法悉能遠離。又，於剎帝利、婆羅門、吠舍戍陀羅等不樂親近，穢行旃陀羅、皮作廁人等亦不遠離。</p>
<p>「或以摩粘、及藿香葉、毒辣藥等、酸醎苦淡、及香美味、殘觸飲食，以菩提心不二智故，世間少分無不食者。又，得自然生酤蘇摩華置蓮華器中，入尸利沙及星伽拏藥而為甘露，以寒林灰塗身，著雜色弊衣，畢利多華結鬘嚴飾。」</p>
<p>復次，金剛藏言：「六根清淨故，即一切境界廣大清淨。世尊豈不說此諸根清淨是大勇健身所甲冑？」</p>
<p>金剛藏白佛言：「世尊！諸聲聞人所不能知是大三昧耶，佛語決定如剎那頃離諸煩惱，如來於四種教理不作是說，云何名方便說？」</p>
<p>佛言：「金剛藏！汝一心聽，我今為大心者以方便說大三昧耶，如說摩黏即果實義、如說彌羅即鉤召義、如說珂吒畢利珂喃即去來義、如說阿薩爹婆囉喃即珠寶義、如說曼拏嚕即鼓音義、如說努囉努囉即薄德人、如說歌陵惹囉即福善人、如說[寧*頁]抳[牟*含]即無觸義、如說葛波羅即蓮華器、如義底望鉢多即飲食義、如說摩羅頂即菜食義、如說兀探即四平等義、如說母多羅即妙香義、如說悉羅紺即自然生義、如說輸葛囉即造作義、如說末娑即白色義、如說瑜即相應義、如說謨羅紺即金剛義、如說酤羅紺即蓮華義、如說酤覽即部類義、如說嚩囉拏即有分別無分別義。</p>
<p>「於佛五部亦如是說，如說努彌即金剛部、如說那胝即蓮華部、如說贊拏梨即是寶部、如說挼惹多即如來部、如說辣惹計即羯磨部、如說母陀羅即妙成就義。</p>
<p>「又，修觀者得金剛水成就，作供養已而自服行。」</p>
<p>佛言：「金剛大薩埵！我為汝說，非彼一切但應尊重而攝受之，於此金剛空智灌頂大真實句三昧方便勿妄宣說，得大罪咎畢竟無疑，或為鬼昧怨賊侵嬈、瘧病蠱毒、乃至是人速趣命終。</p>
<p>「設復有人於此三昧如世醫王及佛導師，於是方便亦勿為說，彼不動使者及四大明妃發大忿怒，是名一切儀軌中義。」</p>
</div>
<div class='div-pin'><a id='mulu18' />
<p class='h1'>集一切儀軌部品第十四</p><p>爾時，金剛藏而為上首，與一切金剛拏吉尼心生疑惑，得大憂惱，而白佛言：「世尊！前行品中說金剛歌舞成就者，云何為歌舞？云何本尊灌頂？於何等印說瞋等作用？又，真言品說無我明妃種子者云何？種子從何出生？金剛部品說三十二血脈之相談彼清淨，唯願世尊為我除疑。」</p>
<p>佛言：「金剛歌舞者，所謂：酤<span class='note-inline'>(引)</span>羅以哩胝　阿冒<span class='note-inline'>(引)</span>羅<span class='note-inline'>(引)</span>蒙母抳哩哥<span class='note-inline'>(引)</span>酤<span class='note-inline'>(引)</span>羅<span class='note-inline'>(引)</span>佉吉畢吒斛<span class='note-inline'>(引)</span>末惹　伊葛嚕尼吉阿伊路<span class='note-inline'>(引)</span>羅<span class='note-inline'>(引)</span>怛呬左羅渴惹伊誐<span class='note-inline'>(引)</span>遲摩野拏<span class='note-inline'>(引)</span>畢惹　阿伊喝隷歌<span class='note-inline'>(引)</span>陵惹囉鉢抳阿伊訥努嚕末[口*爾]阿伊拶烏三摩葛芻哩　悉羅歌<span class='note-inline'>(二合引)</span>葛卜嚕羅<span class='note-inline'>(引)</span>伊阿伊摩<span class='note-inline'>(引)</span>羅伊印馱拏　娑隷怛呬婆嚕呵<span class='note-inline'>(引)</span>壹阿伊畢陵<span class='note-inline'>(二合)</span>渴拏契吒葛陵諦戍馱戍馱奴惹　抳阿伊抳囕戍盎枿左拏<span class='note-inline'>(引)</span>尾阿伊耽呬[口*爾]薩囉<span class='note-inline'>(引)</span>嚩阿尾鉢　抳阿伊未隷野[口*爾]翁努嚕末吒伊[寧*頁]抳未多馨末惹阿伊哩。</p>
<p>「金剛舞者，於呬嚕迦相勿應忘念，心生愛樂相續觀想。</p>
<p>「又，金剛明妃及瑜儗尼等如諸佛母，是金剛歌舞而常真實，護持自身及餘眷屬，此諸世間所持誦處能生信愛，是故於此極生尊重，如月愛相，勿復疑惑。」</p>
<p>時金剛藏白佛言：「世尊！是俱生喜自性，何所棄捨而能出生一切相應，譬若虛空無有窮盡？」</p>
<p>佛言：「如是如是，如汝所說。」</p>
<p>金剛藏言：「云何菩提心出生方便？」</p>
<p>佛言：「謂此輪壇以自威力加持次第，名菩提心出生方便。世、非世俗有二種相，如俱那花處白月影，世間妙樂亦復如是。</p>
<p>「謂佛菩薩如是任持，信解輪迴，無復涅槃。所說色聲等是輪迴、受等是輪迴、根等是輪迴、瞋等是輪迴，即以是法而名涅槃，謂無癡是涅槃、無迷亂是涅槃、清淨是涅槃。</p>
<p>「若非世俗菩提心以具相童子是上種族，性行調柔，殊妙莊嚴，以悉羅訶香和合龍腦及妙飲食隨分供養，於自他身成就義利。</p>
<p>「又，金剛蓮華而作相應，出生次第不應遠離。以蓮華器或白螺貝而作甘露，如是正理有大力能，即無我明妃以大印曼拏羅住臍輪中，從阿字音自性及彼提字說是勝慧出生相應次第，非長、短、方、圓，而俱生喜如是出生，受用妙樂及與大印而得成就。</p>
<p>「彼色、聲、香、味、觸、法界自性智慧方便及大妙樂，即彼輪壇五智自性，謂大圓鏡智、平等性智、妙觀察智、成所作智、清淨法界。此無我明妃法界本性，如我為曼拏羅王等無有異。」</p>
<p>復次，金剛藏言：「於輪壇觀想道，如其出生諸佛聖賢，唯佛世尊先為我等說是戒相。」</p>
<p>佛言：「先於身中住阿字門金剛蓮華大印方便學處，此內外戒我今開示：以阿字理趣祕密三摩鉢底，令煩惱縛外不現起，了知法、報、化三身輪及大樂輪義，如是住心意喉頂，出生無量諸佛聖賢。彼化身輪依上座部律出變化身：法身輪者，依一切有部律，宣說法故；報身輪者，依正量部律，為所受用一切飲食味故；大樂輪者，依大眾部律，住妙樂故。</p>
<p>「世尊分別四種不動果等，以勝慧業而作教誡。是法輪者如其受用，說無所動而得大果，於妙樂輪具大力能有士夫用，相應出生清淨果報，是等義類說名聖胎，為遊止處。</p>
<p>「若人心離貪等，設處胎藏如被法服，觀所生母即諸佛母，慈愍訓育曲躬禮敬如親教師；猶我往昔順生世間，從阿字輪出生㰠字，圓頂潔膚若苾芻相。又，眾生十月始生地上，我於爾時滿十地行大自在位故，阿字門積集眾生，如佛無疑。」</p>
<p>爾時，無我明妃等聞佛語已，心生疑惑，得大恐怖，悶絕躄地。</p>
<p>時會見已，語金剛明妃等言：「是地、水、火、風、空，此五大種唯佛知覺。」</p>
<p>時無我明妃如夢所聞，從地而起，白言：「世尊！如是眾生云何為諸垢染之所覆藏？能除是等，名正覺者。世尊如是真實，無有虛妄。」</p>
<p>佛言：「如無智人飲枿囉拏藥極生惛醉，若離癡愛是即解脫。</p>
<p>「若人於金剛空智信樂多聞，了知出離方便，斷無明縛，不生執取，於天、人、阿修羅、地獄、餓鬼、畜生起大覺悟，無眾生相，當成正覺。</p>
<p>「又，糞穢諸蟲常樂自體，而尚不知有天人等樂。此覺性者隨心所現，非餘世界得成正覺。設旃陀羅諸殺業者，是人無智，愚夫執著，不知是行為極癡冥，於六趣中發行取有支之所輪轉。</p>
<p>「若於金剛空智得是方便，除我慢習，清淨境界，得無上道，於此勝行成就無疑，說卜葛西明妃是即地界、彼堅硬體是即癡義。」</p>
<p>佛言：「身依心出生，若於餘處定不可得。是故，毘盧遮那如來部說設嚩哩明妃是即水界，彼濕潤性本尊理趣。」</p>
<p>佛言：「心依身出生，若於餘處不應現起。是故，阿閦如來部說贊拏哩明妃是即火界、即貪理趣。」</p>
<p>佛言：「說貪愛火以赤色為自相，由貪起兩舌故，寶生如來部說努彌尼明妃是即風界本尊理趣。」</p>
<p>佛言：「由貪故起嫉妬，不空成就如來部。如是，邀哩明妃、陬哩明妃、尾多哩明妃、渴三摩哩明妃亦如上說，於金剛空智如是住持三摩鉢底。」</p>
<p>復次，無我菩薩於平等相為利眾生，請問末隣大供養真言句。</p>
<p>時金剛薩埵於諸眾生令護他命，為作障者、一切頻那夜迦說末隣大供養明曰：</p>
<p class="dharani">「唵印捺野摩惹羅惹剎普嚩嚩喝尼<span class='note-inline'>(二合)</span>嚩<span class='note-inline'>(引)</span>喻囉剎贊捺蘇惹摩捺嚩鉢多羅鉢多<span class='note-inline'>(引)</span>梨遏吒薩鉢伊喃末隣蓬惹仍伽補澁波<span class='note-inline'>(二合)</span>度<span class='note-inline'>(引)</span>波莾<span class='note-inline'>(引)</span>娑<span class='note-inline'>(引)</span>尾覲喃<span class='note-inline'>(二合)</span>盎喝歌<span class='note-inline'>(引)</span>惹薩嚩娑<span class='note-inline'>(引)</span>達侃底枯尼譬痆枿<span class='note-inline'>(引)</span>捺唵<span class='note-inline'>(引)</span>遏歌<span class='note-inline'>(引)</span>嚕<span class='note-inline'>(引)</span>牟抗薩哩嚩<span class='note-inline'>(二合)</span>達哩摩<span class='note-inline'>(二合引)</span>拏摩[寧*也]<span class='note-inline'>(切身)</span>那庾<span class='note-inline'>(二合)</span>怛半<span class='note-inline'>(二合)</span>那怛嚩<span class='note-inline'>(二合)</span>多唵<span class='note-inline'>(引)</span>阿<span class='note-inline'>(引)</span>吽<span class='note-inline'>(引)</span>發吒<span class='note-inline'>(半音)</span>薩嚩<span class='note-inline'>(二合引)</span>賀<span class='note-inline'>(引)</span></p>
<p>「如是末隣大供養明善解瑜伽者，供養一切部多等得大吉祥。若求信愛護世，諸天生大歡喜；若作降伏，速破冤敵；若作鉤召，能遣諸魔；若作息災增益，得大富樂，相續不斷。」</p>
<p>復次，金剛藏言：「如來先說地行、空行明妃，我今不知當何部主？」</p>
<p>佛言：「為身、語、意三密輪中，以我住處及無我菩薩住上、中、下。此中開示部有三種、五種、或開六種，即五如來為對治彼貪、瞋、愚癡、兩舌、嫉妬；又於五種，隨其次第觀想出生金剛薩埵清淨妙樂。</p>
<p>「又，三種者即如來部、蓮華部、金剛部，為對治彼貪、瞋、癡等。</p>
<p>「又復，一部謂阿閦如來金剛威德現忿怒相，對治瞋法。」</p>
</div>
<div class='div-pin'><a id='mulu19' />
<p class='h1'>金剛王出現品第十五</p><p>爾時，空智大金剛王開示一切本尊一切自性身曼拏羅，住極妙樂金剛心種子，出生一切自相曼拏羅王，一十六臂、八面、四足，帶髑髏鬘，現忿怒相，執持五印，得大無畏。</p>
<p>時無我菩薩白如是言：「我先不知是曼拏羅一十五位眷愛種智，願為我說。」</p>
<p>時金剛王如是嗟咨，持葛波羅擲金剛杵摧伏魔已，說是：「如前曼拏羅輪，四隅、四門，及金剛線、珠纓、半纓、無量雜寶間飾莊嚴，以我吽、阿字種智放青色熾盛光焰，出生八面、一十六臂，足踏四魔，現忿怒相，帶髑髏鬘及妙瓔珞，得大無畏。住日輪中，立如舞勢，頂戴善巧金剛杵，黑色忿怒以灰塗身，口誦吽、發、吒字，入樂寂靜離煩惱縛妙三摩地，正面大黑色，右面如白色俱那華，左面紅色大忿怒相，上面笑容，餘四面並青黑色，共二十四目。</p>
<p>「如是，相續復入樂嬉戲三摩地，從喭字門出生遨哩明妃，住於東門。復入滿他那相應三摩地，從尊字門出生陬哩明妃，住於南門，為護門者。復入金剛蓮華相應三摩地，從鑁字門出生尾多哩明妃，住於西門。復入破大煩惱闇三摩地，從紺字門出生渴三摩哩明妃，住於北門，為壞魔者；從奔字門出生卜葛西明妃，住伊舍那方。復入滿他那相應三摩地，從商字門出生設嚩哩明妃，住火天方；從贊字門出生贊拏梨明妃，住羅剎方；從農字門出生努彌尼明妃，住風天方，為樂忿怒者。」</p>
<p>爾時，空智大金剛王復虛空性三昧忽然不現。彼四大種明妃以種種金剛歌詠供養。地大遨哩明妃曰：</p>

<div class="lg regular" style="margin-left:1em;"><div class='lg-row'>「善哉金剛王，　速起大悲意，</div>
<div class='lg-row'>欲護諸眾生，　不應住空性。」</div>
</div><p>水大設嚩哩明妃曰：</p>

<div class="lg regular" style="margin-left:1em;"><div class='lg-row'>「起空空智主，　住空非利樂，</div>
<div class='lg-row'>為求成就者，　不應住空性。」</div>
</div><p>火大贊拏梨明妃曰：</p>

<div class="lg regular" style="margin-left:1em;"><div class='lg-row'>「云何住空性，　而不見方所？</div>
<div class='lg-row'>我請大悲尊，　速成諸利樂。」</div>
</div><p>風大拏彌尼明妃曰：</p>

<div class="lg regular" style="margin-left:1em;"><div class='lg-row'>「我知空智心，　身從幻化有，</div>
<div class='lg-row'>不斷大悲者，　勿作如是意。」</div>
</div><p>時空智大金剛王復從吽、阿字種智出現大金剛身柔軟智相，莊嚴殊妙，作勇猛勢，忿怒微笑，得大無畏，內懷悲愍，希有寂靜，勝味理趣現九種舞戲，左右一十六臂各各持一大蓮華器，所謂地、水、火、風、日、月、多聞天王、及焰摩天主、象、馬、渴囉、牛、馲、駝、意生師子猫兒，足履地上作期剋天阿修羅勢。</p>
<p>遨哩明妃右手握寶刀，左手持磨竭魚；陬哩明妃右手持奎樓鼓，左手持嚩囉賀；尾多哩明妃右手掌龜，左手執蓮華器；渴三摩哩明妃右手持蜃龍，左手執蓮華器；卜葛西明妃右手持師子，左手執鉞斧；設嚩哩明妃右手掌比丘像，左手持錫杖；贊拏哩明妃右手持八輻輪，左手執犁具；努彌尼明妃右手執金剛杵，左手作期剋印。</p>

<p class='juan'>佛說大悲空智金剛大教王儀軌經卷第四</p></div>
</div><!-- end of div[@id='body'] -->
</body></html>