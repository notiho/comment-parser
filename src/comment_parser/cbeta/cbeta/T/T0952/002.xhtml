<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五佛頂三昧陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu6' />五佛頂三昧陀羅尼經卷第二</p><p class="byline">大唐天竺三藏菩提流志奉　詔譯</p>
<div class='div-pin'><a id='mulu7' />
<p class='h1'>五頂王行相三昧耶品第五</p><p>爾時金剛密迹首。合掌恭敬白言。世尊如來無上應正等覺。願唯垂愍為修行者。略說頂王行法成就甚深理趣廣大威德。復白世尊一切餘呪。皆依此呪中所誦持者。云何得成。是時世尊謂金剛密迹首言。善哉善哉密迹首。汝能善發此問而問於我。汝當諦聽諦聽。淨心持念。我今為汝說。一切諸佛行法理趣金剛句義。從無量佛最勝偈句理法所生。為得利益成就呪者。爾時釋迦牟尼世尊普觀大眾。以大梵聲讚伽他曰。</p>

<div class="lg regular"><div class='lg-row'>釋迦大師子　無量菩提門</div>
<div class='lg-row'>理趣自在行　當為最上使</div>
<div class='lg-row'>見苦迫有情　樂持行此法</div>
<div class='lg-row'>天人共戴仰　當成無上尊</div>
<div class='lg-row'>修習此最法　大妙陀羅尼</div>
<div class='lg-row'>信及樂供養　心迹應菩提</div>
<div class='lg-row'>住塔淨堂室　河邊及泉側</div>
<div class='lg-row'>獨樹山窟中　山林多花處</div>
<div class='lg-row'>獨坐堅固心　潔身口清淨</div>
<div class='lg-row'>是處食行住　依法常禁誡</div>
<div class='lg-row'>一心憶持呪　識祕三摩地</div>
<div class='lg-row'>出生及成就　證法成就已</div>
<div class='lg-row'>所樂皆圓滿　不久獲菩提</div>
<div class='lg-row'>當用二種意　持戒并善伴</div>
<div class='lg-row'>成就此不難　不動心堅極</div>
<div class='lg-row'>佛頂菩提法　此則身得證</div>
<div class='lg-row'>若無同法伴　勤修為有情</div>
<div class='lg-row'>難思眾多相　則此身得證</div>
<div class='lg-row'>誠心印塔法　誦呪修大法</div>
<div class='lg-row'>一一分明解　則此身得證</div>
<div class='lg-row'>竪固甚精進　廣大心無量</div>
<div class='lg-row'>作法為最上　則此身得證</div>
<div class='lg-row'>身支相具足　質直具善福</div>
<div class='lg-row'>能忍苦飢渴　是人堪成就</div>
<div class='lg-row'>如是善根者　若當得此經</div>
<div class='lg-row'>及得此法門　彼亦不久時</div>
<div class='lg-row'>最勝證成就</div>
</div><p>爾時世尊謂金剛密迹首言。我滅度後有癡頑罪惡有情。及有住壽我所幢相苾芻苾芻尼鄔波塞迦鄔波斯迦。常好隨逐愚癡邪見諸惡談論。貪著美味懈怠少德。如來威德靜慮十力無畏。大乘說不信忍。無力順修菩薩律行方便法教。謗心毀呰。不敬不信諸佛菩薩三摩地門神通威德。彼等持作不得成就。則加謗我及謗菩薩。唱言此法非佛所說是魔所說。妄說菩薩及行大我。勤持是呪善男子善女人等。謗毀惱亂作諸障礙。因此咎殃當得無間無量重罪。是故密迹有善男子善女人等。願欲發行菩薩行者。堅固信向一心正願。常樂書寫大乘經典。讀誦供養。為他解釋。依寶雨經行學菩薩一一法門。加行法行則得成就。復謂密迹呪何所成就從身。勤懇布施持戒忍辱精進定惠清淨。一心修習則速成就。</p>
<p>於時金剛密迹首復白佛言。世尊云何行是頂輪王祕密門觀想護淨。世尊惟垂願為解釋猶此法支法具足故。速得頂王成就證法。</p>
<p>爾時世尊誥金剛密迹首言。汝復諦聽。我為利益薄德尠福少精進者。說一切祕密門修持法時。每日三時洗淨浴法。不貪諸欲念心無亂。唯一想佛。慈心備緣十方有情。持以淨土乾牛糞末和呪。澡手洗淨浴。身著浴襯衣結印護身。</p>
<p>護身呪曰。</p>
<p class="dharani">唵　麼麼　虎吽<span class='note-inline'>(二合)</span>儞<span class='note-inline'>(入)</span></p>
<p>復當誦此呪七遍護身。若懺罪障求趣神通。當用白土無虫。勿赤勿黑勿臭勿穢。若求豐饒用黃白土。其土無虫亦勿臭穢。若降伏法用黑赤土。若欲尊他當用不白不黑土。若欲他人愛敬讚歎用青赤土。如此等法智者善知。</p>
<p>取土呪曰。</p>
<p class="dharani">唵娜<span class='note-inline'>(乃哿反)</span>囉<span class='note-inline'>(上)</span>虎吽<span class='note-inline'>(二合)</span></p>
<p>呪土七遍。撅取土作一切法。若遇清潔靈聖河泉水有眾鳥。於四岸上多花果樹。福勝吉祥入中澡浴。</p>
<p>加持洗浴呪曰。</p>
<p class="dharani">唵入嚩<span class='note-inline'>(無可反)</span>攞虎吽<span class='note-inline'>(二合)</span></p>
<p>復誦此呪七遍。護身灌頂洗浴。是水雖聖若有畏難。及多婦人小兒畜獸踐穢。則不堪浴。</p>
<p>加持呪曰。</p>
<p class="dharani">唵跛囉<span class='note-inline'>(二合)</span>入囉<span class='note-inline'>(二合)</span>攞虎吽<span class='note-inline'>(二合)</span></p>
<p>若所浴時呪土七遍。置土淨處勿穢勿唾。</p>
<p>次被甲呪曰。</p>
<p class="dharani">唵入嚩<span class='note-inline'>(二合)</span>攞諦闍<span class='note-inline'>(而者反)</span>虎吽<span class='note-inline'>(二合)</span></p>
<p>若當浴時。以右手頭指中指無名指小指。急把拳覆置心下。以大指直竪按於心上。誦被甲呪呪拳指七遍。想成被甲被束甲冑呪曰。</p>
<p class="dharani">唵入嚩<span class='note-inline'>(二合)</span>攞播囉訖囉<span class='note-inline'>(上)</span>麼麼唬吽<span class='note-inline'>(二合)</span></p>
<p>是呪又呪心。上拳指身體七遍。安徐入水令水至腰。</p>
<p>一切頂王心呪曰。</p>
<p class="dharani">唵卓<span class='note-inline'>(知古反)</span>嚕嚕<span class='note-inline'>(彈舌聲合)</span>畔馱莎訶</p>
<p>是呪入水火誦七遍。則當禁止毘那夜迦。水中龍黿不相災害。及能成護一切事業。又重呪土七遍。分為三分。三種揩洗。先以一分從脚塗揩洗至于膝。次以一分從膝塗揩洗至于臍。次以一分從臍塗洗乃至肩臂面手背等。浴已著衣。又以斯呪呪水七遍。三灑頭上靜默斷語。又誦此呪作護身法。次誦難勝奮怒王呪。次誦佛毫相菩薩呪。次誦佛眼菩薩呪。次誦摧碎頂王呪。如是呪等持護一切最為勝上。若佛種族呪中作法。佛眼呪上。是五頂輪呪中作法。亦佛眼呪為最為上。若結壇地界及十方界。自護護伴。當用摧碎頂王呪。及一切頂王心呪。</p>
<p>淨身口呪曰。</p>
<p class="dharani">那莫薩嚩勃馱菩地薩埵南唵　戌殿<span class='note-inline'>(引)</span>捺囉輸馱那野莎訶</p>
<p>是佛族呪。若入壇時著淨衣已。呪水三遍嗽口灑灌頭耳肩心。整儀直視發大悲心。整步徐行直入壇內。如是智者恒著新淨㲲布等衣。修斯呪法。常以一切頂王心呪呪一切物。輪王像前持供獻已。坐茅草上。一心想像諸佛菩薩。誦呪結印啟召發願。諦觀於像。身不動搖目不瞬視結蓮花印啟佛坐印。如是作持。何以故謂得佛座菩薩座故。</p>
<p>次把數珠呪曰。</p>
<p class="dharani">唵遏部羝　弭惹曳悉地悉馱喝㗚<span class='note-inline'>(二合)</span>挮莎訶</p>
<p>是佛族呪用菩提子珠每持珠。皆呪三遍速得成向正等菩提三等證法。其一切陀羅尼法。亦如此三成就等法求富貴豐饒用金銀珠。求當成就一切勝事用頗梨珠。所穿珠絛童女合持。各誦本呪呪珠貫繫。</p>
<p>呪數珠呪曰。</p>
<p class="dharani">娜謨皤伽嚩底　悉睇娑娑馱野　娑馱野悉馱梯莎訶</p>
<p>誦以斯呪呪珠貫已。掬珠合掌又呪七遍。是名受持珠法。常坐茅草一心靜默。著芻麻衣持誦課訖作安隱法。若時數畢。當又呪特室利木。或蜜攞木。或白栴檀木。或楓香木。橫十二指頭齊劈截。作安隱法。作富饒法皆上成就。若棘針木佉陀羅木迦羅弭羅木等。橫十二指頭銛劈截。作調伏法亦上成就。無上等木但得葉作。葉元虫者亦得成就。當以牛糞和諸香水。每日塗灑坐臥處。及灌頂處。所用水時皆淨細濾。內外衣服常淨澣濯。如斯作法若不成就。則加一切頂輪王心呪。遍遍同誦。又不成就復加佛眼呪等。三皆同誦心莫縱懞。是佛眼呪過去諸佛曾已共說。我今復說。為當成就懺五逆者。持此一字頂輪王呪。得大證成。何況性淨具信根者。持不成就。若是呪者無此五頂輪王像對坐持念。如佛說像想像目前。一心瞻仰合掌禮已端加趺坐。</p>
<p>定想心呪曰。</p>
<p class="dharani">那謨囉<span class='note-inline'>(上)</span>怛那怛囉夜耶阿<span class='note-inline'>(上)</span>者攞弭[口*鹿]莎訶</p>
<p>誦一七遍。結想大印上有無量眾寶。大山下想有大海清水。山上想有無量百千大葉七寶蓮花。花臺大圓廣。博莖復麁大。蓮花臺葉上。想有寶帳半滿月等。寶珠鈴磬真珠網縵周匝彌飾。中有釋迦牟尼如來。身具三十二大人相八十妙好。結加趺坐坐師子座。目觀頂王像。如上說像想皆有之。殿上想有七寶傘蓋。以眾寶網四布莊嚴。如是想觀縱廣百尺想成百尺。縱廣一里想成一里。縱一由旬想一由旬。展轉乃至色究竟天。觀是行相心莫猶豫。隨逐諸境惑觀亂心。</p>
<p>觀想大海呪曰。</p>
<p class="dharani">唵弭麼路娜地虎吽</p>
<p>誦七遍觀想大海清淨明徹。無有動渴顯現分明。</p>
<p>當海心中觀想寶山。呪曰。</p>
<p class="dharani">唵阿者攞虎吽</p>
<p>誦七遍已。觀想寶山周圓廣麗。具足眾寶光飾顯現。</p>
<p>次寶山蓮花呪曰。</p>
<p class="dharani">唵虎<span class='note-inline'>(引)</span>迦<span class='note-inline'>(上)</span>麼攞莎訶</p>
<p>誦七遍。觀想無量百千大葉七寶蓮花。鬚蘂臺莖光飾顯現。</p>
<p>觀想寶殿呪曰。</p>
<p class="dharani">那莫薩嚩怛他誐哆<span class='note-inline'>(去)</span>南唵薩嚩吐<span class='note-inline'>(去引)</span>櫱羝薩叵囉<span class='note-inline'>(上)</span>伊摩吽<span class='note-inline'>(二合)</span>伽誐那劍莎訶</p>
<p>誦七遍。觀想寶殿種種莊嚴光飾顯現。</p>
<p>次誦本所持呪啟請佛會。眾寶殿中想持香雲香花香食香水供獻佛會。則發願言。唯願聖眾各以神力住受供養。乃待周畢。</p>
<p>次誦一切頂王心呪一百八遍。結持東西南北四維上下。</p>
<p>已次觀壇大界中。想香水海浴釋迦牟尼真報身佛。又當一時想浴一切佛身。及佛種族菩薩呪神并呪神。想總浴已。又想種種栴檀塗香。一時塗飾一切佛身。及佛種族菩薩呪神等。又想種種奇妙繒綺金縷袈裟。頭冠瓔珞及諸衣服。一時披串一切佛身及佛種族菩薩呪神。想啟會坐。次想持獻諸飲食。一時供養一切諸佛及佛種族菩薩神已。行者則此善根。心口發露誠懺眾罪。迴向菩提請佛轉大法輪。仁者當即諦觀鼻端想心無惑。右手<span class='corr'>掐</span>珠左手當胸結數珠印迢迢誦呪。數課滿已。置以數珠淨潔合處。印呪護持重燒香。想諸花香如法供獻。則誦本呪解壇方界。合掌頂禮依方發遣。如是想法三十旬日。靜斷諸論每日三時。得見證地三摩地門。</p>
</div>
<div class='div-pin'><a id='mulu8' />
<p class='h1'>五頂王儀法祕密品第六</p><p>爾時釋迦牟尼世尊。復謂金剛密迹主言。此頂王呪成就法行。諸佛共說。為得利益成就頂王。密迹過去現在一切如來說無差別偈句教行。皆悉空寂幽閑勝處。我略示說。於大名山聖所居處。或仙神窟或空新室處獨林泉處。以斯等處一心善淨修行是法。諸不善法極淨割除。於善淨法生深入意。是二句法蔓延。能生善不善業。是故若食飲食。滋味辛甘酢淡勿欲貪餮耽嗜過飲。若為貪便不能持誦供養燒火。定心不生。是故呪者離斷貪愛。恒於初夜隨力轉讀大方廣佛花嚴經寶雲經餘大乘經。至中夜分。敷淨茅草。周四方結界結印呪。印護持身如師子王。頭南面東右脇枕手疊足而臥。是布瑟置迦念誦時燒火食時臥法。若扇底迦念誦時燒火食時。頭東南方面東北方右脇枕手疊足而臥。若阿毘柘嚕迦念誦時燒火食時。頭西面南右脇枕手側疊足而臥。若睡夢。夢見上菩提樹栴檀香樹弭攞樹欝頭末羅樹。名證中品速成就相。若夢見乘白鶴孔雀金翅鳥等。名證上品速成就相。若有夢見上樓閣幢蹈花鬘上。或見手把箜篌。詣入僧眾上塔乘船。名證下品速成就相。若有夢見栴荼羅人猪狗馲駝驢死人等。若觸若近。是障不成。如是等相智者應知。若毘那夜迦作諸障惱。持以粳米和烏麻油。日日三時一呪一燒各一千八遍。滿三七日則得夢見。本神現身教告語言。汝去某處酥蜜相和。日夜三時一時一呪一燒各一千八遍三日夜。則得夢見毘那夜迦所有真法。汝去喫食所有真道汝當成辦。若教覺已加念神呪。願當為現大丈夫相。勿為我現天女狀相。亂我心境妄生貪著愚癡等心。又持護身覆復安睡。若持誦時。勿念過去種種嬉謔雜欲漏法。亦勿欲計未來眾事。諸餘法散動亂我心。惟一繫想入於呪文一一句理。若心欲生觀身膖壞。若心瞋生慈心觀住。若心癡生十二緣觀。若心數緣顛倒生住。則心觀想呪神在頂。持以花香先前供養。結加趺坐如法念誦。若少不依是法。或則為障礙。毘那夜迦破壞食噉。若有未曾入此輪王大種族壇場阿闍梨教授法者。自持斯法。則便常為毘那夜迦如影逐身。障獻食獻香獻花飯食香水燒火。呪聲不令得到獻本呪神。此頂輪王若成就者。則常不為姥賴馱吒迦。毘那夜迦王。作生障難。況餘一切毘那夜迦。能障難耶。是故智者成就呪法。當以難勝奪怒王呪。或以輪王僕從呪。於持誦時燒火食時將護其身。</p>
<p>若不依法一一護身。則難成就。常為諸惡天龍藥叉羅剎惡姤仙類茶枳尼鬼畢舍遮鬼餓鬼。處處隨逐伺求障惱破壞虛耗。是呪法中莫以曼陀羅花弭攞花遏迦花等時獻供養。及諸佛頂供養法中。亦勿供養。應以惹底花頭鉢羅花俱物頭花諭底迦花。及餘種類欝勃名花。持此花等常以供養五頂輪王。若有呪者於一二三度。精修此法不證悉地。倍應勤懇精專修習。乃至七度。海河潬上日日三時。印砂佛塔隨力印修。并轉大乘諸餘經典。印是塔數滿三十萬。謂滅先世十重障業。隨即供養此一一塔。以塗末香諸妙花香。佛前獻供供養。於一一塔坐前。誦呪一百八遍。智者如是精法修持不成就者。謂宿障重。又加日日印一肘塔一千已上。若五逆重罪亦得銷滅。況餘宿障。如斯依法精勤修治。但誦持呪亦得銷滅。何況印塔。</p>
<p>又法詣住江河岸側。持以蓮花。一呪一擲江河水中。滿十萬箇。則得成向。何況倍加而不成就。若不如是處修行法者。則不成辦。如斯呪法薄尠福人。使加印塔乃得成就。殖福德人但所依法誦持供養。則得成就。如是成者勤誦持呪為根本。是故堅固精進清淨求菩提者。畢定成就。未曾見呪在經自成。要假精進。為於菩提師僧父母及苦眾生。勤功修習合掌頂禮。依法誦呪剪除障垢。乃得成就。為大功德。劫初有情質直純善。福德高勝隨作隨成。不等今我釋迦牟尼如來。出濁惡世得解脫時。及弟子等證解脫時。相續勤斷猜疑罔心。具足精進淨修福事。即得成證若福德上依法修持速獲成就。若福德尠。依法修持久乃成就。是最上呪若證成就。則得高勝無等等故。譬假琉璃寶並蓮花光寶。功力價直陪數不及無諭況疋。故此頂輪王呪力。不思議勇猛殊特行者。應常持鉢乞食。若得飯餅。復淨濤擇分為三分。一分奉獻佛神諸天。若食獻已。持施水陸一切有情。一分施有外來乞者。若無乞者施及禽獸。一分持以依法自食。若有作求安隱法時。面北坐食。若有作求富饒法時面東坐食。若有作求調伏法時。面南坐食。行者常起慈心。念諸有情受眾苦者。誓當度脫。若大苾芻若鄔波索迦持梵行者。若心慈悲獨行持法。則無障礙。是故智者樂欲安隱富饒速成證者。應常定心恭敬合掌禮佛。塔淨治灑地。持以牛糞和黃土泥。塗摩壇地。誦以一切頂王心呪。或誦摧碎頂王呪。呪白芥子淨灰七遍。布散七方結為方界持。以四橛繫以線索。呪之七遍四角圍釘。結方地界安布坐位。種種供獻護身結印。請召供養誦呪燒火。自身驗成。先初供養釋迦牟尼如來。次當供養明頂王。次當次第供養一一頂王。次當供養觀世音菩薩及所種族。次當供養金剛密迹主菩薩及所種族。次當供養與願頂王及所種族。如是供養一一次第。皆持香花前想供養已。次當供獻世間天神。如斯供獻名三種族供養法則。愚癡嬰人無所曉解。種種謗毀說一切呪者。說諸呪法盡是漫語。智者若遇如是癡人。應自觀諸佛實說亦不虛施。但精專至修供養法扇底迦法。布瑟置迦法。阿毘柘嚕迦法。若布瑟置迦法念誦時燒火食時。面東向一心加趺端坐。呪後每加莎訶句。</p>
<p>若扇底迦法作念誦時燒火食時。面北方定心結加趺坐。亦每呪後加莎訶句。</p>
<p>若阿毘柘嚕迦法。念誦作法燒火食時。面向南瞋怒。左脚踏右脚側上蹲坐。亦每呪後加唬吽等句。</p>
<p>若欲常作扇底迦法。以烏油麻和白芥子。作火食法。若欲常作布瑟置迦法。亦以烏油麻和白粳米。作火食法。若欲拔去佛法中刺。作阿毘柘嚕迦法。以毒藥和檳榔伽里根。作火食法。</p>
<p>作布瑟置迦法。以弭攞木阿輸迦木阿縒那木菩提木薩惹迦木。常然燒火。</p>
<p>扇底迦法。以尼劬陀木[(几/夕)*頁]頭末羅木阿說他木天門冬草等。常燒火。</p>
<p>阿毘柘嚕迦法。以佉他羅木無樓木苦練木迦囉弭攞木等常燒火。</p>
<p>調伏他惡心令善。名阿毘柘嚕迦。</p>
<p>蠲除災障一切寧靜故。名扇底迦。</p>
<p>願得圓滿求者如意故。名布瑟置迦。</p>
<p>如是等法於一切處呪者。善思依法修習。為此教中得最上故。於欲辟除此教法中一切災障故。應作如是。除斯法者更不應作。此所行者慈心一切梵行清淨。莫如外道髮長胛銛。則得清潔若髮長備蟣虱所生。隨生障咎。梳洗多功念誦數少。若胛銛長裹停垢穢。捻香燒香便即污觸。隨生障咎。日月蝕時作上成就。於一切時處亦持勿觀論。勿譏謗和上闍梨過與非過。若所供養呪師之時。忽見呪神受天快樂。勿愛願同。見有國土無主交亂時勿住中修法念誦。又勿住於神龍護地。藥叉羅剎常集住地。屍陀林地無佛法地。虎狼住地多蚊虻地。無雨方地多饒風地。多賊住地屠殺住地。沽酒地賣經像地。賣凶具地婬女住地。及眾難地皆勿住中營法念誦。作求諸法悉不成就。念誦法中燒火法勝。天神喜滿。譬人飽食歡喜充適。是故佛說一切念誦品法中。此法為最。亦不論似國王下劣如藥叉相女。如佛所說。念誦燒火一切法事。廣功廣成少功少成。亦勿施他酒肉毒藥刀劍弓箭斧槊之具。亦勿讚殺快殺方便殺謨殺。亦不占說他災吉事。亦不施他迷倒癡法。及所恐怖一切有情不安隱法。皆勿應作。遇下淨步多鬼處。有屍鬼處藥叉羅剎等處。常一出入想為清淨。於念誦處結加趺坐。想諸妙法成香水河。身沒澡浴結浴呪印印身。想為佛菩薩等身。即以塗香遍身塗飾。一至念誦不應動搖。漫視聽察謦咳唾嗽。若有破坐動搖謦欬。即重輪結浴印印身。持以淨水洗手嗽口。乃復誦念亦得上法中法下法定成就故。</p>
</div>
<div class='div-pin'><a id='mulu9' />
<p class='h1'>五頂王成就法品第七</p><p>爾時世尊復為導利諸有情故說大成就頂王法小智有情貪世間之法。心不精專。智者依法修習。定當成向每日請召之時。世間諸神空神星神隨所住神。一心念誦隨喚來住。常當結界護身誦呪作法。若不護身結界結印。則為奪人精氣鬼。奪所呪力六分偷五。或全偷奪。或為荼枳尼鬼。奪所呪力。若恐偷奪。則誦一切頂王呪難勝王呪。定使却全本所持呪。於時世尊又觀來世一切呪者。薄德少福樂著嬉戲。不善同伴耽盻女色。於戒缺漏。為說教法。則心思惟堅持六念。係修呪法發菩提心即得成就。密迹離菩提心外即無成辦。何以故以呪威力能成菩提。以菩提心大威力故。其能全呪者速得成就。呪者不食青黑等物。亦不佛床法床僧床。和上闍梨父母等床坐臥。喫食亦不頰食。如毘柰耶儀法。乃至不得語食傳器食。不得手指揩齒。呪者應知正加趺坐。如法默然食。若念誦時若作法時若請召修法時。應斷一切善不善語如法誦念。亦勿與他一床坐臥。傳著衣服鞵[尸@拘]襪等。其所食器純用赤白銅椀食。若已食訖。則水淨洗。又以土灰裏外乾揩。常不作諸嘲調戲論。若喜違犯隨罪俱生。恒候年月日星宿時。依法營造三種法。佛神通月修最第一。成就頂王廣大悉地。白黑二月八日十四日食三白食。如以香花新淨飲食。持獻供養如法念誦倍速成證。</p>
<p>復有像變令教童女香湯澡浴。受八齋戒。持絲造織方應度量。勿刀截斷。於吉時起首畫摸。或以板畫匠人。時時洗浴清潔。著鮮淨衣受八齋戒。當心正中畫釋迦牟尼佛。坐師子座結加趺坐。具眾相好頂放大光。示說法相身有圓光。次佛右邊。畫觀世音菩薩結加趺坐。身黃白色頭戴寶冠冠中化佛面目嗔怒。一手把白拂。一手把數珠。又於眉間竪畫一目。以天衣服種種。莊嚴坐蓮花座。</p>
<p>次佛左邊。畫金剛密迹主菩薩。加趺坐身青色相。首戴寶冠面目瞋怒。一手把金剛杵。一手把白拂。坐寶蓮花。次座後畫最勝明王金剛。畫大度底使者。畫可畏金剛畫黃眼金剛。畫大笑金剛。畫大拳金剛。畫軍茶利金剛。是等金剛各有大力。最勝調伏。皆執器仗坐蓮花座。應以種種衣服瓔珞。皆妙飾莊嚴。次觀世音菩薩後。畫馬頭觀世音王。畫意樂圓滿王。畫白衣觀世音菩薩母。畫多羅菩薩。畫毘俱尼菩薩。畫吠路者那菩薩等。是菩薩等各各執持本所器仗坐蓮花座。應以眾妙衣服瓔珞皆妙莊嚴。次佛座下左邊。畫難勝大奮怒神。畫大字神。次佛座下右邊。畫佛眼神。畫相好神。是等四神身皆金色坐蓮花座。是變像名如來身最勝輪王大成就像。一切通用皆畫成證。於時世尊謂曼殊室利童子。汝往昔未證地時。誦以是呪供養此像。像放大光照此三界。上中眾生意樂歡喜。曼殊室利汝為光照。昇證三地得五神通。是故說像不可思議大三摩地。是如來身故。我以此三摩地力普大三界為諸有情。利益成就神通變化。示頂輪王身如如意寶。</p>
<p>爾時世尊復告曼殊室利童子。汝善能以大被甲冑善巧方便。安住有情示濟有情無量變化。現於佛身菩薩身緣覺身聲聞身等攝取眾生。說諸勝法覺寤有情。爾時曼殊室利童子。合掌恭敬白言世尊。佛有幾名現頂輪大三摩地流此世界。於時世尊告曼殊室利童子。頂輪王名者。所謂印捺羅名帝釋等。乃至三界六道有情類中。立差別名隨類為主。皆為調伏故隨類立法名差別無量。皆為成熟眾生故。世間無有一法一名一相。不是如來之所變立。曼殊室利童子有一類人。知我不生不滅真如實際。實法法界涅槃實智。無二無相意生儒童。作者受者知者見者。作如是解。童子此娑訶世界眾生。稱我為大離欲如來佛天人師。童子我常於此世間。成熟眾生示如是名。乃有五阿僧祇百千數名。一切聲聞愚癡眾生。雖稱我名亦不識我如是異名。童子我為如是成熟一切有情。亦於諸經中說是異名。童子如是復有一類有情。知我殑伽沙等世界中無量稱異名。如來說法如如眾生謂去來。如來亦不去來分別出現色相。童子已不去來無作分別。則能出現無量佛事陀羅尼門。爾時世尊復告曼殊室利童子。若有修持是頂王法者。應候吉時白月五日八日十三日十四日十五日。好星宿時。清潔洗浴著新淨衣。若是俗人受八齋戒。依法軌住。修造清淨塗結壇場。布献香花燒設火食。當供養佛觀世音菩薩金剛密迹首菩薩摩訶婆攞神。及諸菩薩一切聲聞辟支佛諸天等如斯供養則得一切大威德天大威呪神大明呪。神歡喜觀視。此等諸天雖復日日如法供養。於此法部不應禮拜。何以故五頂王呪力不思議。是故呪者。亦不得往死喪家初產生家。不淨人家旃荼羅家。詣往顧宿受他供養。亦不持殘臭宿食供養及自食噉。呪者每三時自誓。歸依佛法大菩薩僧。發菩提心淨治三業。念佛法僧戒施天。常於清旦受八齋戒。不殺盜婬妄語飲酒。脂粉塗身坐臥大床。不過中食。以真如智無作我之心。虔敬修習則得成辦。</p>
<p>爾時釋迦牟尼世尊。復告金剛密迹主。又有轉輪王像。於出世世間一切呪像。最上無等。准前月日。畫者端肅具持十善。以細白疊方量三肘或復二肘。當中畫釋迦牟尼佛。具足眾相身真金色。示說法相佩通身光。坐白蓮花師子座上。頂上放光。於佛背後。畫七寶山。於佛座下。畫蓮花池。於佛右邊。畫呪者貌。長跪瞻佛手把香爐。密迹。此頂輪王像。一切佛說。謂當呪者得大利益。略說是像若有見者隨喜供養。隨滅眾罪得大功德。為諸天龍歡喜瞻視。當定成就一切勇猛頂王呪力。得無數佛種種歌讚供養功德。是妙變像無量無數一切諸佛常皆讚歎。若有信戀晝夜精進恭敬供養。則得罪障一時銷滅。身業清淨成就頂。王功德智海。超過一切最勝殊特。為諸天人供養恭敬無量讚歎。當證佛地更無退轉。成此呪者。怒目嗔喝一切天龍八部鬼神。皆得惶怖四散馳走。其天帝釋見是人來。分座同坐。其諸大天亦皆分座。三界諸天見是人來。傲[叛/女]不起迎送虔敬。則皆頭破如蘭香枝。若我於億俱胝大劫。讚說是呪亦不能盡。成此呪者。是人名證最上悉地。當為住壽三十三天中王命常安住。不被死殃壽如天身。天身畢已變身如佛。證五神通乘此天界。以無量天前後圍繞。往諸佛剎種種變化導誘眾生。隨諸佛剎現帝釋身。或現金剛身。或現大梵天身。或現伊首羅天身。或現童男童女身。入地獄鬼畜生趣。隨現諸身救脫眾生。或諸山林城邑聚落為作房舍。種種衣食供給施濟。常作依怙度脫眾生。具五神通行菩薩行為人中尊。</p>
</div>
<p class='juan'>五佛頂三昧陀羅尼經卷第二</p>
</div><!-- end of div[@id='body'] -->
</body></html>