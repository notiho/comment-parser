<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>廣大發願頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1676
<p class='juan'><a id='mulu1' />廣大發願頌</p><p class="byline">龍樹菩薩造</p><p class="byline">西天譯經三藏朝奉大夫試光祿卿傳法大師賜紫臣施護等奉　詔譯</p>
<div class='div-jing'>
<div class="lg regular"><div class='lg-row'>所有一切眾生類，　過未現在世無盡，</div>
<div class='lg-row'>而諸佛剎廣無邊，　彼無邊剎塵充滿。</div>
<div class='lg-row'>又一一塵為一剎，　廣大佛剎如塵等，</div>
<div class='lg-row'>一一剎中正覺尊，　如塵無量我普禮。</div>
<div class='lg-row'>彼塵倍聚諸佛剎，　剎中佛佛我稱讚，</div>
<div class='lg-row'>我常供養以一心，　經如塵數廣大劫，</div>
<div class='lg-row'>頂禮諸佛及法眾，　我於三寶常歸命，</div>
<div class='lg-row'>我悉持以諸妙華，　及眾寶聚常普施。</div>
<div class='lg-row'>若我已起一切罪，　我今普盡而懺悔，</div>
<div class='lg-row'>若我未生一切罪，　我一切時常遠離，</div>
<div class='lg-row'>所有一切勝福事，　我於一切常隨喜，</div>
<div class='lg-row'>此福迴向於有情，　及佛無上菩提果。</div>
<div class='lg-row'>如佛正法中所說，　願力堅固復真實，</div>
<div class='lg-row'>我常供養諸世尊，　願我最後得成佛。</div>
<div class='lg-row'>願我生生具深智，　常如妙吉祥菩薩，</div>
<div class='lg-row'>悲心息苦救世間，　願如觀自在菩薩，</div>
<div class='lg-row'>賢善愛眼視眾生，　願與普賢尊無異，</div>
<div class='lg-row'>慈意善觀諸情品，　願我常如慈氏尊，</div>
<div class='lg-row'>布施願如虛空庫，　持戒願如神通慧，</div>
<div class='lg-row'>忍辱精進二度門，　願我悉如常精進，</div>
<div class='lg-row'>定力能攝諸散亂，　願我得如金剛手，</div>
<div class='lg-row'>善說十地諸法門，　說智願如金剛藏，</div>
<div class='lg-row'>於佛世尊善請問，　願我得如除蓋障，</div>
<div class='lg-row'>深心智慧具堅固，　願我常如堅固慧，</div>
<div class='lg-row'>神通無礙善方便，　願我得如無垢稱，</div>
<div class='lg-row'>善護眾生諸善根，　勤勇願如常勇猛，</div>
<div class='lg-row'>善說波羅蜜等法，　願我得如無盡意，</div>
<div class='lg-row'>具足無量妙音聲，　願與妙音尊無異，</div>
<div class='lg-row'>近善知識心無懈，　願我生生如善財，</div>
<div class='lg-row'>虛空無喻法能宣，　願我得如虛空藏，</div>
<div class='lg-row'>地能長養諸世間，　普利願如地藏尊，</div>
<div class='lg-row'>息除貧苦利眾生，　願與寶藏神無異，</div>
<div class='lg-row'>語出無盡妙法寶，　願我得如曇無竭，</div>
<div class='lg-row'>智慧堅利復常勤，　願與常啼尊無異。</div>
<div class='lg-row'>此等最上諸佛子，　最勝功德聚無邊，</div>
<div class='lg-row'>名稱廣大復無盡，　願我名稱亦如是。</div>
<div class='lg-row'>我此讚佛功德聚，　最上勝善極廣大，</div>
<div class='lg-row'>普願世間諸有情，　住彼最勝功德聚。</div>
</div>
<p class='juan'>廣大發願頌</p></div>
</div><!-- end of div[@id='body'] -->
</body></html>