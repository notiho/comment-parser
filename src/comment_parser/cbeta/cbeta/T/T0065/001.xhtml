<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>伏婬經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 65 [No. 26(126)]
<div class='div-jing'>
<p class='juan'><a id='mulu1' />佛說伏婬經</p><p class="byline">西晉沙門法炬譯</p><p>聞如是：</p>
<p>一時，婆加婆在舍衛城祇樹給孤獨園。彼時，居士阿那邠祁至世尊所，到已禮世尊足，却住一面。阿那邠祁居士却住一面已，白世尊曰：「唯，世尊！世間有幾伏婬而可知者？」</p>
<p>「汝居士！世間有十伏婬。云何為十？此居士，或一伏婬，非法行婬干彼，非法求婬干<span class='note-inline'>(無所方便為苦)</span>已，亦不自安身，亦不安父母及妻子、客使奴婢、沙門婆羅門，不有益事，為善得善得生天上。如是，居士！是一伏婬。</p>
<p>「復次，居士，或一伏婬，非法求婬干彼，非法求婬干已，自安身、父母妻子、客使奴婢，而不施沙門婆羅門，為善得善身生善處。如是，居士！是一伏婬。</p>
<p>「復次，居士！或一伏婬，非法求干彼，非法求干已，自安隱身、父母妻子、客使奴婢，能施沙門婆羅門，為善得善身生善處。如是，居士！是一伏婬。</p>
<p>「復次，居士！或一伏婬，如法求財，彼如法求財已，不自安樂身，不為父母、不為妻子、不為奴婢，亦不施沙門婆羅門，為善得善身生善處。如是，居士，是一伏婬。</p>
<p>「復次，居士！或一伏婬，如法求財，彼如法求財已，而自安樂身，及父母妻子奴婢，不施與沙門婆羅門，為善得善身生善處。如是，居士！是一伏婬。</p>
<p>「復次，居士！或一伏婬，如法求財，彼如法求財已，而自安樂身，及父母妻子奴婢，施與沙門婆羅門，為善得善身生善處。如是，居士！是一伏婬。</p>
<p>「復次，居士！或一伏婬，如法求財不干彼，如法求財不干已，亦不自安樂身，亦不為父母妻子奴婢，亦不施與沙門婆羅門，為善得善身生善處。如是，居士！是一伏婬。</p>
<p>「復次，居士！或一伏婬，如法求財不干彼，如法求財不干已，自得安樂身及父母妻子奴婢，不施與沙門婆羅門，為善得善身生善處。如是，居士！是一伏婬。</p>
<p>「復次，居士！或一伏婬，如法求財不干彼，如法求財不干已，自得安樂身，及父母妻子奴婢，施與沙門婆羅門，為善得善身生善處。彼得錢財，於中染著、極染著，不見禍變，亦不知棄，而貪食之。如是，居士！是一伏婬。</p>
<p>「復次，居士！或一伏婬，如法求錢財不干彼，如法求錢財不干已，自得安隱身，及父母妻子奴婢，施與沙門婆羅門，為善得善身生善處。彼得錢財，亦不染亦不著，亦不於中樂，亦不於中住，亦知是禍變，亦能棄捨而食之。如是，居士！是一伏婬。</p>
<p>「此居士！彼或一伏婬，非法求錢財干彼，非法求錢財干已，亦不自安隱身，亦不安隱父母、妻子奴婢，亦不施與沙門婆羅門，為善得善身生善處。是為，居士！如是伏婬。伏婬我說此弊惡。</p>
<p>「此居士！或一伏婬，非法求錢財干彼，非法求錢財干已，自安隱身，及父母妻子奴婢，不施與沙門婆羅門，為善得善身生善處。此居士！此伏婬此，伏婬此小勝小勝。</p>
<p>「此居士！彼或一伏婬，如法求錢財不干彼，如法求錢財不干已，自得安樂身，及父母妻子奴婢，施與沙門婆羅門，為善得善身生善處。彼得錢財，不染不著、不持不樂，知是禍變、棄捨離而食之。如是。居士！食婬最勝最妙、最上最好、無上勝。猶若，居士！有牛乳，因乳有酪，因酪有醍醐，因醍醐有酥，因酥有酪酥，此是最勝最妙無上說。如是，居士！此諸伏婬如是伏婬，最勝最妙、極妙最上、無上無上。說頌偈曰：</p>

<div class="lg regular" style="margin-left:1em;"><div class='lg-row'>「非法聚錢財，　如法如法施；</div>
<div class='lg-row'>不施不食之，　亦不施為福，</div>
<div class='lg-row'>二俱為慳濁，　惡行食此婬。</div>
<div class='lg-row'>如法求錢財，　欲以施為福，</div>
<div class='lg-row'>亦施及食之，　亦能作福德，</div>
<div class='lg-row'>二俱不慳濁，　皆有此伏婬。</div>
<div class='lg-row'>有能行智慧，　伏婬隨所行，</div>
<div class='lg-row'>知變有知足，　知足而食之。</div>
<div class='lg-row'>有能行智慧，　最妙能伏婬。」</div>
</div><p>佛如是說，居士阿那邠祁聞世尊所說，歡喜而樂。</p>

<p class='juan'>佛說伏婬經</p></div>
</div><!-- end of div[@id='body'] -->
</body></html>