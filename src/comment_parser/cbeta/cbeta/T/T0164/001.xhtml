<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>師子素馱娑王斷肉經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 164
<p class='juan'><a id='mulu1' />佛說師子素駄娑王斷肉經</p><p class="byline">大唐沙門智嚴譯</p>
<div class='div-jing'>
<div class="lg regular" style="margin-left:0em;"><div class='lg-row'>我憶過去無量劫，　有王名曰素駄娑！</div>
<div class='lg-row'>其王一時出遊山，　群臣部從獵蟲獸，</div>
<div class='lg-row'>忽逢雷雹惡風起，　諸人分散悉驚惶，</div>
<div class='lg-row'>王獨走入深山林，　臨河蘇息無人伴，</div>
<div class='lg-row'>牝母師子在山藪，　見王獨坐逼王身。</div>
<div class='lg-row'>眾生惡業夙緣故，　轉種地獄苦無量。</div>
<div class='lg-row'>王與師子夙因緣，　欲情俱起共交會，</div>
<div class='lg-row'>多劫食肉殺生者，　夙習故入師子胎，</div>
<div class='lg-row'>便生人身師子首，　斑足丈夫如獸王。</div>
<div class='lg-row'>長成迅速甚猛利，　問母：「我是誰體胤？」</div>
<div class='lg-row'>其母師子答子云：　「汝父竭國素駄王。」</div>
<div class='lg-row'>子聞是已速往尋，　摩竭提國父王所，</div>
<div class='lg-row'>引現具啟往因緣，　王聞自悟收為子。</div>
<div class='lg-row'>然為父王年老邁，　登樓冊子立為王，</div>
<div class='lg-row'>號為師<span class='corr'>子</span>素駄娑，　御殿朝政理臣民。</div>
<div class='lg-row'>師子展轉惡習故，　多劫食肉害眾生，</div>
<div class='lg-row'>雖居人王不食穀，　唯飡鳥獸水陸蟲。</div>
<div class='lg-row'>供進雜肉時將至，　闥拔獸肉狗銜將，</div>
<div class='lg-row'>闕肉厨人懼王斬，　走出捕捉小嬰孩，</div>
<div class='lg-row'>密截頭項并手足，　全煑鑊中供進王。</div>
<div class='lg-row'>王食其肉甚將美，　長嗜肉味狀燒薪，</div>
<div class='lg-row'>王問食官是何肉？　食官惶怖具啟王，</div>
<div class='lg-row'>王赦其罪勿憂愁，　每日供進是肉來。</div>
<div class='lg-row'>厨人既承大王教，　變服每日盜他兒，</div>
<div class='lg-row'>積年竊盜他男女，　如行羅剎復如鷹。</div>
<div class='lg-row'>國內人民並持服，　為失子息各慞惶，</div>
<div class='lg-row'>兩兩執手互相問，　氣噎無處告皇天。</div>
<div class='lg-row'>邑人守捕獲其賊，　厨賊訴云不自由。</div>
<div class='lg-row'>國人聞此啟諫王，　王聞忿怒大嗔責：</div>
<div class='lg-row'>「比日令密進孩肉，　從今每自料一人。」</div>
<div class='lg-row'>親戚臣民次第食，　如羊欄內被牽將，</div>
<div class='lg-row'>闔國絕望無控告，　普集王衙欲除君。</div>
<div class='lg-row'>王上高臺祈神鬼：　「請翅飛騰免斯難，</div>
<div class='lg-row'>若得翅飛取諸方，　百國王頭祭山神。」</div>
<div class='lg-row'>師子猛獸惡習故，　立得翅飛接諸王，</div>
<div class='lg-row'>囚縶高峯峻巖上，　已得九十九國王，</div>
<div class='lg-row'>惟少一王擬當祭，　師子而下更尋求。</div>
<div class='lg-row'>於時王舍菩薩王，　號為聞月園苑浴，</div>
<div class='lg-row'>師子見王坐玉矴，　下捉右臂欲擒將。</div>
<div class='lg-row'>爾時聞月王悲泣，　師子問王何故啼？</div>
<div class='lg-row'>「我聞大王勇猛智，　菩薩不顧身命財。」</div>
<div class='lg-row'>「若也如是當應忍，　何得苦憂不自由？」</div>
<div class='lg-row'>聞月答王師子云：　「一切憂苦不過慈，</div>
<div class='lg-row'>修行菩薩大慈悲。　我今憂彼百國王，</div>
<div class='lg-row'>一生豪貴主天下，　今日囚縶命欲終；</div>
<div class='lg-row'>我又百國求佛法，　請得法師遠方來，</div>
<div class='lg-row'>未及聽法親授教，　國人渴仰未曾聞。</div>
<div class='lg-row'>汝捨施我一七日，　供養三寶聽法音，</div>
<div class='lg-row'>集會群臣囑累法，　八日當自迎大王。」</div>
<div class='lg-row'>以其菩薩無詐妄，　師子許王七日期，</div>
<div class='lg-row'>八<span class='corr'>日</span>聞月出城迎，　捨身施待師子王。</div>
<div class='lg-row'>於時師子如雲現，　擒接聞月對眾將。</div>
<div class='lg-row'>師子問王：「可無畏？　敢出我前如獸王？」</div>
<div class='lg-row'>聞月答王師子言：　「是身虛假施大王，</div>
<div class='lg-row'>寧捨百千身命財，　不犯前言失汝期。」</div>
<div class='lg-row'>和顏悅色方便語：　「聽我少時說因緣。</div>
<div class='lg-row'>汝欲祭祀邪神鬼，　諸部善神與汝殃，</div>
<div class='lg-row'>十方佛剎諸賢聖，　多劫汝不更聞名。</div>
<div class='lg-row'>是身虛假合因緣，　命若電光無停住，</div>
<div class='lg-row'>五根六識無人我，　眼耳鼻舌觸為因，</div>
<div class='lg-row'>如幻變化見眾像，　眾生妄想執為真，</div>
<div class='lg-row'>從頭至足驗此軀，　無有一事是常住，</div>
<div class='lg-row'>如水中泡剎那滅，　老病死苦亦無常。</div>
<div class='lg-row'>汝今雖肉養其身，　究竟無依無善路，</div>
<div class='lg-row'>殺生無量食噉肉，　展轉受苦惡道中。」</div>
<div class='lg-row'>爾時聞月無量偈，　勸化師子素駄王，</div>
<div class='lg-row'>師子聞已漸廻心，　聽聞無我實相體。</div>
<div class='lg-row'>師子問王：「如何計，　祭祀無罪得神歡？」</div>
<div class='lg-row'>聞月答云：「辦素味，　無辜淨食祭祀天。」</div>
<div class='lg-row'>師子依命祭山神，　捨身施與聞月王，</div>
<div class='lg-row'>山中囚禁諸王者，　並皆付囑聞月將。</div>
<div class='lg-row'>聞月各引還本國，　依舊安置理人民，</div>
<div class='lg-row'>并將師子素駄王，　摩竭提國坐本宮，</div>
<div class='lg-row'>和合諸臣及萬姓，　合國斷肉不殺生。</div>
<div class='lg-row'>爾時聞月發大願：　「願我成等正覺時，</div>
<div class='lg-row'>解脫一切普含生，　此等諸王同成佛，</div>
<div class='lg-row'>所授師子王妙法，　願其重罪得雲銷。」</div>
</div><p>又念：「過去阿僧祇劫，釋提桓因處忉利宮，以於過去食肉餘習，變身為鷹而逐於鴿。我時作王，名曰尸毘，愍念其鴿，枰身割肉代鴿償命。尸毘王者，我身是也，後當作王名曰聞月；其時帝釋化為鷹者，後當作王師子素駄。釋試我故尚生惡道，況餘眾生無慚專殺，食噉血肉無止足時？」</p>
<p>一切眾生從無始來，靡不曾作父母親屬，易生鳥獸，如何忍食？夫食肉者，歷劫之中生於鳥獸，食他血肉展轉償命。若生人間專殺嗜肉，死墮阿鼻無時暫息；若人能斷一生食肉，乃至成佛無由再食。</p>

<p class='juan'>佛說師子素駄娑王斷肉經</p></div>
</div><!-- end of div[@id='body'] -->
</body></html>