<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說無常經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 801
<p class='juan'><a id='mulu1' />◎佛說無常經<span class='note-inline'>(亦名三啟經)</span></p><p class="byline">大唐三藏法師義靜奉　制譯</p>
<div class='div-jing'>
<div class="lg regular"><div class='lg-row'>◎稽首歸依無上士，　常起弘誓大悲心，</div>
<div class='lg-row'>為濟有情生死流，　令得涅槃安隱處。</div>
<div class='lg-row'>大捨防非忍無倦，　一心方便正慧力，</div>
<div class='lg-row'>自利利他悉圓滿，　故號調御天人師。</div>
<div class='lg-row'>稽首歸依妙法藏，　三四二五理圓明，</div>
<div class='lg-row'>七八能開四諦門，　修者咸到無為岸。</div>
<div class='lg-row'>法雲法雨潤群生，　能除熱惱蠲眾病，</div>
<div class='lg-row'>難化之徒使調順，　隨機引導非強力。</div>
<div class='lg-row'>稽首歸依真聖眾，　八輩上人能離染，</div>
<div class='lg-row'>金剛智杵破邪山，　永斷無始相纏縛。</div>
<div class='lg-row'>始從鹿苑至雙林，　隨佛一代弘真教，</div>
<div class='lg-row'>各稱本緣行化已，　灰身滅智寂無生。</div>
<div class='lg-row'>稽首總敬三寶尊，　是謂正因能普濟，</div>
<div class='lg-row'>生死迷愚鎮沈溺，　咸令出離至菩提。</div>
</div>
<div class="lg regular"><div class='lg-row'>生者皆歸死，　容顏盡變衰，</div>
<div class='lg-row'>強力病所侵，　無能免斯者。</div>
<div class='lg-row'>假使妙高山，　劫盡皆壞散，</div>
<div class='lg-row'>大海深無底，　亦復皆枯竭，</div>
<div class='lg-row'>大地及日月，　時至皆歸盡，</div>
<div class='lg-row'>未曾有一事，　不被無常吞。</div>
<div class='lg-row'>上至非想處，　下至轉輪王，</div>
<div class='lg-row'>七寶鎮隨身，　千子常圍遶，</div>
<div class='lg-row'>如其壽命盡，　須臾不暫停，</div>
<div class='lg-row'>還漂死海中，　隨緣受眾苦。</div>
<div class='lg-row'>循環三界內，　猶如汲井輪，</div>
<div class='lg-row'>亦如蠶作繭，　吐絲還自纏。</div>
<div class='lg-row'>無上諸世尊，　獨覺聲聞眾，</div>
<div class='lg-row'>尚捨無常身，　何況於凡夫。</div>
<div class='lg-row'>父母及妻子，　兄弟并眷屬，</div>
<div class='lg-row'>目觀生死隔，　云何不愁歎。</div>
<div class='lg-row'>是故勸諸人，　諦聽真實法，</div>
<div class='lg-row'>共捨無常處，　當行不死門。</div>
<div class='lg-row'>佛法如甘露，　除熱得清涼，</div>
<div class='lg-row'>一心應善聽，　能滅諸煩惱。</div>
</div><p>如是我聞：</p>
<p>一時薄伽梵在室羅伐城逝多林給孤獨園。爾時佛告諸苾芻：「有三種法，於諸世間是不可愛、是不光澤、是不可念、是不稱意。何者為三？謂老、病、死。汝諸苾芻，此老病死於諸世間實不可愛、實不光澤、實不可念、實不稱意。若老、病、死世間無者，如來、應、正等覺不出於世，為諸眾生說所證法及調伏事。是故應知此老、病、死，於諸世間是不可愛、是不光澤、是不可念、是不稱意。由此三事，如來、應、正等覺出現於世，為諸眾生說所證法及調伏事。」</p>
<p>爾時世尊重說頌曰：</p>

<div class="lg regular" style="margin-left:1em;"><div class='lg-row'>「外事莊彩咸歸壞，　內身衰變亦同然，</div>
<div class='lg-row'>唯有勝法不滅亡，　諸有智人應善察。</div>
<div class='lg-row'>此老病死皆共嫌，　形儀醜惡極可厭，</div>
<div class='lg-row'>少年容貌暫時住，　不久咸悉見枯羸。</div>
<div class='lg-row'>假使壽命滿百年，　終歸不免無常逼，</div>
<div class='lg-row'>老病死苦常隨逐，　恒與眾生作無利。」</div>
</div><p>爾時世尊說是經已，諸苾芻眾、天、龍、藥叉、揵闥婆、阿蘇羅等，皆大歡喜，信受奉行。◎</p>

<div class="lg regular"><div class='lg-row'>◎常求諸欲境，　不行於善事，</div>
<div class='lg-row'>云何保形命，　不見死來侵？</div>
<div class='lg-row'>命根氣欲盡，　支節悉分離，</div>
<div class='lg-row'>眾苦與死俱，　此時徒歎恨。</div>
<div class='lg-row'>兩目俱飜上，　死刀隨業下，</div>
<div class='lg-row'>意想並慞惶，　無能相救濟。</div>
<div class='lg-row'>長喘連胸急，　短氣喉中乾，</div>
<div class='lg-row'>死王催伺命，　親屬徒相守。</div>
<div class='lg-row'>諸識皆昏昧，　行入險城中，</div>
<div class='lg-row'>親知咸棄捨，　任彼繩牽去。</div>
<div class='lg-row'>將至琰魔王，　隨業而受報，</div>
<div class='lg-row'>勝因生善道，　惡業墮泥犁。</div>
<div class='lg-row'>明眼無過慧，　黑闇不過癡，</div>
<div class='lg-row'>病不越怨家，　大怖無過死。</div>
<div class='lg-row'>有生皆必死，　造罪苦切身，</div>
<div class='lg-row'>當勤策三業，　恒修於福智。</div>
<div class='lg-row'>眷屬皆捨去，　財貨任他將，</div>
<div class='lg-row'>但持自善根，　險道充糧食。</div>
<div class='lg-row'>譬如路傍樹，　暫息非久停，</div>
<div class='lg-row'>車馬及妻兒，　不久皆如是。</div>
<div class='lg-row'>譬如群宿鳥，　夜聚旦隨飛，</div>
<div class='lg-row'>死去別親知，　乖離亦如是。</div>
<div class='lg-row'>唯有佛菩提，　是真歸仗處，</div>
<div class='lg-row'>依經我略說，　智者善應思。</div>
<div class='lg-row'>天阿蘇羅藥叉等，　來聽法者應至心，</div>
<div class='lg-row'>擁護佛法使長存，　各各勤行世尊教。</div>
<div class='lg-row'>諸有聽徒來至此，　或在地上或居空，</div>
<div class='lg-row'>常於人世起慈心，　晝夜自身依法住。</div>
<div class='lg-row'>願諸世界常安隱，　無邊福智益群生，</div>
<div class='lg-row'>所有罪業並消除，　遠離眾苦歸圓寂。</div>
<div class='lg-row'>恒用戒香塗瑩體，　常持定服以資身，</div>
<div class='lg-row'>菩提妙華遍莊嚴，　隨所住處常安樂。</div>
</div></div>
<p class='juan'>佛說無常經</p>
<div class='div-w'><p>若苾芻、苾芻尼，若鄔波索迦、鄔波斯迦，若見有人將欲命終，身心苦痛。應起慈心，拔濟饒益。教使香湯澡浴清淨，著新淨衣，安詳而坐，正念思惟。若病之人自無力者，餘人扶坐。又不能坐，但令病者右脇著地，合掌至心，面向西方。當病者前，取一淨處，唯用牛糞香泥塗地，隨心大小。方角為壇，以華布地，燒眾名香，四角燃<span class='corr'>燈</span>。於其壇內懸一綵像，令彼病人心心相續，觀其相好了了分明，使發菩提心。復為廣說三界難居，三塗苦難非所生處，唯佛菩提是真歸仗。以歸依故，必生十方諸佛剎土，與菩薩居，受微妙樂。</p>
<p>問病者言：「汝今樂生何佛土也？」病者答言：「我意樂生某佛世界。」時說法人，當隨病者<span class='corr'>心</span>之所欲，而為宣說佛土因緣、十六觀等，猶如西方無量壽國，一一具說，令病者心樂生佛土。為說法已，復教諦觀，隨何方國，佛身相好。觀相好已，復教請佛及諸菩薩，而作是言：「稽首如來、應、正等覺，并諸菩薩摩訶薩，願哀愍我，拔濟饒益。我今奉請，為滅眾罪；復將弟子，隨佛菩薩生佛國土。」第二第三亦如是說。既教請已，復令病人稱彼佛名。十念成就，與受三歸，廣大懺悔。懺悔畢已，復為病人受菩薩戒。若病人困不能言者，餘人代受及懺悔等。除不至心，然亦罪滅得菩薩戒。既受戒已，扶彼病人北首而臥、面向西方，開目閉目諦想於佛三十二相、八十隨形好，乃至十方諸佛亦復如是。又為其說四諦因果、十二因緣無明老死、苦空等觀。</p>
<p>若臨命終，看病餘人但為稱佛，聲聲莫絕。然稱佛名，隨病者心稱其名號，勿稱餘佛，恐病者心而生疑惑。然彼病人命漸欲終，即見化佛及菩薩眾，持妙香花來迎行者。行者見時便生歡喜，身不苦痛、心不散亂，正見心生如入禪定，尋即命終，必不退墮地獄、傍生、餓鬼之苦。乘前教法，猶如壯士屈伸臂頃即生佛前。</p>
<p>若在家鄔波索迦、鄔波斯迦等，若命終後，當取亡者新好衣服及以隨身受用之物，可分三分，為其亡者將施佛陀、達磨、僧伽。由斯亡者業障轉盡，獲勝功德福利之益。不應與其死屍著好衣等將以送之。何以故？無利益故。若出家苾芻、苾芻尼及求寂等，所有衣物及非衣物，如諸律教，餘同白衣。</p>
<p>若送亡人至其殯所，可安下風，置令側臥，右脇著地，面向日光。於其上風，當敷高坐，種種莊嚴。請一苾芻能讀經者昇於法座，為其亡者讀無常經。孝子止哀勿復啼哭，及以餘人，皆悉至心為彼亡者燒香散花，供養高座、微妙經典及散苾芻，然後安坐，合掌恭敬一心聽經。苾芻徐徐應為遍讀。若聞經者，各各自觀<span class='corr'>己</span>身無常，不久磨滅，念離世間，入三摩地。讀此經已，復更散花燒香供養。又請苾芻隨誦何呪，呪無蟲水滿三七遍，灑亡者上。復更呪淨黃土滿三七遍，散亡者身。然後隨意，或安窣堵波中，或以火焚，或屍陀林乃至土下。</p>
<p>以此功德因緣力故，令彼亡人，百千萬億俱胝那庾多劫，十惡、四重、五無間業、謗大乘經一切業報等障，一時消滅。於諸佛前獲大功德，起智斷惑，得六神通及三明智，進入初地。遊歷十方，供養諸佛，聽受正法，漸漸修集無邊福慧。畢當證得無上菩提，轉正法輪度無央眾，趣大圓寂成最正覺。</p>
<p>臨終方訣</p>
</div>
</div><!-- end of div[@id='body'] -->
</body></html>