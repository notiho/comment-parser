<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>根本說一切有部毘奈耶頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu10' />根本說一切有部毘奈耶頌卷中</p><p class="byline">尊者毘舍佉造</p><p class="byline">三藏法師義淨奉　制譯</p>
<div class='div-other'><a id='mulu11' />
<p class='h2'>◎九十波逸底迦法</p><p>故妄語學處</p>

<div class="lg regular"><div class='lg-row'>已說三十事，　捨與墮相應；</div>
<div class='lg-row'>九十單墮罪，　隨次今當說。</div>
<div class='lg-row'>王舍城人眾，　及以諸苾芻，</div>
<div class='lg-row'>借問羅怙羅，　佛今在何處？</div>
<div class='lg-row'>此中有世尊，　報言在彼處；</div>
<div class='lg-row'>大師由此事，　為說兩伽他。</div>
<div class='lg-row'>故作妄語人，　違於一實法；</div>
<div class='lg-row'>現世造眾惡，　當來受苦報。</div>
<div class='lg-row'>寧吞熱鐵丸，　猛焰極可畏；</div>
<div class='lg-row'>不將破戒口，　非法噉人食。</div>
<div class='lg-row'>由苾芻妄語，　佛制於學處；</div>
<div class='lg-row'>差別有九殊，　乃至於二種。</div>
<div class='lg-row'>於無根五法，　波羅市迦等；</div>
<div class='lg-row'>戒見軌邪命，　是九種應知。</div>
<div class='lg-row'>他勝等五法，　見等三不同；</div>
<div class='lg-row'>於斯作異言，　應知妄成八。</div>
<div class='lg-row'>戒見軌邪命，　及以見聞疑；</div>
<div class='lg-row'>苾芻虛誑時，　斯成有七種。</div>
<div class='lg-row'>已說正當說，　不實有三時；</div>
<div class='lg-row'>復有見等三，　說妄言有六。</div>
<div class='lg-row'>如是一一減，　智者應可思；</div>
<div class='lg-row'>說語若他知，　便成二種妄。</div>
<div class='lg-row'>何謂五種妄？　他勝等應知；</div>
<div class='lg-row'>說上人法時，　名入於他勝。</div>
<div class='lg-row'>若於兩種謗，　不實誑前人；</div>
<div class='lg-row'>根與無根殊，　名入於眾教。</div>
<div class='lg-row'>若在僧伽前，　法說為非法；</div>
<div class='lg-row'>由其對眾重，　名入吐羅中。</div>
<div class='lg-row'>若褒灑陀時，　問言清淨不；</div>
<div class='lg-row'>默然而覆過，　是名入惡作。</div>
<div class='lg-row'>作此妄言時，　便成四種別；</div>
<div class='lg-row'>所餘諸妄說，　咸入墮中收。</div>
<div class='lg-row'>此五種妄說，　其體重輕異；</div>
<div class='lg-row'>不相交雜故，　各陳其入言。</div>
<div class='lg-row'>於不見等處，　顛倒說見等；</div>
<div class='lg-row'>故心說他解，　墮落罪便傷。</div>
</div><p>毀呰語學處</p>

<div class="lg regular"><div class='lg-row'>雖毀呰傍生，　喚為禿角等；</div>
<div class='lg-row'>懷羞情不忍，　何況毀於人！</div>
<div class='lg-row'>由斯世尊說，　常饒益眾生；</div>
<div class='lg-row'>苾芻毀滅言，　便招於墮罪。</div>
<div class='lg-row'>苾芻毀呰意，　問婆羅門種；</div>
<div class='lg-row'>汝梵志出家，　此便生惡作。</div>
<div class='lg-row'>若問剎帝利，　戲心得惡作；</div>
<div class='lg-row'>薜舍戍達羅，　若問成根本。</div>
<div class='lg-row'>毛木匠織師，　客縫竹作等；</div>
<div class='lg-row'>如斯諸種類，　問時便得墮。</div>
<div class='lg-row'>汝梵志工巧，　清淨應須學；</div>
<div class='lg-row'>沙門汝何用？　即招惡作罪。</div>
<div class='lg-row'>汝是剎帝利，　牟矟弓射等；</div>
<div class='lg-row'>此事應可為，　說時便惡作。</div>
<div class='lg-row'>如是戍達羅，　薜舍所作業；</div>
<div class='lg-row'>織竹等雜作，　便獲根本罪。</div>
<div class='lg-row'>汝自業應作，　乞索教讀等；</div>
<div class='lg-row'>若作如斯語，　同前得惡作。</div>
<div class='lg-row'>跛瞎癵躄行，　侏儒及聾瘂；</div>
<div class='lg-row'>毀他如是說，　墮落火便燒。</div>
<div class='lg-row'>汝疥癩癰疽，　癢瘙痔嘔逆；</div>
<div class='lg-row'>作如是等語，　此人便得墮。</div>
<div class='lg-row'>汝罪不清淨，　有疑悔惡作；</div>
<div class='lg-row'>汝有忿恨惱，　得罪亦同前。</div>
<div class='lg-row'>苾芻毀呰意，　惡說罵詈等；</div>
<div class='lg-row'>與鄙語相應，　墮罪便相害。</div>
<div class='lg-row'>如是族工巧，　作業形容病；</div>
<div class='lg-row'>罪及煩惱言，　咸名毀滅語。</div>
<div class='lg-row'>意欲簡前人，　是何者佛護？</div>
<div class='lg-row'>答言剎帝利，　如是等無愆。</div>
</div><p>離間語學處</p>

<div class="lg regular"><div class='lg-row'>苾芻離間語，　欲使他分坼；</div>
<div class='lg-row'>由為觸惱心，　定招於墮罪。</div>
<div class='lg-row'>汝剃髮賤人，　問言誰語汝？</div>
<div class='lg-row'>報云某甲道，　此招於惡作。</div>
<div class='lg-row'>於前學處中，　說族工巧等；</div>
<div class='lg-row'>應知罪相似，　智者不應為。</div>
</div><p>發舉殄諍羯磨學處</p>

<div class="lg regular"><div class='lg-row'>和合眾作法，　同心許其事；</div>
<div class='lg-row'>若更毀破者，　墮罪遂便傷。</div>
<div class='lg-row'>大眾共一心，　如法如軌則；</div>
<div class='lg-row'>斷除四種諍，　評論等應知。</div>
<div class='lg-row'>同心共秉法，　於事無猶豫；</div>
<div class='lg-row'>若云不善時，　得破羯磨罪。</div>
<div class='lg-row'>未作作了想，　或疑而毀破；</div>
<div class='lg-row'>斯便得惡作，　異此便無咎。</div>
<div class='lg-row'>若作此斷事，　作餘斷事想；</div>
<div class='lg-row'>應知了未了，　得罪並同前。</div>
<div class='lg-row'>主人秉羯磨，　持欲及見等；</div>
<div class='lg-row'>并客來苾芻，　是謂五差別。</div>
<div class='lg-row'>若識初中後，　是名為主人；</div>
<div class='lg-row'>此中作法人，　謂秉羯磨者。</div>
<div class='lg-row'>為他將欲者，　此名持欲人；</div>
<div class='lg-row'>現前居眾中，　是名為見等。</div>
<div class='lg-row'>我愛如是見，　作如此平章；</div>
<div class='lg-row'>不識初中後，　應知此名客。</div>
<div class='lg-row'>初三若毀破，　俱得於墮罪；</div>
<div class='lg-row'>後二若毀時，　並皆招惡作。</div>
</div><p>與女人說法過五六語學處</p>

<div class="lg regular"><div class='lg-row'>為女說法時，　唯齊五六語；</div>
<div class='lg-row'>除有智男子，　過時得本愆。</div>
<div class='lg-row'>一切色無常，　受想行亦爾；</div>
<div class='lg-row'>及識為五語，　明慧者應知。</div>
<div class='lg-row'>眼耳鼻及舌，　身意並無常；</div>
<div class='lg-row'>此名為六語，　智者應當識。</div>
<div class='lg-row'>欲說於五句，　故心言第六；</div>
<div class='lg-row'>或可擬說六，　故七咸同罪。</div>
<div class='lg-row'>若口吃無過，　及以語怱怱；</div>
<div class='lg-row'>智女更問時，　為說便非犯。</div>
</div><p>與未近圓人同句讀誦學處</p>

<div class="lg regular"><div class='lg-row'>與未近圓者，　同句而誦法，</div>
<div class='lg-row'>隨說即招愆，　同誦開無過。</div>
</div><p>向未近圓人說他麁罪學處</p>

<div class="lg regular"><div class='lg-row'>知他犯麁惡，　告未具得罪；</div>
<div class='lg-row'>大眾與法者，　說時無有過。</div>
<div class='lg-row'>何者名麁罪？　謂波羅市迦、</div>
<div class='lg-row'>僧伽伐尸沙，　非餘事應識。</div>
</div><p>實得上人法向未近圓人說學處</p>

<div class="lg regular"><div class='lg-row'>前人未近圓，　苾芻向彼說，</div>
<div class='lg-row'>實得上人法，　得波逸底迦。</div>
<div class='lg-row'>若是五種蓋，　凡人法共知；</div>
<div class='lg-row'>非此名上人、　靜慮等境界。</div>
</div><p>謗迴眾利物學處</p>

<div class="lg regular"><div class='lg-row'>說他與眾物，　迴將入別人；</div>
<div class='lg-row'>若作妄言時，　便遭墮罪割。</div>
</div><p>輕呵戒學處</p>

<div class="lg regular"><div class='lg-row'>半月半月說，　戒經長淨時；</div>
<div class='lg-row'>若其輕慢言，　定得於本罪。</div>
<div class='lg-row'>何須戒經內，　說此小隨小，</div>
<div class='lg-row'>令人惱悔生？　是名輕慢戒。</div>
<div class='lg-row'>厭疑生惱觸，　憂熱遍燒煎；</div>
<div class='lg-row'>能令起悔心，　隨說皆招罪。</div>
<div class='lg-row'>但是律教中，　所有諸小戒；</div>
<div class='lg-row'>苾芻輕慢說，　亦皆成本愆。</div>
</div><p>壞生種學處</p>

<div class="lg regular"><div class='lg-row'>所有種子類，　及以有情村；</div>
<div class='lg-row'>根莖節開子，　自他損皆犯。</div>
<div class='lg-row'>若從根得生，　此說名根種；</div>
<div class='lg-row'>謂是香附子，　薑芋等應知。</div>
<div class='lg-row'>莖種從莖出，　插地即便生；</div>
<div class='lg-row'>謂菩提石榴，　柳等咸應識。</div>
<div class='lg-row'>節種截取節，　入地能生長；</div>
<div class='lg-row'>蘆荻蔗竹等，　由斯故得名。</div>
<div class='lg-row'>裂種杏麻豆，　子謂穀麥等；</div>
<div class='lg-row'>有釋異種子，　牛糞等生蓮。</div>
<div class='lg-row'>羊毛生細稊，　是一師別釋；</div>
<div class='lg-row'>有情蟲蟻等，　總攝諸生命。</div>
<div class='lg-row'>村者謂樹等，　有情之所依；</div>
<div class='lg-row'>想疑而損之，　皆招於墮罪。</div>
<div class='lg-row'>如是種果等，　稱境定招愆；</div>
<div class='lg-row'>別種別想疑，　應知亦得罪。</div>
<div class='lg-row'>苾芻持五種，　安在臼中舂；</div>
<div class='lg-row'>若種損壞時，　五罪一時得。</div>
<div class='lg-row'>若不損壞者，　但招五惡作；</div>
<div class='lg-row'>置火及投湯，　同前皆本罪。</div>
<div class='lg-row'>若作故損意，　青草處遊行；</div>
<div class='lg-row'>有壞時便墮，　不傷招惡作。</div>
<div class='lg-row'>若於青草處，　曳物而傷損；</div>
<div class='lg-row'>或湯粥汁等，　澆瀉亦同愆。</div>
<div class='lg-row'>若以一方便，　斬斷於一樹；</div>
<div class='lg-row'>便招一惡作，　一波逸底迦。</div>
<div class='lg-row'>若以二方便，　斬斷一樹等；</div>
<div class='lg-row'>便得兩惡作，　一墮罪應知。</div>
<div class='lg-row'>隨方便多少，　得爾許惡作；</div>
<div class='lg-row'>隨其事差別，　悉皆招本罪。</div>
<div class='lg-row'>葉果未開花，　諸藕諸根等；</div>
<div class='lg-row'>蓮梢及蘋藻，　隨壞墮相中。</div>
<div class='lg-row'>皴皮及黃葉，　蓮花等已開；</div>
<div class='lg-row'>若斷惡作罪，　佛言輕重異。</div>
<div class='lg-row'>若須淨齒木，　及皮葉花根；</div>
<div class='lg-row'>取時為淨言，　不應云斬折。</div>
<div class='lg-row'>水藻及浮萍，　地雞并鹹鹵；</div>
<div class='lg-row'>青苔白醭葛，　牽挽不應為。</div>
<div class='lg-row'>何者是淨言？　云汝應知是；</div>
<div class='lg-row'>解是與淨等，　淨了皆無過。</div>
<div class='lg-row'>作淨二五殊，　火刀蔫鳥甲；</div>
<div class='lg-row'>墮破并拔出，　捩斷擘不中。</div>
<div class='lg-row'>營造伐樹時，　應從樹神乞；</div>
<div class='lg-row'>以諸花果食，　設祭可隨時。</div>
<div class='lg-row'>應為誦正法，　謂三啟等經；</div>
<div class='lg-row'>宜應具告知，　十善十惡報。</div>
<div class='lg-row'>行善招樂果，　異斯生惡趣；</div>
<div class='lg-row'>顯其功德施，　復說慳貪罪。</div>
<div class='lg-row'>歡喜等園中，　天女恒遊戲；</div>
<div class='lg-row'>長時極樂果，　唯有施能招。</div>
<div class='lg-row'>鎮懷飢渴火，　不聞漿水名；</div>
<div class='lg-row'>輪迴諸趣中，　受苦無窮盡。</div>
<div class='lg-row'>無始來串習，　數為煩惱逼；</div>
<div class='lg-row'>自他無利益，　並由慳所纏。</div>
<div class='lg-row'>七日不改變，　復無流血等；</div>
<div class='lg-row'>大樹宜應截，　有異不應傷。</div>
</div><p>嫌毀輕賤學處</p>

<div class="lg regular"><div class='lg-row'>苾芻作嫌言，　及為麁罵語；</div>
<div class='lg-row'>所得輕重罪，　略言其大綱。</div>
<div class='lg-row'>大眾作白二，　差遣分飯粥；</div>
<div class='lg-row'>分房行餅果，　分餘雜物人。</div>
<div class='lg-row'>羯恥那器具，　藏守支伐羅；</div>
<div class='lg-row'>及以分衣人，　并守雨衣者。</div>
<div class='lg-row'>毘訶羅波羅，　斯人所遣使；</div>
<div class='lg-row'>行器持竿水，　及以驅烏人。</div>
<div class='lg-row'>若遣分臥具，　行餅并行利；</div>
<div class='lg-row'>眾差如是人，　嫌時皆本罪。</div>
<div class='lg-row'>如斯十二類，　嫌罵者招本；</div>
<div class='lg-row'>餘使得輕愆，　善可觀其事。</div>
</div><p>違惱言教學處</p>

<div class="lg regular"><div class='lg-row'>違教得本罪，　教謂他問時；</div>
<div class='lg-row'>惱謂說異言，　不陳決定語。</div>
<div class='lg-row'>他問如是言，　欲惱便餘答；</div>
<div class='lg-row'>除獵人來問，　恐彼害前生。</div>
<div class='lg-row'>我視虛空爪，　實理有情無；</div>
<div class='lg-row'>此人方便言，　報彼非成咎。</div>
<div class='lg-row'>如其他問時，　惱意默然住；</div>
<div class='lg-row'>由斯墮惡趣，　苦逼痛方言。</div>
</div><p>不舉敷具學處</p>

<div class="lg regular"><div class='lg-row'>若於露地中，　安僧床座等；</div>
<div class='lg-row'>除有人囑授，　捨去罪隨行。</div>
<div class='lg-row'>若離於本居，　欲行向界外；</div>
<div class='lg-row'>未離床等分，　便招惡作愆。</div>
<div class='lg-row'>若棄出行時，　雨霑得惡作；</div>
<div class='lg-row'>如有水濕澈，　斯便得墮罪。</div>
<div class='lg-row'>說有三種壞，　謂蟲風及雨：</div>
<div class='lg-row'>表裏俱損時，　此說為蟲壞；</div>
<div class='lg-row'>被風吹反襵，　是名為風壞；</div>
<div class='lg-row'>雨濕第二重，　名雨壞應識。</div>
<div class='lg-row'>若在於房中，　被蟲等損壞；</div>
<div class='lg-row'>招惡作等罪，　准說並同前。</div>
<div class='lg-row'>初不思而去，　塗中忽爾憶；</div>
<div class='lg-row'>自忖由癡等，　當須苦責心。</div>
<div class='lg-row'>若遇餘苾芻，　見已應相就；</div>
<div class='lg-row'>為護臥具故，　慇懃好囑看。</div>
<div class='lg-row'>若彼為領知，　到處不藏舉；</div>
<div class='lg-row'>波逸底迦箭，　便中不憶人。</div>
<div class='lg-row'>俗人來請食，　借座當須與；</div>
<div class='lg-row'>求寂等將去，　苾芻不自持。</div>
<div class='lg-row'>俗侶詣伽藍，　設食供僧眾；</div>
<div class='lg-row'>應與其座席，　宜差守護人。</div>
<div class='lg-row'>若是看病人，　病老朽破戒，</div>
<div class='lg-row'>又復未圓具，　斯皆勿囑觀。</div>
<div class='lg-row'>二人同一座，　小者應收舉；</div>
<div class='lg-row'>若彼夏相似，　後起者應持。</div>
<div class='lg-row'>若聽法等時，　上座年衰老；</div>
<div class='lg-row'>舉安僧座席，　小者應代為。</div>
<div class='lg-row'>佛制諸苾芻，　於尊老給侍；</div>
<div class='lg-row'>當為依止事，　利益兩俱兼。</div>
<div class='lg-row'>若有難事至，　牆根及樹根；</div>
<div class='lg-row'>著座不招愆，　無緣勿斷食。</div>
<div class='lg-row'>行時支伐羅，　所有其勢分；</div>
<div class='lg-row'>必無看守者，　臥具准應知。</div>
<div class='lg-row'>讀誦正法時，　應可昇高座；</div>
<div class='lg-row'>居處令安隱，　敬重大師言。</div>
<div class='lg-row'>應可為高座，　四足安師子；</div>
<div class='lg-row'>高下任時宜，　正方應好作。</div>
<div class='lg-row'>傍邊安蹋道，　前為承足花；</div>
<div class='lg-row'>踞坐誦尊言，　讀時前置案。</div>
<div class='lg-row'>背後安花障，　兩畔任懸繒；</div>
<div class='lg-row'>上蓋准時宜，　置在長廊下。</div>
<div class='lg-row'>簷下長懸索，　用擬挂花鬘；</div>
<div class='lg-row'>好心來聽經，　當前列行坐。</div>
<div class='lg-row'>俗家敷寶座，　欲坐者隨聽；</div>
<div class='lg-row'>攝念可應居，　諸行無常想。</div>
<div class='lg-row'>當如是作意，　此是施主物；</div>
<div class='lg-row'>雖是寶莊嚴，　坐時無有過。</div>
<div class='lg-row'>在藥叉龍宮、　天堂皆許坐；</div>
<div class='lg-row'>令彼福增長，　此教是牟尼。</div>
</div><p>不舉草敷具學處</p>

<div class="lg regular"><div class='lg-row'>若其於寺中，　用眾草敷具；</div>
<div class='lg-row'>去時無難事，　自舉囑人看。</div>
<div class='lg-row'>此亦同前說，　與褥席不殊；</div>
<div class='lg-row'>同彼罪應知，　護戒者當識。</div>
<div class='lg-row'>舍中不除去，　或棄主人遮；</div>
<div class='lg-row'>敷在毘訶羅，　不除招惡作。</div>
<div class='lg-row'>習定者經行，　敷長十二肘；</div>
<div class='lg-row'>勤修念誦者，　亦十二應知。</div>
<div class='lg-row'>地鞕用草敷，　不置便生病；</div>
<div class='lg-row'>防難為間隔，　無斯致惱緣。</div>
</div><p>牽他出僧房學處</p>

<div class="lg regular"><div class='lg-row'>若瞋他苾芻，　從住處牽出；</div>
<div class='lg-row'>其人得墮罪，　仍除有難緣。</div>
<div class='lg-row'>設不自手牽，　令他苾芻挽；</div>
<div class='lg-row'>二人俱得罪，　謂波逸底迦。</div>
<div class='lg-row'>若令求寂等，　牽苾芻出寺；</div>
<div class='lg-row'>苾芻招本罪，　求寂得輕愆。</div>
</div><p>強惱觸他學處</p>

<div class="lg regular"><div class='lg-row'>若以好惡食，　或冷或熱等；</div>
<div class='lg-row'>故惱他苾芻，　令食招根本。</div>
<div class='lg-row'>若食堂煖舍，　浴室近門傍；</div>
<div class='lg-row'>及閤道簷前，　此分皆不合。</div>
<div class='lg-row'>於座及臥具，　他未有心移；</div>
<div class='lg-row'>先住苾芻來，　無令後人去。</div>
</div><p>故放身坐臥脫脚床學處</p>

<div class="lg regular"><div class='lg-row'>若在上房住，　不坐脫脚床；</div>
<div class='lg-row'>以版承床足，　坐時無有過。</div>
<div class='lg-row'>所言脚脫者，　於孔中抽出；</div>
<div class='lg-row'>謂在故房上，　多時朽爛棚。</div>
<div class='lg-row'>若無承足物，　或可仰安床；</div>
<div class='lg-row'>不畏損他人，　量時應受用。</div>
<div class='lg-row'>或時以鐵釘，　釘脚不令脫；</div>
<div class='lg-row'>任情安逆榍，　或用草繩纏。</div>
</div><p>用蟲水學處</p>

<div class="lg regular"><div class='lg-row'>水中有生命，　將澆地樹等；</div>
<div class='lg-row'>自作若使人，　悉皆招墮罪。</div>
<div class='lg-row'>蟲水有想疑，　斯還得本罪；</div>
<div class='lg-row'>無蟲蟲想疑，　便招惡作過。</div>
<div class='lg-row'>從他借罐綆，　他與用無傷；</div>
<div class='lg-row'>澄濾好觀瞻，　濁時安黑果。</div>
<div class='lg-row'>若水有濁塵，　臨之不鑒面；</div>
<div class='lg-row'>此可慇懃濾，　清淨方無咎。</div>
<div class='lg-row'>若井泉知淨，　法瓶等緻密；</div>
<div class='lg-row'>眾及於別人，　五水隨情用。</div>
<div class='lg-row'>濾羅有五種，　謂澡罐君持，</div>
<div class='lg-row'>法瓶并水羅，　及以衣角疊。</div>
<div class='lg-row'>澄心當好視，　蟲若小毛端，</div>
<div class='lg-row'>並須依教看，　無勞數觀察。</div>
<div class='lg-row'>齊幾當觀水，　如轉六牛車；</div>
<div class='lg-row'>竹載摩揭陀，　是名觀分齊。</div>
<div class='lg-row'>若其於水器，　起心疑有蟲；</div>
<div class='lg-row'>宜應更善觀，　無疑方可用。</div>
<div class='lg-row'>乃至俱盧舍，　或時一驛路；</div>
<div class='lg-row'>彼處決知有，　無羅亦可行。</div>
<div class='lg-row'>若即許還來，　半驛去無咎；</div>
<div class='lg-row'>商旅有相識，　傳羅隨意去。</div>
<div class='lg-row'>順流河岸行，　一一俱盧舍，</div>
<div class='lg-row'>善觀應可飲，　異此即不應。</div>
<div class='lg-row'>泝流隨取處，　觀濾並如常；</div>
<div class='lg-row'>陂池水不流，　觀於一尋內。</div>
<div class='lg-row'>井等取水處，　說佛語伽陀；</div>
<div class='lg-row'>隨處有天神，　應從彼求乞。</div>
<div class='lg-row'>將君持向口，　飲水佛不聽；</div>
<div class='lg-row'>葉等必其無，　屏處非遮限。</div>
<div class='lg-row'>宜應將絹布，　葉繫君持口，</div>
<div class='lg-row'>及以蓋瓶瓨，　異斯招惡作。</div>
<div class='lg-row'>瓨等有垢膩，　用意淨洗治；</div>
<div class='lg-row'>隨時可曝乾，　為欲令清淨。</div>
<div class='lg-row'>俗人所作事，　求寂不應為；</div>
<div class='lg-row'>求寂之所為，　苾芻有不合。</div>
<div class='lg-row'>苾芻望於尼，　事有犯非犯；</div>
<div class='lg-row'>皆須善觀察，　准教可應行。</div>
<div class='lg-row'>於池井等中，　見有餅菜等；</div>
<div class='lg-row'>澄濾隨情飲，　應知此名淨。</div>
<div class='lg-row'>俗人施水處，　准法好須觀；</div>
<div class='lg-row'>雖在非時中，　隨情應飲用。</div>
<div class='lg-row'>牧牛人等處，　苾芻少乏水；</div>
<div class='lg-row'>酪漿及乳等，　洗足亦隨情。</div>
<div class='lg-row'>盛酒大小行，　此器宜應棄；</div>
<div class='lg-row'>若盛油等物，　火炙水梳治。</div>
<div class='lg-row'>或令魚鼈舐，　垢膩盡皆無；</div>
<div class='lg-row'>置水此器中，　非時用成淨。</div>
<div class='lg-row'>女人求水時，　苾芻應可授；</div>
<div class='lg-row'>不宜相續注，　勿生癡染心。◎</div>
</div><p>◎造大寺過限學處</p>

<div class="lg regular"><div class='lg-row'>造大毘訶羅，　起基安水竇；</div>
<div class='lg-row'>著戶扉及扂，　并可置明窓。</div>
<div class='lg-row'>若欲起牆壁，　應和草作泥；</div>
<div class='lg-row'>壘至橫扂邊，　二三重勿過。</div>
<div class='lg-row'>若於上更著，　即招於墮罪；</div>
<div class='lg-row'>甎石及木成，　雖多無有犯。</div>
</div><p>眾不差教授苾芻尼學處</p>

<div class="lg regular"><div class='lg-row'>具戒有聞持，　年至二十夏；</div>
<div class='lg-row'>言詞善圓滿，　不曾身污尼；</div>
<div class='lg-row'>善說八他勝，　八敬能開演；</div>
<div class='lg-row'>具七可應差，　異此便不合。</div>
<div class='lg-row'>善解蘇呾羅，　毘奈耶母論；</div>
<div class='lg-row'>此合教授尼，　除諍能調伏。</div>
<div class='lg-row'>除此更有餘，　第二略教授；</div>
<div class='lg-row'>大眾若有教，　上座可傳言。</div>
<div class='lg-row'>尼眾清淨不？　又復和合不？</div>
<div class='lg-row'>此中無苾芻，　於尼行教授；</div>
<div class='lg-row'>姊妹牟尼教，　常須不放逸；</div>
<div class='lg-row'>無令戒損失，　此是三塗因。</div>
<div class='lg-row'>由尊二十夏，　能調所化生；</div>
<div class='lg-row'>於律教善明，　王苾芻應識。</div>
</div><p>教授至日沒學處</p>

<div class="lg regular"><div class='lg-row'>被差行教授，　雖可具尸羅；</div>
<div class='lg-row'>及明須早歸，　無容侵日沒。</div>
<div class='lg-row'>日沒作沒想，　或可生猶豫；</div>
<div class='lg-row'>仍為教授事，　得墮罪無疑。</div>
<div class='lg-row'>未沒作沒想，　未沒起疑心；</div>
<div class='lg-row'>被惡作箭中，　當受於大苦。</div>
<div class='lg-row'>若尼門不掩，　或可門相近；</div>
<div class='lg-row'>或為多教授，　日沒並無傷。</div>
<div class='lg-row'>尼可作供養，　應隨自己能；</div>
<div class='lg-row'>尊人當受食，　令其福增長。</div>
</div><p>謗他為飲食故教授學處</p>

<div class="lg regular"><div class='lg-row'>若以嫌嫉意，　輕毀教授人；</div>
<div class='lg-row'>由生不善心，　當遭獄火焰。</div>
<div class='lg-row'>彼有貪染心，　教尼求飲食；</div>
<div class='lg-row'>見實而說者，　此誠無有過。</div>
</div><p>與非親尼衣學處</p>

<div class="lg regular"><div class='lg-row'>若是非親尼，　不合與衣服；</div>
<div class='lg-row'>由彼心貪覓，　來處不籌量。</div>
</div><p>與非親尼作衣學處</p>

<div class="lg regular"><div class='lg-row'>於非親尼處，　不應為作衣；</div>
<div class='lg-row'>由作惡形儀，　令俗生譏醜。</div>
</div><p>與尼同道行學處</p>

<div class="lg regular"><div class='lg-row'>苾芻向餘處，　共尼同伴行；</div>
<div class='lg-row'>賊等多怖時，　共行無有過。</div>
<div class='lg-row'>若病無人持，　不應棄於路；</div>
<div class='lg-row'>苾芻苾芻女，　展轉互相舁。</div>
<div class='lg-row'>尼自將路糧，　苾芻得為淨；</div>
<div class='lg-row'>苾芻持尼淨，　此並勿生疑。</div>
</div><p>與苾芻尼同乘一船學處</p>

<div class="lg regular"><div class='lg-row'>苾芻若與尼，　乘船或上下，</div>
<div class='lg-row'>於斯便不許，　直渡者無愆。</div>
</div><p>獨與女人屏處坐學處</p>

<div class="lg regular"><div class='lg-row'>緣彼鄔陀夷，　共女屏處坐；</div>
<div class='lg-row'>因招眾譏謗，　聖制不應然。</div>
</div><p>獨與尼屏處坐學處</p>

<div class="lg regular"><div class='lg-row'>又與笈多尼，　獨在屏處坐；</div>
<div class='lg-row'>據緣但道一，　餘三並墮愆。</div>
</div><p>知苾芻尼讚歎得食學處</p>

<div class="lg regular"><div class='lg-row'>苾芻知彼尼，　讚歎故得食；</div>
<div class='lg-row'>除其先有意，　食便招墮罪。</div>
<div class='lg-row'>讚歎有二種，　具戒及多聞：</div>
<div class='lg-row'>具戒從預流，　乃至阿羅漢；</div>
<div class='lg-row'>多聞蘇呾羅，　毘奈耶母論；</div>
<div class='lg-row'>實有如斯德，　讚食許無愆。</div>
<div class='lg-row'>若實無有德，　為利受尼讚；</div>
<div class='lg-row'>知而噉食者，　即招其本罪。</div>
</div><p>展轉食學處</p>

<div class="lg regular"><div class='lg-row'>苾芻無疹病，　非衣作行時；</div>
<div class='lg-row'>足已更生貪，　食時便得罪。</div>
<div class='lg-row'>一食不能安，　此說名為病；</div>
<div class='lg-row'>但獲衣方肘，　是謂施衣時。</div>
<div class='lg-row'>僧房制底處，　其地如小席；</div>
<div class='lg-row'>掃拭及洒塗，　此名為作務。</div>
<div class='lg-row'>若半瑜繕那，　苾芻去還返；</div>
<div class='lg-row'>斯名道行事，　更食者無罪。</div>
<div class='lg-row'>若得有衣請，　更受無衣者；</div>
<div class='lg-row'>受後招惡作，　食時便獲本。</div>
<div class='lg-row'>先得無衣請，　後有支伐羅；</div>
<div class='lg-row'>兩處縱俱飡，　此食非遮限。</div>
<div class='lg-row'>前得有衣請，　後請亦有衣；</div>
<div class='lg-row'>兩處食隨情，　此皆無有過。</div>
<div class='lg-row'>若棄無衣處，　行就有衣家；</div>
<div class='lg-row'>開難緣及衣，　非餘事應識。</div>
<div class='lg-row'>若知於俗舍，　普請盡僧伽；</div>
<div class='lg-row'>授事及餘人，　至時鳴健稚。</div>
<div class='lg-row'>苾芻於自黨，　若客新來至；</div>
<div class='lg-row'>請處應教示，　默去不應為。</div>
</div><p>施一食過受學處</p>

<div class="lg regular"><div class='lg-row'>外道所居處，　苾芻在彼停；</div>
<div class='lg-row'>無病一日飡，　異斯便不合。</div>
<div class='lg-row'>無病別日住，　便得惡作罪；</div>
<div class='lg-row'>如更受他食，　咽便招本愆。</div>
<div class='lg-row'>施主意平等，　或是親族處：</div>
<div class='lg-row'>假令多日食，　斯非是愆咎。</div>
</div><p>過三鉢受食學處</p>

<div class="lg regular"><div class='lg-row'>施主非隨意，　若得飯麨等；</div>
<div class='lg-row'>二三持滿鉢，　若過招本罪。</div>
<div class='lg-row'>大鉢若取三，　二大及中一；</div>
<div class='lg-row'>兩大兼一小，　二中并一大；</div>
<div class='lg-row'>二中兼一小，　滿鉢取持歸；</div>
<div class='lg-row'>斯皆得本愆，　三小咸無過。</div>
<div class='lg-row'>親族歡懷與，　受多無有過；</div>
<div class='lg-row'>受已應持去，　平分與苾芻。</div>
</div><p>足食學處</p>

<div class="lg regular"><div class='lg-row'>苾芻足食竟，　不合更重食；</div>
<div class='lg-row'>不作於餘法，　咽咽罪隨生。</div>
<div class='lg-row'>五種珂但尼，　斯非是足限；</div>
<div class='lg-row'>正食若足已，　此亦不應飡。</div>
<div class='lg-row'>五種蒱膳尼，　米飯麥豆飯，</div>
<div class='lg-row'>麨肉及諸餅，　是正食應知。</div>
<div class='lg-row'>根莖葉花果，　名五珂但尼；</div>
<div class='lg-row'>此據嚼齧義，　五正通含噉。</div>
<div class='lg-row'>知是蒱膳尼，　有授者相近；</div>
<div class='lg-row'>已作遮止法，　從座捨威儀。</div>
<div class='lg-row'>於如是五處，　名足食苾芻；</div>
<div class='lg-row'>此中隨一無，　則不名為足。</div>
<div class='lg-row'>足罷竟去休，　此說名遮足；</div>
<div class='lg-row'>若道且言者，　聖說許無愆。</div>
<div class='lg-row'>若作餘食法，　非側非背後；</div>
<div class='lg-row'>不安在懷中，　非空非置地。</div>
<div class='lg-row'>兩手極淨洗，　然後方受食；</div>
<div class='lg-row'>食了不離座，　是未足應知。</div>
<div class='lg-row'>執食可蹲踞，　對苾芻應告：</div>
<div class='lg-row'>我作餘食法，　仁當憶念知。</div>
<div class='lg-row'>彼人當取食，　若二若三口；</div>
<div class='lg-row'>語言持取去，　隨意可應飡。</div>
<div class='lg-row'>若彼雖足食，　然未離於座；</div>
<div class='lg-row'>應就彼人前，　作法皆如上。</div>
<div class='lg-row'>彼人不合食，　應告食人言：</div>
<div class='lg-row'>將去任情飡，　名第二餘法。</div>
<div class='lg-row'>若得非正食，　謂是乳酪類、</div>
<div class='lg-row'>薄粥薄麨等，　並非成足食。</div>
<div class='lg-row'>若竪匙不住，　此名為薄粥；</div>
<div class='lg-row'>指鉤不見迹，　謂薄麨應知。</div>
<div class='lg-row'>若作足食想，　及以生猶豫；</div>
<div class='lg-row'>食便招本罪，　便開地獄門。</div>
<div class='lg-row'>若食雖未足，　而為足食心；</div>
<div class='lg-row'>及起疑意時，　皆招惡作罪。</div>
</div><p>勸足食學處</p>

<div class="lg regular"><div class='lg-row'>知他足食竟，　不為餘食法；</div>
<div class='lg-row'>內懷於惡心，　勸食便生罪。</div>
<div class='lg-row'>知足食想疑，　慇懃勸彼足；</div>
<div class='lg-row'>欲令他犯過，　當來苦自傷。</div>
<div class='lg-row'>不應以雙足，　蹈於食葉上；</div>
<div class='lg-row'>病者便非過，　無病起譏嫌。</div>
<div class='lg-row'>苾芻若無病，　連鞋不應食；</div>
<div class='lg-row'>病應抽出足，　蹋鞋上非愆。</div>
<div class='lg-row'>授食在背側，　或遠或隔障；</div>
<div class='lg-row'>及不仰手時，　斯皆不成受。</div>
<div class='lg-row'>授者立相近，　當前無障隔；</div>
<div class='lg-row'>皆須仰手受，　極可用心請。</div>
<div class='lg-row'>指食令安鉢，　如其墮葉盤；</div>
<div class='lg-row'>此即名為受，　無疑應可食。</div>
<div class='lg-row'>微塵有多種，　花果飲食衣；</div>
<div class='lg-row'>有觸與無觸，　淨與不淨別。</div>
<div class='lg-row'>土塵事多種，　有淨及不淨；</div>
<div class='lg-row'>覩色不分明，　此則無勞受。</div>
<div class='lg-row'>塵相若分明，　不受不應食；</div>
<div class='lg-row'>食污衣須洗，　不洗便生過。</div>
<div class='lg-row'>若行鹽等竟，　雖小不應起；</div>
<div class='lg-row'>及時應可坐，　准次勿相排。</div>
<div class='lg-row'>年卑居老上，　知想或生疑；</div>
<div class='lg-row'>突色訖里多，　日日恒增長。</div>
<div class='lg-row'>持食與他人，　便作希望意；</div>
<div class='lg-row'>彼人重授與，　不淨不應食。</div>
<div class='lg-row'>決捨絕希望，　後從他獲得；</div>
<div class='lg-row'>此名清淨食，　受時無有過。</div>
<div class='lg-row'>勿語益送人，　與我如是食；</div>
<div class='lg-row'>隨行得應噉，　病人非在遮。</div>
<div class='lg-row'>苾芻若食了，　可留一大抄；</div>
<div class='lg-row'>普施於眾生，　不應為簡別。</div>
<div class='lg-row'>若客至將行，　撿挍人并病；</div>
<div class='lg-row'>及以看病者，　隨情在前食。</div>
<div class='lg-row'>因籠拏開粥，　僧眾並隨聽；</div>
<div class='lg-row'>由斯影勝王，　施地佛聽受。</div>
<div class='lg-row'>因論於食法，　及與藥相應；</div>
<div class='lg-row'>淨地等要門，　隨事皆須識。</div>
<div class='lg-row'>飯餅及肉魚，　豆飯并麨等；</div>
<div class='lg-row'>斯謂為時藥，　養命噉恒須。</div>
<div class='lg-row'>蒱萄及芭蕉，　醋果并蘡<span class='corr'>薁</span>；</div>
<div class='lg-row'>棗等烏曇跋，　並曰非時漿。</div>
<div class='lg-row'>俗人及求寂，　熟柔當淨濾；</div>
<div class='lg-row'>酪漿蔗醋漿，　斯等非時飲。</div>
<div class='lg-row'>說有七日藥，　酥油蜜諸糖，</div>
<div class='lg-row'>石蜜及沙糖，　許服皆無過。</div>
<div class='lg-row'>又有盡壽藥，　謂是根莖等；</div>
<div class='lg-row'>如法應守持，　無限常聽服。</div>
<div class='lg-row'>根雞舌薑等，　莖謂不死條；</div>
<div class='lg-row'>黃薑等可知，　并諸香雜水。</div>
<div class='lg-row'>七葉苦爪苗，　果謂胡椒等；</div>
<div class='lg-row'>及以三果類，　准病服皆聽。</div>
<div class='lg-row'>紫礦及阿魏，　黃蠟諸樹汁；</div>
<div class='lg-row'>油麻灰等五，　復有五種鹽。</div>
<div class='lg-row'>菴末羅苦木，　七葉尸利沙；</div>
<div class='lg-row'>如斯樹等皮，　皆名盡壽藥。</div>
<div class='lg-row'>如是諸藥類，　不擬將充食；</div>
<div class='lg-row'>但欲排飢渴，　希心趣涅槃。</div>
<div class='lg-row'>蒱萄及石榴，　菴婆芭蕉等；</div>
<div class='lg-row'>根謂蓮藕類，　是時攝應知。</div>
<div class='lg-row'>如斯時藥等，　展轉更相雜；</div>
<div class='lg-row'>各從前藥勢，　服用者無傷。</div>
<div class='lg-row'>熊羆及龜鼈，　并江猪等脂；</div>
<div class='lg-row'>並隨身治病，　非時咸可服。</div>
<div class='lg-row'>醫言食生肉，　人蛇象不聽；</div>
<div class='lg-row'>魚肉若持來，　問淨當隨食。</div>
<div class='lg-row'>門前制底舍，　空露地水堂；</div>
<div class='lg-row'>簷下及房中，　並不應煮食。</div>
<div class='lg-row'>作淨有五種，　生心等軌則；</div>
<div class='lg-row'>若為作食厨，　眾僧共立淨。</div>
<div class='lg-row'>住處絣繩墨，　草創立基時，</div>
<div class='lg-row'>解法營作人，　興心應作法：</div>
<div class='lg-row'>我今於此處，　立作眾淨厨；</div>
<div class='lg-row'>三心念口言，　謂是生心淨。</div>
<div class='lg-row'>造寺半已了，　知事對僧前；</div>
<div class='lg-row'>我今普告知，　應如是三說。</div>
<div class='lg-row'>此處我守持，　將為淨食處；</div>
<div class='lg-row'>作如是告白，　名為共印持。</div>
<div class='lg-row'>若人造寺宇，　房門料亂開；</div>
<div class='lg-row'>室相不齊行，　此名牛臥淨。</div>
<div class='lg-row'>若有僧住處，　苾芻久棄捨；</div>
<div class='lg-row'>後至過便無，　斯名廢故淨。</div>
<div class='lg-row'>若僧秉白二，　羯磨眾詳許；</div>
<div class='lg-row'>知法並同心，　名為作法淨。</div>
<div class='lg-row'>如是五淨厨，　苾芻不作法；</div>
<div class='lg-row'>停食及煮食，　悉皆成不淨。</div>
<div class='lg-row'>為淨二五殊，　刀火蔫鳥甲；</div>
<div class='lg-row'>墮拔截擘壞，　作法者無愆。</div>
<div class='lg-row'>火壞五咸淨，　餘損子皆成；</div>
<div class='lg-row'>傷皮有不成，　於中驗生性。</div>
<div class='lg-row'>當於上座所，　行食者應言：</div>
<div class='lg-row'>三鉢羅法哆，　是名行食法。</div>
<div class='lg-row'>上座當告言：　應平等行與；</div>
<div class='lg-row'>須正意而食，　了說願伽他。</div>
<div class='lg-row'>正說福頌時，　苾芻不應食；</div>
<div class='lg-row'>若不聞聲者，　食時無有過。</div>
<div class='lg-row'>正說伽他時，　聞時應諦聽；</div>
<div class='lg-row'>頌了隨情食，　更說非遮限。</div>
<div class='lg-row'>有能者應說，　眾首或餘人；</div>
<div class='lg-row'>演法應時機，　當隨施主望。</div>
<div class='lg-row'>凡是說法人，　應須與伴助；</div>
<div class='lg-row'>由非獨一己，　令法有光輝。</div>
<div class='lg-row'>為眾誦經時，　夜無燈不許；</div>
<div class='lg-row'>護蟲為百目，　或復作籠遮。</div>
<div class='lg-row'>所食魚肉等，　與俗勝人同；</div>
<div class='lg-row'>他持施鉢中，　應食全無罪。</div>
<div class='lg-row'>他為作肉食，　若有見聞疑；</div>
<div class='lg-row'>此則不應飡，　為愍眾生故。</div>
<div class='lg-row'>得虎狼等殘，　若有聞疑見；</div>
<div class='lg-row'>由彼心不捨，　此皆不合飡。</div>
<div class='lg-row'>不許無悲心，　耽味害他命；</div>
<div class='lg-row'>准法依三淨，　食肉許無愆。</div>
<div class='lg-row'>蒜葱等諸藥，　為病在隨聽；</div>
<div class='lg-row'>欲令身命存，　斯名善法器。</div>
<div class='lg-row'>病者食蒜時，　當護其臭氣；</div>
<div class='lg-row'>選處應將息，　隱密可應為。</div>
<div class='lg-row'>為病服食了，　可洗身令淨；</div>
<div class='lg-row'>臭氣皆除滅，　方入本房中。</div>
<div class='lg-row'>若服蒜葱韮，　為令身淨故；</div>
<div class='lg-row'>停七三二夜，　如次可應知。</div>
<div class='lg-row'>巡家行乞食，　料亂有多門；</div>
<div class='lg-row'>應將飯等記，　無令路差失。</div>
<div class='lg-row'>乞食秉鳴錫，　欲使施人知；</div>
<div class='lg-row'>及怖於犬牛，　不許行撾打。</div>
<div class='lg-row'>苾芻於俗舍，　若食餅果根；</div>
<div class='lg-row'>勿嚼作大聲，　或時將汁飲。</div>
<div class='lg-row'>自非有要事，　不應相觸食；</div>
<div class='lg-row'>食時須用心，　勿濺傍邊者。</div>
<div class='lg-row'>儉時若得食，　施主歡隨施；</div>
<div class='lg-row'>亦可多將去，　分張與苾芻。</div>
<div class='lg-row'>若上座受請，　食半與餘人；</div>
<div class='lg-row'>為濟儉年時，　活諸同梵行。</div>
<div class='lg-row'>欲令壽命久，　餘人得應食；</div>
<div class='lg-row'>若在牟尼教，　一日實難逢。</div>
<div class='lg-row'>若於鉢縫中，　見有餘殘食；</div>
<div class='lg-row'>應以物擿去，　三洗用無愆。</div>
<div class='lg-row'>食罷口應淨，　用齒木土等；</div>
<div class='lg-row'>淨水漱三度，　若過亦隨情。</div>
<div class='lg-row'>苾芻得食已，　疑有餘人觸；</div>
<div class='lg-row'>應覓未具人，　重受隨情食。</div>
<div class='lg-row'>有事須行去，　無人持路糧；</div>
<div class='lg-row'>自携為換想，　噉時無有過。</div>
<div class='lg-row'>若無人可換，　一日不應飡；</div>
<div class='lg-row'>他日噉虎拳，　不合過斯食。</div>
<div class='lg-row'>三日兩虎拳，　已後當隨意；</div>
<div class='lg-row'>自作宜應食，　希望性命全。</div>
<div class='lg-row'>須根地可掘，　欲果樹宜昇；</div>
<div class='lg-row'>苾芻應自取，　除飢得延命。</div>
<div class='lg-row'>斯等是遮戒，　為難暫開聽；</div>
<div class='lg-row'>若是性罪者，　命斷不應作。</div>
<div class='lg-row'>親識遠方來，　屏處應同食；</div>
<div class='lg-row'>室羅末尼羅，　同飡開怖處。</div>
<div class='lg-row'>受已莫放器，　左手急堅持；</div>
<div class='lg-row'>齊手可應飡，　食時須用意。</div>
<div class='lg-row'>如其不蓋覆，　置食被烏殘；</div>
<div class='lg-row'>近<span class='corr'>㭰</span>處應除，　餘者隨情食。</div>
<div class='lg-row'>僧祇若別人，　酥油沙糖等；</div>
<div class='lg-row'>如其誤觸者，　不應便即棄。</div>
<div class='lg-row'>若是四方僧，　或復別人食；</div>
<div class='lg-row'>知淨宜應受，　異此即不應。</div>
<div class='lg-row'>食雜沙糖等，　水洗宜應食；</div>
<div class='lg-row'>雖在非時中，　此無不淨過。</div>
<div class='lg-row'>糖與麨相和，　應將淨水投；</div>
<div class='lg-row'>苾芻須淨濾，　非時飲<span class='corr'>亦</span>聽。</div>
<div class='lg-row'>苾芻自為己，　於沙糖守持；</div>
<div class='lg-row'>隨開於五人，　相知更互食。</div>
<div class='lg-row'>病斷食少食，　熱悶及塗中；</div>
<div class='lg-row'>於此五人聽，　餘者皆不合。</div>
<div class='lg-row'>勝果卒難逢，　及上飲食等；</div>
<div class='lg-row'>苾芻雖足食，　不加法亦飡。</div>
<div class='lg-row'>若乞食苾芻，　巡家乞得食；</div>
<div class='lg-row'>有人請入舍，　隨言使福增。</div>
<div class='lg-row'>舍中食餘飯，　施主遣將歸；</div>
<div class='lg-row'>縱觸還應食，　儉歲聽非過。</div>
<div class='lg-row'>寺三時設食，　祭彼護寺神；</div>
<div class='lg-row'>時非時藥叉，　住彼須應食。</div>
<div class='lg-row'>訶利底母兒，　佛遣多祭食；</div>
<div class='lg-row'>為護於住處，　令教法光輝。</div>
</div><p>別眾食學處</p>

<div class="lg regular"><div class='lg-row'>不飡別眾食，　唯除病等緣；</div>
<div class='lg-row'>僧中取少多，　或此送無犯。</div>
<div class='lg-row'>乃至一匕鹽，　或一握草葉；</div>
<div class='lg-row'>送向於餘處，　亦得表情和。</div>
<div class='lg-row'>有人不盡<span class='corr'>集</span>，　四人名別眾；</div>
<div class='lg-row'>病作道行時，　事如前已說。</div>
<div class='lg-row'>若是乘船去，　至半踰<span class='corr'>繕</span>那；</div>
<div class='lg-row'>或可覆還來，　食皆無有過。</div>
<div class='lg-row'>若眾多施主，　別別供苾芻；</div>
<div class='lg-row'>隨彼施主心，　此謂時差別。</div>
<div class='lg-row'>諸外道沙門，　彼若施僧食；</div>
<div class='lg-row'>悲心應為受，　由彼不信故。</div>
<div class='lg-row'>界中別眾食，　有苾芻想疑；</div>
<div class='lg-row'>得罪若三人，　食便無有過。</div>
<div class='lg-row'>有別定屬利，　食時與眾乖；</div>
<div class='lg-row'>此順施主心，　縱食非成犯。</div>
</div><p>非時食學處</p>

<div class="lg regular"><div class='lg-row'>從過中已後，　至明相未出；</div>
<div class='lg-row'>苾芻不應食，　若食罪侵身。</div>
<div class='lg-row'>有病在非時，　醫人令遣食；</div>
<div class='lg-row'>當於隱密處，　無令俗見譏。</div>
</div><p>食曾觸食學處</p>

<div class="lg regular"><div class='lg-row'>苾芻觸食等，　此則不應飡；</div>
<div class='lg-row'>食前食後殊，　說觸有兩別。</div>
<div class='lg-row'>若在食前受，　食後噉便愆；</div>
<div class='lg-row'>若食後受持，　夜分過不合。</div>
<div class='lg-row'>若手有雜膩，　謂除眾難緣；</div>
<div class='lg-row'>不觸於鑰匙，　及以觸衣鉢。</div>
</div><p>不受食學處</p>

<div class="lg regular"><div class='lg-row'>飲食若不受，　怖罪者不飡；</div>
<div class='lg-row'>食咽罪便傷，　除水及齒木。</div>
<div class='lg-row'>葉及淨齒木，　有汁還須受；</div>
<div class='lg-row'>若是生種者，　仍須將火淨。</div>
<div class='lg-row'>苾芻行乞飯，　有餘仍未熟；</div>
<div class='lg-row'>宜應自煮食，　受取取應飡。</div>
<div class='lg-row'>得魚肉果等，　先煮已色變；</div>
<div class='lg-row'>牛乳等三沸，　更自煮非愆。</div>
<div class='lg-row'>他人來設食，　有事便棄去；</div>
<div class='lg-row'>應為北洲想，　觀時自取食。</div>
<div class='lg-row'>以藥灌鼻時，　若咽當須受；</div>
<div class='lg-row'>若能不咽者，　不受亦無傷。</div>
<div class='lg-row'>食有蠅蟻等，　附近不成觸；</div>
<div class='lg-row'>觸處除應食，　鼠鳥受應知。</div>
<div class='lg-row'>若手與手受，　或物與手請；</div>
<div class='lg-row'>或手與物請，　或物與物受。</div>
<div class='lg-row'>若入厭賤國，　遠置亦成受；</div>
<div class='lg-row'>更有餘成受，　謂象馬獼猴。</div>
</div><p>索美食學處</p>

<div class="lg regular"><div class='lg-row'>苾芻身無病，　為己不應乞；</div>
<div class='lg-row'>生酥并乳酪，　諸肉及以魚。</div>
<div class='lg-row'>為病故乞求，　縱食而非犯；</div>
<div class='lg-row'>無病乞惡作，　若食罪便中。</div>
<div class='lg-row'>俗舍巡行乞，　執鉢默然住；</div>
<div class='lg-row'>他問何所須？　欲者隨情說。</div>
</div><p>受用蟲水學處</p>

<div class="lg regular"><div class='lg-row'>若知水有蟲，　受用全不合；</div>
<div class='lg-row'>謂外內二種，　洗浴飲應知。</div>
<div class='lg-row'>有蟲無蟲水，　此並如前說；</div>
<div class='lg-row'>羅漉須依法，　由是性罪故。</div>
</div><p>有食家強坐學處</p>

<div class="lg regular"><div class='lg-row'>苾芻在食家，　不應屏處坐；</div>
<div class='lg-row'>令他生惱意，　仍除難怖緣。</div>
</div><p>有食家強立學處</p>

<div class="lg regular"><div class='lg-row'>若女人丈夫，　欲貪相樂著；</div>
<div class='lg-row'>說此名為食，　屏立亦招愆。◎</div>
</div><p>◎與無衣外道男女食學處</p>

<div class="lg regular"><div class='lg-row'>苾芻若自手，　不與外道食；</div>
<div class='lg-row'>擘破與隨聽，　欲令除惡見。</div>
<div class='lg-row'>彼槃器在地，　悲心應授與；</div>
<div class='lg-row'>為生哀愍想，　不得現虔恭。</div>
</div><p>觀軍學處</p>

<div class="lg regular"><div class='lg-row'>若觀軍鬪戰，　苾芻皆不許；</div>
<div class='lg-row'>必有緣須<span class='corr'>往</span>，　此則在隨開。</div>
</div><p>軍中過二宿學處</p>

<div class="lg regular"><div class='lg-row'>有緣須往時，　齊兩夜應宿；</div>
<div class='lg-row'>如其更過宿，　除難便成犯。</div>
</div><p>動亂兵軍學處</p>

<div class="lg regular"><div class='lg-row'>軍旅象馬眾，　旗王及兵力；</div>
<div class='lg-row'>國主及大臣，　見時便得罪。</div>
<div class='lg-row'>軍旅謂整裝，　兵力謂驍勇；</div>
<div class='lg-row'>若立標旗處，　於此號旗王。</div>
<div class='lg-row'>人主大臣請，　有障難及怖；</div>
<div class='lg-row'>假使住多時，　斯亦非成犯。</div>
</div><p>打苾芻學處</p>

<div class="lg regular"><div class='lg-row'>不以瞋恚意，　故打他苾芻；</div>
<div class='lg-row'>違本要期心，　不遵於聖教。</div>
<div class='lg-row'>假令將一指，　若打即招愆；</div>
<div class='lg-row'>況復手足拳，　杖木等相害。</div>
<div class='lg-row'>若將掃帚打，　隨有幾多莖；</div>
<div class='lg-row'>觸彼苾芻身，　還招爾許罪。</div>
<div class='lg-row'>如是把豆等，　隨打罪應知；</div>
<div class='lg-row'>若不墮彼身，　准數皆惡作。</div>
<div class='lg-row'>若為彼椎噎，　或時因誦呪；</div>
<div class='lg-row'>苾芻將物打，　斯等並無愆。</div>
</div><p>以手擬苾芻學處</p>

<div class="lg regular"><div class='lg-row'>若於苾芻處，　努手相擬時；</div>
<div class='lg-row'>即便招墮罪，　還如打中說。</div>
</div><p>覆藏他麁罪學處</p>

<div class="lg regular"><div class='lg-row'>知他有麁罪，　元不許覆藏；</div>
<div class='lg-row'>若有怖畏時，　縱覆皆無犯。</div>
<div class='lg-row'>從波羅市迦，　乃至眾教罪，</div>
<div class='lg-row'>及此重方便，　覆至曉招愆。</div>
</div><p>共至俗家不與食學處</p>

<div class="lg regular"><div class='lg-row'>不作嫌恨心，　故令他斷食；</div>
<div class='lg-row'>彼人無有病，　必得罪相中。</div>
</div><p>觸火學處</p>

<div class="lg regular"><div class='lg-row'>若不是開緣，　然火皆不許；</div>
<div class='lg-row'>及滅火觸火，　有難便非過。</div>
<div class='lg-row'>皮毛爪洟唾，　擲著火中燒；</div>
<div class='lg-row'>熟炭不守持，　觸皆招惡作。</div>
</div><p>與欲已更遮學處</p>

<div class="lg regular"><div class='lg-row'>僧伽有事時，　苾芻先與欲；</div>
<div class='lg-row'>後時便不許，　墮罪必侵身。</div>
</div><p>與未近圓人同室宿過二夜學處</p>

<div class="lg regular"><div class='lg-row'>未進近圓人，　與之同室宿；</div>
<div class='lg-row'>此唯齊二夜，　第三便墮罪。</div>
<div class='lg-row'>說有四種室：　一是總覆障、</div>
<div class='lg-row'>二總覆多障、　三多覆總障、</div>
<div class='lg-row'>四多覆多障。　於此四室中，</div>
<div class='lg-row'>苾芻睡臥時，　獲罪隨輕重。</div>
<div class='lg-row'>如是四種舍，　至三明相出；</div>
<div class='lg-row'>於中罪輕重，　護戒者應知。</div>
<div class='lg-row'>有三種明相，　謂青黃及赤；</div>
<div class='lg-row'>青光纔現時，　即得根本罪。</div>
<div class='lg-row'>若在高閣處，　言聲不了知；</div>
<div class='lg-row'>及餘諸屋中，　共宿成無過。</div>
<div class='lg-row'>不應於一床，　二人等同臥；</div>
<div class='lg-row'>於褥權開許，　衣等隔中間。</div>
<div class='lg-row'>燃明室中臥，　有病在隨聽；</div>
<div class='lg-row'>及以瞻病人，　餘人皆不許。</div>
<div class='lg-row'>無病晝日睡，　嬾墮者便遮；</div>
<div class='lg-row'>禪誦若勤修，　片時隨意臥。</div>
<div class='lg-row'>闇中禮尊者，　不應首至地；</div>
<div class='lg-row'>當以虔敬心，　發言稱<span class='corr'>畔</span>睇。</div>
<div class='lg-row'>共求寂道行，　同眠應警覺；</div>
<div class='lg-row'>若困不能者，　起坐隨情睡。</div>
<div class='lg-row'>求寂一切時，　慇懃當守護；</div>
<div class='lg-row'>猶若輪王子，　斯為佛樹芽。</div>
</div><p>不捨惡見違諫學處</p>

<div class="lg regular"><div class='lg-row'>苾芻作邪行，　說欲非障法；</div>
<div class='lg-row'>此能為障礙，　由癡無所知。</div>
<div class='lg-row'>乃至於三諫，　若其見不捨；</div>
<div class='lg-row'>此是罪中極，　宜應速驅擯。</div>
</div><p>隨捨置人學處</p>

<div class="lg regular"><div class='lg-row'>知此惡見人，　未為隨順法；</div>
<div class='lg-row'>及不捨惡見，　皆不應共住。</div>
<div class='lg-row'>不共作讀誦，　亦不為親友；</div>
<div class='lg-row'>共受法食者，　得波逸底迦。</div>
<div class='lg-row'>為斷彼惡見，　或親或病人；</div>
<div class='lg-row'>讀誦在隨意，　受用便不許。</div>
</div><p>攝受惡見求寂學處</p>

<div class="lg regular"><div class='lg-row'>若是未圓人，　將求圓寂處；</div>
<div class='lg-row'>愚癡說欲法，　非障道應驅。</div>
<div class='lg-row'>苾芻離惡黨，　益物以為心；</div>
<div class='lg-row'>共斯無智人，　宿便招墮罪。</div>
</div><p>著不壞色衣學處</p>

<div class="lg regular"><div class='lg-row'>苾芻得新衣，　當須為壞色；</div>
<div class='lg-row'>新衣謂是白，　染壞色有三：</div>
<div class='lg-row'>青謂污色青，　泥者謂赤石；</div>
<div class='lg-row'>樹皮花葉等，　染色號袈裟。</div>
</div><p>捉寶學處。</p>

<div class="lg regular"><div class='lg-row'>乍可觸瞋蛇，　醦毒難治療；</div>
<div class='lg-row'>不觸於珍寶，　及以寶莊嚴。</div>
<div class='lg-row'>末尼真珠等，　珊瑚寶裝具；</div>
<div class='lg-row'>刀矟諸戰仗，　鼓等皆不觸。</div>
<div class='lg-row'>寶物真珠等，　觸穿皆得墮；</div>
<div class='lg-row'>若其觸未穿，　此便成越法。</div>
<div class='lg-row'>鼓樂絲竹等，　刀仗弓箭類；</div>
<div class='lg-row'>若成及未成，　觸皆招惡作。</div>
<div class='lg-row'>若觸彈毛弓，　亦得惡作罪；</div>
<div class='lg-row'>何況刀矟等，　擎持罪不傷。</div>
<div class='lg-row'>像等有舍利，　觸時得本罪；</div>
<div class='lg-row'>若無身骨者，　觸時便惡作。</div>
<div class='lg-row'>歌舞吟詠類，　觀聽皆不許；</div>
<div class='lg-row'>談話并相撲，　斯非寂止緣。</div>
<div class='lg-row'>自為歌舞樂，　旋遊於制底；</div>
<div class='lg-row'>由不護根門，　步步皆招罪。</div>
<div class='lg-row'>由斯亂心故，　不許貪聲色；</div>
<div class='lg-row'>唯求脫三有，　終希趣涅槃。</div>
<div class='lg-row'>寺內見遺財，　所謂金銀等；</div>
<div class='lg-row'>應將草等覆，　護防經八日。</div>
<div class='lg-row'>若有主來求，　記驗同應與；</div>
<div class='lg-row'>若無貯僧庫，　藏舉勿令虧。</div>
<div class='lg-row'>後主來求索，　化彼少智人；</div>
<div class='lg-row'>半價或全酬，　更增便不許。</div>
</div><p>非時浴學處</p>

<div class="lg regular"><div class='lg-row'>若非是開緣，　半月內洗浴；</div>
<div class='lg-row'>病道行作業，　及以風雨時。</div>
<div class='lg-row'>若不洗不安，　是病當開限；</div>
<div class='lg-row'>道行及作事，　斯並如前說。</div>
<div class='lg-row'>驚飈動衣角，　說此謂風時；</div>
<div class='lg-row'>雨滴水霑身，　是雨宜應識；</div>
<div class='lg-row'>如其風雨雜，　說此謂相兼；</div>
<div class='lg-row'>齊兩月半來，　是名為熱節。</div>
<div class='lg-row'>始從脫衣服，　至水未霑臍；</div>
<div class='lg-row'>洗浴得輕愆，　過臍招墮落。</div>
<div class='lg-row'>渡河非是犯，　悶絕水澆身；</div>
<div class='lg-row'>或可越陂塘，　為難皆無犯。</div>
<div class='lg-row'>苾芻行水內，　及以乘船時；</div>
<div class='lg-row'>若在大海中，　大小便無犯。</div>
<div class='lg-row'>若有女人洗，　王及諸兵眾；</div>
<div class='lg-row'>并有儜惡人，　遠避不應浴。</div>
<div class='lg-row'>不應水中戲，　游泳或沈沒；</div>
<div class='lg-row'>以水相澆擲，　打水作音聲。</div>
<div class='lg-row'>若其為學浮，　或時須療病；</div>
<div class='lg-row'>當於隱密處，　雖浮亦不遮。</div>
</div><p>殺傍生學處</p>

<div class="lg regular"><div class='lg-row'>苾芻殺傍生，　自作或遣使；</div>
<div class='lg-row'>當招極苦處，　惡道火燒然。</div>
</div><p>故惱苾芻學處</p>

<div class="lg regular"><div class='lg-row'>於同梵行所，　不應令悔恨；</div>
<div class='lg-row'>作惱心便犯，　異此許無愆。</div>
<div class='lg-row'>汝未二十歲，　不成受近圓；</div>
<div class='lg-row'>汝鄔波馱耶，　破戒眾不集。</div>
<div class='lg-row'>若以惡作心，　說時便獲罪；</div>
<div class='lg-row'>若說實事者，　此成無有過。</div>
</div><p>以指擊攊他學處</p>

<div class="lg regular"><div class='lg-row'>少智雖一指，　擊攊便招過；</div>
<div class='lg-row'>如無戲弄意，　示靨許非愆。</div>
</div><p>水中戲學處</p>

<div class="lg regular"><div class='lg-row'>苾芻水中戲，　此彼岸往還；</div>
<div class='lg-row'>於此有開遮，　並如前已說。</div>
</div><p>與女人同室宿學處</p>

<div class="lg regular"><div class='lg-row'>若無障隔處，　不共女同房；</div>
<div class='lg-row'>若牢關閉門，　此成無有過。</div>
<div class='lg-row'>女於善惡言，　解了名及義；</div>
<div class='lg-row'>此便生重罪，　餘者得輕愆。</div>
<div class='lg-row'>全覆全障等，　室相如前說；</div>
<div class='lg-row'>要待全身臥，　是謂眠應知。</div>
<div class='lg-row'>若其眠睡著，　波逸底迦風；</div>
<div class='lg-row'>能於地獄裏，　吹火鐵床中。</div>
<div class='lg-row'>於樓閣有女，　應可去其梯；</div>
<div class='lg-row'><span class='corr'>或</span>遣苾芻看，　縱臥成無犯。</div>
<div class='lg-row'>若於晝日臥，　與上事皆同；</div>
<div class='lg-row'>并須結下裙，　異斯招惡作。</div>
</div><p>恐怖苾芻學處</p>

<div class="lg regular"><div class='lg-row'>為尊重佛教，　不惱亂眾生；</div>
<div class='lg-row'>自作若使人，　不應為恐怖。</div>
<div class='lg-row'>或作諸鬼形，　若羅剎等像；</div>
<div class='lg-row'>或以聲氣觸，　怖彼罪侵身。</div>
<div class='lg-row'>可意人主天，　食香梵志等；</div>
<div class='lg-row'>報言來害汝，　便招惡作愆。</div>
<div class='lg-row'>欲前人得益，　現極苦令怖；</div>
<div class='lg-row'>說於三惡道，　雖怖亦無傷。</div>
</div><p>藏他衣鉢學處</p>

<div class="lg regular"><div class='lg-row'>藏他衣鉢等，　戲笑不應為；</div>
<div class='lg-row'>若作罪侵身，　為益便無過。</div>
</div><p>他寄衣不問主輒著學處</p>

<div class="lg regular"><div class='lg-row'>先與苾芻衣，　不語用得罪；</div>
<div class='lg-row'>若是同意者，　雖用理無違。</div>
</div><p>以眾教罪謗清淨苾芻學處</p>

<div class="lg regular"><div class='lg-row'>若以眾教罪，　謗他清淨人；</div>
<div class='lg-row'>此成燒煮過，　餘皆得惡作。</div>
</div><p>與女人同道行學處</p>

<div class="lg regular"><div class='lg-row'>若無男子伴，　共女涉道行；</div>
<div class='lg-row'>得波逸底迦，　里數如常說。</div>
<div class='lg-row'>行到一一村，　即便招墮罪；</div>
<div class='lg-row'>若其村未至，　惡作罪應知。</div>
<div class='lg-row'>若於險路處，　女人為引道，</div>
<div class='lg-row'>或作防援者，　此皆無有過。</div>
</div><p>與賊同道行學處</p>

<div class="lg regular"><div class='lg-row'>與賊同行去，　即得於墮愆；</div>
<div class='lg-row'>若開無犯者，　如前已宣說。</div>
<div class='lg-row'>商人偷稅道，　此尚名為賊；</div>
<div class='lg-row'>何況破村坊，　打道白劫者。</div>
</div><p>與減年者受近圓學處</p>

<div class="lg regular"><div class='lg-row'>若年減二十，　未合與近圓；</div>
<div class='lg-row'>由於飢渴等，　不能堪忍故。</div>
<div class='lg-row'>若實年不滿，　後為此想說；</div>
<div class='lg-row'>此不名圓具，　苾芻皆得罪。</div>
<div class='lg-row'>若彼有疑心，　不滿不滿想；</div>
<div class='lg-row'>告言年滿者，　受時便有過。</div>
<div class='lg-row'>於滿作滿想，　告言我年足；</div>
<div class='lg-row'>或可迷而說，　此皆無有犯。</div>
<div class='lg-row'>近圓非一事，　隨說有多門；</div>
<div class='lg-row'>護戒者存心，　理應詳審問。</div>
</div><p>壞生地學處</p>

<div class="lg regular"><div class='lg-row'>於地作故心，　自掘教人掘；</div>
<div class='lg-row'>損濕招本罪，　皮壞得輕愆。</div>
<div class='lg-row'>說有二種地，　生及與不生：</div>
<div class='lg-row'>若經水雨霑，　三月名生地；</div>
<div class='lg-row'>若其無雨霑，　事須經六月；</div>
<div class='lg-row'>此據曾耕壞，　餘地不論時。</div>
<div class='lg-row'>生者招本罪，　餘者得輕愆；</div>
<div class='lg-row'>砂石土及泥，　輕重皆須識。</div>
<div class='lg-row'>若於地釘橛，　便得根本罪；</div>
<div class='lg-row'>拔橛及搖泥，　此皆招惡作。</div>
<div class='lg-row'>隤牆及崩岸，　得波逸底迦；</div>
<div class='lg-row'>若損破裂者，　此皆成越法。</div>
<div class='lg-row'>若作遊行心，　崩崖動泥等；</div>
<div class='lg-row'>記數損地罪，　不損者無過。</div>
<div class='lg-row'>為眾修園圃，　淨語令掘地；</div>
<div class='lg-row'>無蟲者許為，　有命皆不合。</div>
</div><p>過四月索食學處</p>

<div class="lg regular"><div class='lg-row'>若有四月請，　苾芻應可受；</div>
<div class='lg-row'>除極請更請，　常請及別請。</div>
<div class='lg-row'>所言我常請，　謂恒時請食；</div>
<div class='lg-row'>於中別請者，　應知施別人。</div>
<div class='lg-row'>極請謂慇懃，　更請數數食；</div>
<div class='lg-row'>除如是請食，　餘食咸招罪。</div>
<div class='lg-row'>請與上妙食，　苾芻索麁者；</div>
<div class='lg-row'>索時得小罪，　食便無有過。</div>
<div class='lg-row'>請與麁鄙食，　更乞上妙者；</div>
<div class='lg-row'>索時得小愆，　食時便罪大。</div>
<div class='lg-row'>與乳便索肉，　施酪反求酥；</div>
<div class='lg-row'>乞小食本愆，　不遮於病者。</div>
<div class='lg-row'>或信或富人，　施主有廣意；</div>
<div class='lg-row'>令彼福增長，　久受亦無過。</div>
</div><p>遮傳教學處</p>

<div class="lg regular"><div class='lg-row'>汝於此學處，　告言令遣學；</div>
<div class='lg-row'>對諸苾芻前，　鄙賤云愚小。</div>
<div class='lg-row'>斯將墮罪劍，　自斬愚癡身；</div>
<div class='lg-row'>墮在惡道中，　受苦常燒煮。</div>
<div class='lg-row'>愚謂漫思度，　癡謂不了經；</div>
<div class='lg-row'>不分明不善，　不解於經律。</div>
<div class='lg-row'>作愚癡等言，　口說一一語；</div>
<div class='lg-row'>前人若聞解，　得波逸底迦。</div>
<div class='lg-row'>問知三藏人，　求解者無犯；</div>
<div class='lg-row'>智者言應用，　闇處作燈明。</div>
<div class='lg-row'>如其彼妄陳，　此人應反詰；</div>
<div class='lg-row'>縱使云愚等，　道實理無傷。</div>
</div><p>默聽評論學處</p>

<div class="lg regular"><div class='lg-row'>更互不為忍，　瑕隙共相求；</div>
<div class='lg-row'>默然行竊聽，　住時便得罪。</div>
<div class='lg-row'>他於屏房語，　不作聲而聽；</div>
<div class='lg-row'>了義便招本，　聞聲但小愆。</div>
<div class='lg-row'>若於簷閣中，　或出或行道；</div>
<div class='lg-row'>惡心聽得罪，　善意者無愆。</div>
</div><p>不與欲默然起去學處</p>

<div class="lg regular"><div class='lg-row'>若論如法言，　或作單白等；</div>
<div class='lg-row'>不語傍人道，　默然而捨去。</div>
<div class='lg-row'>勿為別眾法，　去可語餘人；</div>
<div class='lg-row'>由其不囑授，　獨入無邊海。</div>
</div><p>不恭敬學處</p>

<div class="lg regular"><div class='lg-row'>於眾及別人，　不為恭敬事；</div>
<div class='lg-row'>慢眾得本罪，　別人招惡作。</div>
<div class='lg-row'>大眾守寺人，　違言亦得罪；</div>
<div class='lg-row'>別人眾中老，　并及己尊師。</div>
<div class='lg-row'>他有違逆言，　情不欲依順；</div>
<div class='lg-row'>宜應善開示，　此則許無愆。</div>
</div><p>飲酒學處</p>

<div class="lg regular"><div class='lg-row'>諸酒飲若醉，　茅端不滴口；</div>
<div class='lg-row'>不飲不與人，　由斯放逸故。</div>
<div class='lg-row'>苾芻口有病，　醫遣含無犯；</div>
<div class='lg-row'>假令命即死，　無容輒吞咽。</div>
<div class='lg-row'>諸麴等雜物，　醞釀方得成；</div>
<div class='lg-row'>眾人共許者，　是名為大酒。</div>
<div class='lg-row'>若以皮果花，　汁等用成就；</div>
<div class='lg-row'>此名為雜酒，　斯皆能醉人。</div>
<div class='lg-row'>或可以糖蜜，　蒲萄等作成；</div>
<div class='lg-row'>並在此中收，　為其昏醉故。</div>
<div class='lg-row'>如其於酒體，　未成或可壞；</div>
<div class='lg-row'>飲時無有過，　由其非醉<span class='corr'>因</span>。</div>
<div class='lg-row'>諸有醋漿類，　及以酪中漿；</div>
<div class='lg-row'>水和澄濾飲，　非時亦無過。</div>
<div class='lg-row'>諸酒變成醋，　飲皆無有犯；</div>
<div class='lg-row'>醋漿盛貯久，　並是醋應知。</div>
<div class='lg-row'>黍秫等非制，　說二酒應知；</div>
<div class='lg-row'>變壞或未成，　明其非醉性。</div>
<div class='lg-row'>酒有色氣味，　能醉招大愆；</div>
<div class='lg-row'>若不能醉人，　便招三惡作。</div>
<div class='lg-row'>如是三二一，　飲時皆得罪；</div>
<div class='lg-row'>隨招一二三，　不醉非根本。</div>
<div class='lg-row'>若皮花果等，　能為醉惱緣；</div>
<div class='lg-row'>如其麴等和，　此還招惡作。</div>
</div><p>非時入聚落不囑苾芻學處</p>

<div class="lg regular"><div class='lg-row'>非時有苾芻，　入村不囑語；</div>
<div class='lg-row'>有緣便罔過，　無事即招愆。</div>
<div class='lg-row'>始從過午後，　終至明相初；</div>
<div class='lg-row'>此即謂非時，　大師如是說。</div>
<div class='lg-row'>苾芻若非時，　生疑入得罪；</div>
<div class='lg-row'>時作非時想，　及疑招小愆。</div>
</div><p>食前食後詣餘家學處</p>

<div class="lg regular"><div class='lg-row'>苾芻為請首，　向俗家中食；</div>
<div class='lg-row'>此人曾不許，　更轉向餘家。</div>
<div class='lg-row'>若於赴請者，　告言隨意食；</div>
<div class='lg-row'>或主人聽去，　向餘處非愆。</div>
</div><p>入王宮學處</p>

<div class="lg regular"><div class='lg-row'>王門或宮門，　及以近門處；</div>
<div class='lg-row'>明相未出至，　斯皆得本罪。</div>
<div class='lg-row'>城門與王門，　及以宮門閫；</div>
<div class='lg-row'>去斯門不遠，　此名為勢分。</div>
<div class='lg-row'>未曉到城門，　復為未曉想；</div>
<div class='lg-row'>若入過門閫，　便招惡作愆。</div>
<div class='lg-row'>若為餘想疑，　並皆招惡作；</div>
<div class='lg-row'>言寶未藏者，　謂是未舉置。</div>
</div><p>不攝耳聽戒作不知語學處</p>

<div class="lg regular"><div class='lg-row'>已於別脫經，　半月曾多聽；</div>
<div class='lg-row'>言我今方了，　戒科咸在斯。</div>
<div class='lg-row'>此法在經中，　自覺世尊說；</div>
<div class='lg-row'>先當令悔厭，　方遣說其愆。</div>
</div><p>用骨牙角作針筒學處</p>

<div class="lg regular"><div class='lg-row'>角牙骨所成，　針筒不合用；</div>
<div class='lg-row'>斯人便自入，　違教罪筒中。</div>
<div class='lg-row'>針筒須打破，　其罪應須說；</div>
<div class='lg-row'>棄斯憍逸緣，　若留不成悔。</div>
<div class='lg-row'>針筒有四種，　鍮銅赤銅鐵；</div>
<div class='lg-row'>刀子應鐵作，　有三品應知：</div>
<div class='lg-row'>大者長八指，　小者六餘中；</div>
<div class='lg-row'>應為烏㭰形，　或似雞毛曲。</div>
<div class='lg-row'>或向餘村等，　苾芻雖事急；</div>
<div class='lg-row'>針須將一个，　為要擬縫衣。</div>
</div><p>過量作床學處</p>

<div class="lg regular"><div class='lg-row'>苾芻為大眾，　作諸床座等；</div>
<div class='lg-row'>高善逝八指，　越此不應為。</div>
<div class='lg-row'>善逝八指長，　當中人一肘；</div>
<div class='lg-row'>長者宜應截，　說罪准常途。</div>
</div><p>草木綿貯床學處</p>

<div class="lg regular"><div class='lg-row'>眾僧床臥具，　不應貯雜綿；</div>
<div class='lg-row'>故欲惱餘人，　罪箭便來射。</div>
<div class='lg-row'>蒲臺及荻苗，　木綿羊毛等；</div>
<div class='lg-row'>斯皆須撤去，　餘罪方應說。</div>
<div class='lg-row'>云何名為貯？　謂布於床上，</div>
<div class='lg-row'>粘著苾芻衣，　令他意不喜。</div>
</div><p>過量作尼師但那學處</p>

<div class="lg regular"><div class='lg-row'>若作尼師但，　大覺三張手；</div>
<div class='lg-row'>廣便一手半，　過此不應為。</div>
<div class='lg-row'>長時應截却，　其罪便須悔；</div>
<div class='lg-row'>問言除却未？　方可為蠲愆。</div>
</div><p>過量作覆瘡衣學處</p>

<div class="lg regular"><div class='lg-row'>若作覆瘡衣，　長佛四張手，</div>
<div class='lg-row'>寬須張手二，　越此遂招愆。</div>
</div><p>過量作雨浴衣學處</p>

<div class="lg regular"><div class='lg-row'>如其作雨衣，　長佛六張手，</div>
<div class='lg-row'>廣應二手半，　異此不應為。</div>
</div><p>與佛等過量作衣學處</p>

<div class="lg regular"><div class='lg-row'>怛他揭多衣，　不合同量作；</div>
<div class='lg-row'>長十廣有六，　斯名佛衣量。</div>
<div class='lg-row'>生在苦毒處，　曾無有少樂；</div>
<div class='lg-row'>鎮被火燒煮，　斯名訓釋辭。</div>
<div class='lg-row'>若諸犯戒者，　墮於三惡趣；</div>
<div class='lg-row'>愚人罪不悔，　由斯墮義成。</div>
</div></div></div>
<div class='div-other'><a id='mulu12' />
<div class='div-other'><a id='mulu13' />
<p class='h2'>第四部別悔法</p><p>從非親尼受食學處</p>

<div class="lg regular"><div class='lg-row'>已說於墮罪，　方陳四別悔；</div>
<div class='lg-row'>略言其自相，　委悉可應知。</div>
<div class='lg-row'>非親苾芻尼，　於村乞食處；</div>
<div class='lg-row'>自手受取食，　便招別悔愆。</div>
</div><p>受尼指授食學處</p>

<div class="lg regular"><div class='lg-row'>若其於俗舍，　苾芻正飡食；</div>
<div class='lg-row'>尼來指授時，　與斯酥酪等。</div>
<div class='lg-row'>舉眾皆須報：　姊妹勿為言；</div>
<div class='lg-row'>若不一人遮，　合眾皆招罪。</div>
<div class='lg-row'>內中外三舍，　三處苾芻飡；</div>
<div class='lg-row'>上座作遮言，　乃至最下座。</div>
<div class='lg-row'>汝且莫為言，　片時待食了；</div>
<div class='lg-row'>或可問中外，　頗有遮尼不？</div>
<div class='lg-row'>若不問而食，　家中得本愆；</div>
<div class='lg-row'>若一不遮時，　外邊招惡作。</div>
<div class='lg-row'>始從於眾首，　皆犯於別悔；</div>
<div class='lg-row'>此別別墮愆，　異前波逸底。</div>
<div class='lg-row'>若在尼寺中，　施受全無過；</div>
<div class='lg-row'>自己財將施，　并由重信心。</div>
</div><p>學家受食學處</p>

<div class="lg regular"><div class='lg-row'>若於學人家，　知眾與羯磨；</div>
<div class='lg-row'>苾芻飢渴逼，　雖請不應飡。</div>
<div class='lg-row'>花<span class='corr'>果</span>葉等物，　縱受亦無傷；</div>
<div class='lg-row'>受床座誦經，　並開非是過。</div>
<div class='lg-row'>若於他舍食，　餅惠學家兒；</div>
<div class='lg-row'>擘破乃令飡，　勿使空懸望。</div>
</div><p>阿蘭若住處外受食學處</p>

<div class="lg regular"><div class='lg-row'>若在阿蘭若，　此中多恐怖；</div>
<div class='lg-row'>苾芻不應出，　寺外受其飡。</div>
<div class='lg-row'>若無觀林者，　苾芻出受食；</div>
<div class='lg-row'>寺中餘處飡，　並悉招其罪。</div>
<div class='lg-row'>苾芻犯罪訖，　應還至寺中；</div>
<div class='lg-row'>應報諸人言：　我說鄙賤事。</div>
</div></div></div>
<div class='div-other'><a id='mulu14' />
<div class='div-other'><a id='mulu15' />
<p class='h2'>第五部眾學法</p>
<div class="lg regular"><div class='lg-row'>四種別悔法，　如犯狀已陳；</div>
<div class='lg-row'>自餘眾式叉，　次第今當說。</div>
<div class='lg-row'>下裙圓整著，　不高亦不下，</div>
<div class='lg-row'>不象鼻蛇頭，　不作多羅葉，</div>
<div class='lg-row'>亦不為豆團，　如是應當學。</div>
<div class='lg-row'>支伐羅披著，　好圓整應知，</div>
<div class='lg-row'>不太高及下，　好披正覆身，</div>
<div class='lg-row'>少為言語聲，　亦不高遠視。</div>
<div class='lg-row'>但覩六尺量，　可長於一尋；</div>
<div class='lg-row'>是往俗舍像，　如是應當學。</div>
<div class='lg-row'>俗家不覆頭，　亦不偏抄服，</div>
<div class='lg-row'>及不雙抄舉，　不叉腰撫肩，</div>
<div class='lg-row'>不作蹲地行，　亦不足指去，</div>
<div class='lg-row'>不跳不庂足，　不作柱身行，</div>
<div class='lg-row'>亦不搖身行，　不掉臂而去，</div>
<div class='lg-row'>不作搖頭入，　不連手肩排。</div>
<div class='lg-row'>未許不輒坐，　坐須善觀察；</div>
<div class='lg-row'>若重放身時，　此能生大過。</div>
<div class='lg-row'>不疊足重踝，　亦不急踡脚；</div>
<div class='lg-row'>不得長舒足，　勿使露身形。</div>
<div class='lg-row'>下明恭敬食，　不應令鉢滿；</div>
<div class='lg-row'>應留一指許，　并羹次第飡。</div>
<div class='lg-row'>行食未當前，　不得預張鉢；</div>
<div class='lg-row'>鉢不安食上，　恭敬可為飡。</div>
<div class='lg-row'>團不極小大，　不得預張口；</div>
<div class='lg-row'>如其口含食，　不合輒為言。</div>
<div class='lg-row'>不以飯覆羹，　亦不菜蓋飯；</div>
<div class='lg-row'>更作希望意，　由此益貪心。</div>
<div class='lg-row'>不欱不[口*((甫-、)/寸)]㗱，　不呵不吹氣；</div>
<div class='lg-row'>不以飯置脣，　不應毀呰食。</div>
<div class='lg-row'>不脹鰓嚙半，　不舒舌彈舌；</div>
<div class='lg-row'>不為窣覩波，　後破方飡噉。</div>
<div class='lg-row'>不舐手舐鉢，　不振鉢振手；</div>
<div class='lg-row'>當作鉢中想，　繫念可應飡。</div>
<div class='lg-row'>不為輕慢心，　觀他比坐鉢；</div>
<div class='lg-row'>污手不捉器，　亦不灑餘人。</div>
<div class='lg-row'>不於俗舍中，　棄其穢惡水；</div>
<div class='lg-row'>鉢不除殘食，　無替鉢不安。</div>
<div class='lg-row'>不應立洗鉢，　不安崩墮處；</div>
<div class='lg-row'>逆流不酌水，　是護鉢應知。</div>
<div class='lg-row'>次明說法事，　<span class='corr'>己</span>立前人坐；</div>
<div class='lg-row'>或己坐他臥，　無病並不應。</div>
<div class='lg-row'>己下他在高，　人前自居後；</div>
<div class='lg-row'>他道己非道，　覆頂等同前。</div>
<div class='lg-row'>他乘象馬輿，　及著鞋履等，</div>
<div class='lg-row'>著冠帽繫頭，　及以花鬘飾，</div>
<div class='lg-row'>持蓋仗劍甲，　斯皆是慢儀；</div>
<div class='lg-row'>除身帶病人，　說法便招罪。</div>
<div class='lg-row'>不立大小便，　不於青草上；</div>
<div class='lg-row'>一二指洟唾，　除病並招愆。</div>
<div class='lg-row'>不上過人樹，　唯除有難緣；</div>
<div class='lg-row'>式叉羯闌尼，　是悉應當學。</div>
</div></div>
<div class='div-other'><a id='mulu16' />
<p class='h2'>七滅諍法</p>
<div class="lg regular"><div class='lg-row'>已於眾學法，　略言其大綱；</div>
<div class='lg-row'>七滅諍相應，　次第今當說。</div>
<div class='lg-row'>所謂評論等，　有隨法能除；</div>
<div class='lg-row'>方便七種殊，　由人有差別。</div>
<div class='lg-row'>應差中正人，　攝斂身語者；</div>
<div class='lg-row'>眾內當差舉，　稱理和其諍。</div>
<div class='lg-row'>無欲無瞋癡，　并以無恐怖，</div>
<div class='lg-row'>及移不可移，　除諍應差此。</div>
<div class='lg-row'>評論諍若起，　可將現前除；</div>
<div class='lg-row'>及以法現前，　當依大師教。</div>
<div class='lg-row'>由現前能除，　故斯名現前；</div>
<div class='lg-row'>為少慧念者，　且陳其一隅。</div>
<div class='lg-row'>若九人十人，　是大眾差遣；</div>
<div class='lg-row'>此差五或過，　名為差重差。</div>
<div class='lg-row'>凡差重差人，　正直明三篋；</div>
<div class='lg-row'>上座不朋一，　能為滅諍人。</div>
<div class='lg-row'>若無其五德，　設已差應退；</div>
<div class='lg-row'>具德者應差，　令作行籌者。</div>
<div class='lg-row'>彼可作二籌，　顯法及非法：</div>
<div class='lg-row'>法籌應可直，　香滑稱人心；</div>
<div class='lg-row'>非法籌須曲，　臭澁情不樂；</div>
<div class='lg-row'>左手蓋而行，　法籌應顯露。</div>
<div class='lg-row'>僧伽應總集，　從初次第行；</div>
<div class='lg-row'>先呈其法籌，　三語慇懃與。</div>
<div class='lg-row'>如其取法籌，　數多於非法；</div>
<div class='lg-row'>是名為法滅，　諍息理應知。</div>
<div class='lg-row'>苾芻毀破時，　便招其墮罪；</div>
<div class='lg-row'>非法籌多此，　名非法滅諍。</div>
<div class='lg-row'>諍雖非法滅，　毀破得小愆；</div>
<div class='lg-row'>斯乃是多人，　毘奈耶滅諍。</div>
<div class='lg-row'>已說評論諍，　二法可應除；</div>
<div class='lg-row'>子細述其緣，　具如廣文說。</div>
<div class='lg-row'>次明非言諍，　以其三法滅；</div>
<div class='lg-row'>謂將可惡法，　詰他清淨人。</div>
<div class='lg-row'>謂是現前事，　憶念及不癡；</div>
<div class='lg-row'>現前如上陳，　餘二今應辯。</div>
<div class='lg-row'>應知念調伏，　如友苾芻尼；</div>
<div class='lg-row'>謗毀實力子，　大師因此制。</div>
<div class='lg-row'>應與實力子，　作憶念調伏；</div>
<div class='lg-row'>令在上座前，　如是言應說：</div>
<div class='lg-row'>大德僧伽聽！　被他妄說我；</div>
<div class='lg-row'>我乞憶念法，　僧伽應愍聽。</div>
<div class='lg-row'>如斯三請已，　應令一苾芻；</div>
<div class='lg-row'>秉法為彼人，　作憶念羯磨。</div>
<div class='lg-row'>次作不癡法，　如惡羯苾芻；</div>
<div class='lg-row'>由彼先癲狂，　今秉不癡事。</div>
<div class='lg-row'>致在上座前，　白言我昔日；</div>
<div class='lg-row'>被狂亂所惱，　為非不覺知。</div>
<div class='lg-row'>他便數數詰，　云我為惡行；</div>
<div class='lg-row'>我今乞不癡，　毘奈耶應與。</div>
<div class='lg-row'>所言犯罪諍，　由四法能除；</div>
<div class='lg-row'>自言及現前，　草掩求其性。</div>
<div class='lg-row'>既作於罪已，　或詰或不詰；</div>
<div class='lg-row'>當在苾芻前，　合掌除其罪。</div>
<div class='lg-row'>言大德存念！　我今犯斯罪。</div>
<div class='lg-row'>問言見罪不？　報言我今見。</div>
<div class='lg-row'>於後不犯不？　報言我不犯。</div>
<div class='lg-row'>彼說奧箄迦，　此答言娑度。</div>
<div class='lg-row'>犯他勝等罪，　對眾而自陳；</div>
<div class='lg-row'>此並是自言，　能令諍消殄。</div>
<div class='lg-row'>如哥羅苾芻，　被他言所及；</div>
<div class='lg-row'>由衣招詰責，　行向釋迦城。</div>
<div class='lg-row'>現前能滅諍，　名為現前法；</div>
<div class='lg-row'>此亦是現前，　重更言其軌。</div>
<div class='lg-row'>今說草掩法，　更相鬪諍人；</div>
<div class='lg-row'>上座應就之，　正理當教示：</div>
<div class='lg-row'>報言法難逢，　何為作二黨？</div>
<div class='lg-row'>無事為諍競，　輕慢大師言。</div>
<div class='lg-row'>言作如是事，　我汝咸有犯；</div>
<div class='lg-row'>陳其後邊罪，　應可願蠲除。</div>
<div class='lg-row'>作斯言告時，　如其不違逆；</div>
<div class='lg-row'>是名住本性，　此朋應亦然。</div>
<div class='lg-row'>彼朋意靜息，　不為違戾言；</div>
<div class='lg-row'>因此諍能除，　名為草掩息。</div>
<div class='lg-row'>自言犯斯罪，　對眾便言無；</div>
<div class='lg-row'>猶如手苾芻，　說有言非有。</div>
<div class='lg-row'>與作求罪性，　苾芻令彼臣；</div>
<div class='lg-row'>大聖誨親言，　良由具悲性。</div>
<div class='lg-row'>彼亦上座前，　應可從眾乞；</div>
<div class='lg-row'>大眾宜於此，　作法並同前。</div>
<div class='lg-row'>欲殄作事諍，　應須眾咸集；</div>
<div class='lg-row'>如不作違拒，　是諍息應知。◎</div>
</div><p>已上兩卷明波羅底木叉戒本了。次下一卷明跋窣覩等事。</p>
</div></div>
<p class='juan'>根本說一切有部毘奈耶頌卷中</p>
</div><!-- end of div[@id='body'] -->
</body></html>