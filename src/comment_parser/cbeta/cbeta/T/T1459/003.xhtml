<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>根本說一切有部毘奈耶頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu17' />根本說一切有部毘奈耶頌卷下</p><p class="byline">尊者毘舍佉造</p><p class="byline">三藏法師義淨奉　制譯</p>
<div class='div-other'><a id='mulu18' />
<p class='h1'>◎下明於十七跋窣覩等，中述其要事<span class='note-inline'>(跋窣覩是事)</span>。</p>
<div class="lg regular"><div class='lg-row'>若是旃荼羅，　唱令及酒舍；</div>
<div class='lg-row'>婬女王宮處，　此五非行境。</div>
<div class='lg-row'>外道諸典籍，　習讀將為勝；</div>
<div class='lg-row'>及數犯罪人，　所食皆成毒。</div>
<div class='lg-row'>常應讀佛教，　是惡道良醫；</div>
<div class='lg-row'>開許讀外書，　為欲知其過。</div>
<div class='lg-row'>一切智言說，　美妙多譬喻；</div>
<div class='lg-row'>豈如外道論，　無理言麁淺。</div>
<div class='lg-row'>多畜諸器具，　彫飾皆不許；</div>
<div class='lg-row'>若畫坐床足，　斯皆外道儀。</div>
<div class='lg-row'>苾芻身老病，　若乘輿隨聽；</div>
<div class='lg-row'>杖絡及皮衣，　斯皆在開限。</div>
<div class='lg-row'>無由帝釋請，　遂開於浴室；</div>
<div class='lg-row'>并勤定誦人，　咸聽小食飯。</div>
<div class='lg-row'>不注於眼口，　亦不香薰衣；</div>
<div class='lg-row'>不畫傘皮鞋，　揩爪令光淨。</div>
<div class='lg-row'>傘蓋有二種，　葉作葦竹成；</div>
<div class='lg-row'>若至村中時，　不應正持入。</div>
<div class='lg-row'>若作於傘柄，　應與傘蓋同；</div>
<div class='lg-row'>欠呿開口時，　應將衣手掩。</div>
<div class='lg-row'>有緣須笑時，　不得露齗齒；</div>
<div class='lg-row'>讚詠大師德，　說法時非過。</div>
<div class='lg-row'>不得長作聲，　宣唱牟尼典；</div>
<div class='lg-row'>讀誦宜依法，　隨處勿相違。</div>
<div class='lg-row'>若學讚德聲，　應在於屏處；</div>
<div class='lg-row'>為宣揚正法，　不應生染心。</div>
<div class='lg-row'>苾芻及尼等，　五眾許安居；</div>
<div class='lg-row'>若至夏罷時，　五眾集隨意。</div>
<div class='lg-row'>苾芻苾芻尼，　一切戒須學；</div>
<div class='lg-row'>求寂求寂女，　受十戒應知。</div>
<div class='lg-row'>不獨在道行，　亦不獨渡水；</div>
<div class='lg-row'>不故觸男子，　不與男同宿；</div>
<div class='lg-row'>不為媒嫁事，　不覆藏他罪；</div>
<div class='lg-row'>是名為六法，　正學女應知。</div>
<div class='lg-row'>金銀不應捉，　不除隱處毛；</div>
<div class='lg-row'>亦不掘生地，　不斷於青草；</div>
<div class='lg-row'>不得不受食，　及以殘宿食；</div>
<div class='lg-row'>是名為六隨，　學之經兩歲。</div>
<div class='lg-row'>上座於日數，　分明須憶知；</div>
<div class='lg-row'>授事在眾前，　日日當陳告。</div>
<div class='lg-row'>可於六時中，　月半減一日；</div>
<div class='lg-row'>減日成其月，　至六成一閏。</div>
<div class='lg-row'>如其王作閏，　月數有參差；</div>
<div class='lg-row'>苾芻應可隨，　由王有勢力。</div>
<div class='lg-row'>洗手洗鉢處，　若作曼荼羅；</div>
<div class='lg-row'>不似日月形，　及似塔形勢。</div>
<div class='lg-row'>苾芻涉路去，　若過神廟堂；</div>
<div class='lg-row'>入彈指作聲，　伽他說佛語。</div>
<div class='lg-row'>若至神廟所，　不應為損益；</div>
<div class='lg-row'>苾芻若違教，　便招惡作罪。</div>
<div class='lg-row'>苾芻等五眾，　不供養天神；</div>
<div class='lg-row'>自作若使人，　亦得惡作罪。</div>
<div class='lg-row'>若有餘因緣，　許香花祭食；</div>
<div class='lg-row'>不得違時俗，　損益不應為。</div>
<div class='lg-row'>事佛之善神，　隨情應供養；</div>
<div class='lg-row'>於諸大經內，　遣作皆無犯。</div>
<div class='lg-row'>於諸有情類，　常擁護行慈；</div>
<div class='lg-row'>由有慈悲種，　不生於苦趣。</div>
<div class='lg-row'>愛敬天神者，　常好為供養；</div>
<div class='lg-row'>世間皆共然，　由貪生死樂。</div>
<div class='lg-row'>皆求世間果，　由是祭邪神；</div>
<div class='lg-row'>惱害殺眾生，　引他歸惡趣。</div>
<div class='lg-row'>先已歸依佛，　轉更事天神；</div>
<div class='lg-row'>供養獲果少，　不知尊敬處。</div>
<div class='lg-row'>破戒著袈裟，　欺弄苾芻像；</div>
<div class='lg-row'>無慚噉人食，　事同剛火炭。</div>
<div class='lg-row'>應寫律教等，　流布能生福；</div>
<div class='lg-row'>忘念者令憶，　自身兼讀持。</div>
<div class='lg-row'>苾芻入浴室，　須揩身體時；</div>
<div class='lg-row'>應令敬信人，　勿使不信者。</div>
<div class='lg-row'>諸有持戒人，　不供破戒者；</div>
<div class='lg-row'>不可令師子，　承事於野干。</div>
<div class='lg-row'>此是佛法刺，　正教中死屍；</div>
<div class='lg-row'>共住及隨行，　皆成不應法。</div>
<div class='lg-row'>親教軌範師，　及父母有病；</div>
<div class='lg-row'>假令是破戒，　悉可為供給。</div>
<div class='lg-row'>父母老貧病，　乞食半相供；</div>
<div class='lg-row'>由斯有大恩，　是故應瞻養。</div>
<div class='lg-row'>見有闕乏處，　隨事皆供給；</div>
<div class='lg-row'>乃至塗足油，　洗沐令身淨。</div>
<div class='lg-row'>苾芻若用甎，　唯得揩踝足；</div>
<div class='lg-row'>餘身分不許，　若為病皆聽。</div>
<div class='lg-row'>不三畫插梳，　及帶於呪線；</div>
<div class='lg-row'>應繫於左臂，　為治病開聽。</div>
<div class='lg-row'>如其病除愈，　應安柱孔中；</div>
<div class='lg-row'>醫人若遣為，　香塗身不犯。</div>
<div class='lg-row'>若以香塗身，　不應出房外；</div>
<div class='lg-row'>勿令他嫌慢，　增其不信心。</div>
<div class='lg-row'>若有淨信者，　為福施香泥；</div>
<div class='lg-row'>應塗戶扇邊，　嗅之能益眼。</div>
<div class='lg-row'>淨信以香泥，　塗摩苾芻足；</div>
<div class='lg-row'>為福宜應受，　去時當洗除。</div>
<div class='lg-row'>必有妙香花，　苾芻欲得嗅；</div>
<div class='lg-row'>意欲令明眼，　不應生愛心。</div>
<div class='lg-row'>聽持鐵鑰匙，　為防衣藥故；</div>
<div class='lg-row'>勿興煩惱意，　輒捉打眾生。</div>
<div class='lg-row'>大眾及別人，　持印皆聽許；</div>
<div class='lg-row'>銅鐵木礦石，　甎錫等應為。</div>
<div class='lg-row'>別人髑髏像，　或刻為白骨；</div>
<div class='lg-row'>大眾法輪形，　此是作印相。</div>
<div class='lg-row'>凡食小香果，　皆須待核成；</div>
<div class='lg-row'>欲令其福增，　僧伽果須熟。</div>
<div class='lg-row'>不應臨水鏡，　愛心觀面像；</div>
<div class='lg-row'>為病念無常，　照時無有過。</div>
<div class='lg-row'>不自斷生支，　亦不甎石打；</div>
<div class='lg-row'>宜將不淨觀，　洗除婬染心。</div>
<div class='lg-row'>洗足盆內高，　其形如象跡；</div>
<div class='lg-row'>竹及多羅葉，　二種扇應持。</div>
<div class='lg-row'>若欲除蚊子，　五種拂隨聽；</div>
<div class='lg-row'>枝梢劫貝[卄/毦]，　麻毛并破帛。</div>
<div class='lg-row'>若須上高梯，　應結裙下緣；</div>
<div class='lg-row'>苾芻不擎重，　應覓俗人持。</div>
<div class='lg-row'>苾芻之儀式，　皆與俗不同；</div>
<div class='lg-row'>用梳等搔頭，　是事咸不可。</div>
<div class='lg-row'>若髮有塵垢，　頭癢手揩摩；</div>
<div class='lg-row'>或時將故衣，　此等皆無犯。</div>
<div class='lg-row'>寺後西北隅，　安置大便室；</div>
<div class='lg-row'>及以小行室，　皆須店門扇。</div>
<div class='lg-row'>西北角下房，　安大眾瓶水；</div>
<div class='lg-row'>此據門南向，　餘面准應知。</div>
<div class='lg-row'>若見諸俗人，　及老苾芻啑；</div>
<div class='lg-row'>應云久長壽，　不言便得罪。</div>
<div class='lg-row'>大者見小啑，　應告言無病；</div>
<div class='lg-row'>小者於尊年，　即須云敬禮。</div>
<div class='lg-row'>凡是噉食時，　及便利未洗；</div>
<div class='lg-row'>或一衣在道，　或立穢鬧處；</div>
<div class='lg-row'>或復食雖了，　口猶未澡漱；</div>
<div class='lg-row'>斯皆不禮他，　亦不受他禮。</div>
<div class='lg-row'>若於旦起時，　齒木未淨口；</div>
<div class='lg-row'>禮他及受禮，　並皆招惡作。</div>
<div class='lg-row'>見行遍住等，　皆不應禮拜；</div>
<div class='lg-row'>佛及大苾芻，　唯此二應禮。</div>
<div class='lg-row'>於斯聖教內，　有二種畔睇：</div>
<div class='lg-row'>一謂以五輪、　二乃搦其腨。</div>
<div class='lg-row'>持戒者不應，　毛繩繫蛇項；</div>
<div class='lg-row'>如其不肯去，　方便好應驅。</div>
<div class='lg-row'>應可用軟繩，　徐徐繫項棄；</div>
<div class='lg-row'>宜安嶮叢處，　勿對於眾人。</div>
<div class='lg-row'>如是於鼠等，　皆可興悲念；</div>
<div class='lg-row'>繫放無令害，　慇懃善用心。</div>
<div class='lg-row'>護戒者悲心，　蚤虱常存念；</div>
<div class='lg-row'>置故衣氈內，　應安孔隙中。</div>
<div class='lg-row'>若其除壁虱，　可安青草中；</div>
<div class='lg-row'>隨其樂處行，　勿令生苦害。</div>
<div class='lg-row'>油器有三種：　大者受一抄，</div>
<div class='lg-row'>小半抄餘中，　隨情可持用。</div>
<div class='lg-row'>道行為法語，　或作聖默然；</div>
<div class='lg-row'>住息說伽他，　宿處誦三啟。</div>
<div class='lg-row'>聽持三種繩：　長百五十肘，</div>
<div class='lg-row'>短百肘餘中，　隨處應當用。</div>
<div class='lg-row'>如其井池淺，　或可水平流；</div>
<div class='lg-row'>長短任應持，　或時全不用。</div>
<div class='lg-row'>若為苾芻尼，　演說律儀教；</div>
<div class='lg-row'>中間應幔障，　異斯便惡作。</div>
<div class='lg-row'>不取賊遺物，　應可善觀瞻；</div>
<div class='lg-row'>多人共委知，　設取無愆過。</div>
<div class='lg-row'>苾芻若種樹，　擬充僧果園；</div>
<div class='lg-row'>守看經五年，　去時須囑授。</div>
<div class='lg-row'>苾芻不呪誓，　若作似妄語，</div>
<div class='lg-row'>亦不賭衣等，　博<span class='corr'>弈</span>匪尸羅。</div>
<div class='lg-row'>苾芻見女人，　若有染心起；</div>
<div class='lg-row'>或女生染意，　住處捨應行。</div>
<div class='lg-row'>若見苾芻尼，　為來聽法故；</div>
<div class='lg-row'>不可遣其立，　與物令安坐。</div>
<div class='lg-row'>應與甎木枮，　及草稕褥子；</div>
<div class='lg-row'>唯此令尼坐，　餘物並不應。</div>
<div class='lg-row'>尼來至寺中，　應與其臥具；</div>
<div class='lg-row'>令用中下者，　上物無宜與。</div>
<div class='lg-row'>苾芻苾芻尼，　相對不說罪；</div>
<div class='lg-row'>由於所犯過，　愧恥難陳說。</div>
<div class='lg-row'>苾芻尼有疑，　於罪應為決；</div>
<div class='lg-row'>尼須起尊敬，　勿生輕慢心。</div>
<div class='lg-row'>尼入僧寺時，　至門應遣問；</div>
<div class='lg-row'>報言無過者，　隨意令其入。</div>
<div class='lg-row'>欲居蘭若人，　應先善三藏；</div>
<div class='lg-row'>日月星行次，　皆應分別知。</div>
<div class='lg-row'>若在蘭若住，　應畜油等物；</div>
<div class='lg-row'>他索可相供，　令賊歡喜故。</div>
<div class='lg-row'>先是工巧人，　調度不應畜；</div>
<div class='lg-row'>醫及解書者，　針筆等聽持。</div>
<div class='lg-row'>苾芻住蘭若，　應可務精勤；</div>
<div class='lg-row'>出家勤最初，　懈怠便招罪。</div>
<div class='lg-row'>縱使行精進，　正法亦須求；</div>
<div class='lg-row'>離此見不明，　失信乖修習。</div>
<div class='lg-row'>若離正教授，　無宜習定門；</div>
<div class='lg-row'>能發狂亂心，　損害禪支路。</div>
<div class='lg-row'>於其所住房，　香花等芬馥；</div>
<div class='lg-row'>床服咸應爾，　異此心難定。</div>
<div class='lg-row'>僧家營作木，　不可持燒染；</div>
<div class='lg-row'>若是曲爛者，　許用在無傷。</div>
<div class='lg-row'>若為他解勞，　應須觀軌式；</div>
<div class='lg-row'>彼人有伴屬，　勘問乃相容。</div>
<div class='lg-row'>若見有女人，　水火等漂害；</div>
<div class='lg-row'>苾芻應拯濟，　由悲故非犯。</div>
<div class='lg-row'>若有人來問，　云何活命緣？</div>
<div class='lg-row'>苾芻隨事教，　勿使違時俗。</div>
<div class='lg-row'>若於寺門下，　或在房簷前；</div>
<div class='lg-row'>若有女人時，　苾芻不應住。</div>
<div class='lg-row'>已於五欲境，　捨之而不愛；</div>
<div class='lg-row'>是故常用心，　念住勤修習。</div>
<div class='lg-row'>三世諸如來，　獨覺聲聞眾；</div>
<div class='lg-row'>皆依此道去，　能至涅槃城。</div>
<div class='lg-row'>弟子觀師德，　方可請為依；</div>
<div class='lg-row'>師於弟子邊，　問知應攝受。</div>
<div class='lg-row'>兩人隨有過，　彼此並招愆；</div>
<div class='lg-row'>為斯俱用心，　慇懃好相察。</div>
<div class='lg-row'>師須戒行全，　瞻病不悋法；</div>
<div class='lg-row'>隨時常教授，　當求如是師。</div>
<div class='lg-row'>弟子亦具戒，　勤策性柔和；</div>
<div class='lg-row'>恭敬於師長，　禪誦無違闕。</div>
<div class='lg-row'>有緣自行去，　或復見本師，</div>
<div class='lg-row'>入外道歸俗，　斯皆失依止。</div>
<div class='lg-row'>又復隨一人，　作捨依止念；</div>
<div class='lg-row'>此即名為捨，　進否善須知。</div>
<div class='lg-row'>呵責門徒時，　不可便驅逐；</div>
<div class='lg-row'>權聽寺內住，　若改命歸房。</div>
<div class='lg-row'>說有五種呵：　不語不教授；</div>
<div class='lg-row'>不受其承事，　遮善品捨衣。</div>
<div class='lg-row'>呵責及受懺，　皆須准教行；</div>
<div class='lg-row'>此二若乖違，　俱招惡作罪。</div>
<div class='lg-row'>嬾惰無孝心，　麁言親惡友；</div>
<div class='lg-row'>於師不恭敬，　斯人勿懺摩。</div>
<div class='lg-row'>若擯於求寂，　隨將上下衣，</div>
<div class='lg-row'>并與濾水羅，　師須善觀察。</div>
<div class='lg-row'>若已受近圓，　應與其六物；</div>
<div class='lg-row'>必是難容忍，　隨去不須留。</div>
<div class='lg-row'>若離本依止，　一宿不應行；</div>
<div class='lg-row'>仍除滿五年，　善明於戒律。</div>
<div class='lg-row'>如其向餘處，　緣開五日停；</div>
<div class='lg-row'>勤求依止師，　若無不得住。</div>
<div class='lg-row'>宜於彼師處，　應為洗摩身；</div>
<div class='lg-row'>或染或縫衣，　斯為弟子法。</div>
<div class='lg-row'>軌範於作業，　知量可應為；</div>
<div class='lg-row'>養護起慈悲，　不應令過分。</div>
<div class='lg-row'>教讀依止師，　報恩俱給侍；</div>
<div class='lg-row'>然於二人處，　恭敬有差殊。</div>
<div class='lg-row'>若無教讀師，　在處住無犯；</div>
<div class='lg-row'>無依不應住，　依止倍存心。</div>
<div class='lg-row'>雖斷煩惱盡，　復善閑三藏；</div>
<div class='lg-row'>若未滿十夏，　仍須伏依止。</div>
<div class='lg-row'>去師兩驛半，　半月一度禮；</div>
<div class='lg-row'>此半八日禮，　同處日須三。</div>
<div class='lg-row'>若於後夏內，　依止師身亡；</div>
<div class='lg-row'>宜應自守心，　更互相監察。</div>
<div class='lg-row'>若至三月滿，　處無依止人；</div>
<div class='lg-row'>第二褒灑陀，　不應於此住。</div>
<div class='lg-row'>既為隨意事，　勿更褒灑陀；</div>
<div class='lg-row'>大聖順時開，　即名為長淨。</div>
<div class='lg-row'>更互相教示，　隨意聖遣為；</div>
<div class='lg-row'>常開長淨門，　對治眾罪業。</div>
<div class='lg-row'>寺中有客至，　主等或時多；</div>
<div class='lg-row'>十四五參差，　應隨主人作。</div>
<div class='lg-row'>若處客來多，　舊住人數少；</div>
<div class='lg-row'>主應隨彼客，　共為褒灑陀。</div>
<div class='lg-row'>僧伽不和合，　對一人守持；</div>
<div class='lg-row'>若一人亦無，　心念應言說。</div>
<div class='lg-row'>如是作守持，　苾芻衣及鉢；</div>
<div class='lg-row'>并捨為分別，　兼捨請應知。</div>
<div class='lg-row'>大眾若和合，　得好人共住；</div>
<div class='lg-row'>理應許說戒，　心念亦隨聽。</div>
<div class='lg-row'>必若難緣生，　有事開心念；</div>
<div class='lg-row'>應知隨意事，　准此亦應為。</div>
<div class='lg-row'>大眾可同心，　應共作隨意；</div>
<div class='lg-row'>異此應須喚，　同行者為之。</div>
<div class='lg-row'>將去隨意時，　可有七八日；</div>
<div class='lg-row'>應為告白事，　令使眾人知。</div>
<div class='lg-row'>壇場應秉法，　界中或出外；</div>
<div class='lg-row'>一界不別住，　眾事悉應為。</div>
<div class='lg-row'>二十十或五，　及以四苾芻；</div>
<div class='lg-row'>有此四僧伽，　隨應秉諸法。</div>
<div class='lg-row'>不得以世尊，　添彼僧伽數；</div>
<div class='lg-row'>佛寶殊僧寶，　秉法者應知。</div>
<div class='lg-row'>出罪須二十，　近圓十人等；</div>
<div class='lg-row'>滿五應隨意，　四為褒灑陀。</div>
<div class='lg-row'>若處秉羯磨，　白等如法成；</div>
<div class='lg-row'>名住處應知，　異斯非住處。</div>
<div class='lg-row'>苾芻不啞默，　口應宣法言；</div>
<div class='lg-row'>是外道愚癡，　誘誑諸無識。</div>
<div class='lg-row'>苾芻安居了，　三事應隨意；</div>
<div class='lg-row'>如不作此事，　無難不應行。</div>
<div class='lg-row'>雖有見聞疑，　別遇難緣起；</div>
<div class='lg-row'>為護於身命，　越海亦須行。</div>
<div class='lg-row'>若有王賊等，　樂聞苾芻戒；</div>
<div class='lg-row'>難緣應為說，　無難不應為。</div>
<div class='lg-row'>貧人有信心，　富人無信敬；</div>
<div class='lg-row'>慇懃樂聞戒，　世尊開為說。</div>
<div class='lg-row'>苾芻善三藏，　法師及病人；</div>
<div class='lg-row'>眾中最大者，　咸應放知事。</div>
<div class='lg-row'>聞有明三藏，　遠從他處來；</div>
<div class='lg-row'>鼓樂及幢幡，　應迎兩驛半。</div>
<div class='lg-row'>大眾鳴揵稚，　隨力悉應迎；</div>
<div class='lg-row'>美食解疲勞，　請次宜應告。</div>
<div class='lg-row'>房舍及臥具，　常不在分限；</div>
<div class='lg-row'>給淨人相供，　不差知眾事。</div>
<div class='lg-row'>戒學佛所制，　僧制眾同為；</div>
<div class='lg-row'>乍可乖眾言，　無違世尊教。</div>
<div class='lg-row'>眾意有多途，　雖立還復廢；</div>
<div class='lg-row'>豈有能迴改，　無二大師言。◎</div>
<div class='lg-row'>◎五月十六日，　應作前安居；</div>
<div class='lg-row'>六月十六日，　苾芻為後夏。</div>
<div class='lg-row'>但有此二日，　合作安居事；</div>
<div class='lg-row'>中間但空住，　不許作安居。</div>
<div class='lg-row'>苾芻三月內，　不許外遊行；</div>
<div class='lg-row'>飛禽於夏時，　亦不離巢去。</div>
<div class='lg-row'>若至五月初，　逼夏須存意；</div>
<div class='lg-row'>可於其住處，　營飾等應為。</div>
<div class='lg-row'>既至十五日，　總收於臥具；</div>
<div class='lg-row'>差分臥具人，　應須具德者。</div>
<div class='lg-row'>於欲瞋癡怖，　眾過並皆無；</div>
<div class='lg-row'>善知分未分，　此即應差遣。</div>
<div class='lg-row'>毘訶羅波羅，　應須告僧制；</div>
<div class='lg-row'>冀令安樂住，　勿使有虧違。</div>
<div class='lg-row'>諸人樂住者，　不應為鬪諍；</div>
<div class='lg-row'>於此受籌人，　當須自審察。</div>
<div class='lg-row'>單白告大眾：　今是十五日；</div>
<div class='lg-row'>僧當共受籌，　明作安居事。</div>
<div class='lg-row'>從上行籌已，　次可分房舍；</div>
<div class='lg-row'>及以床臥具，　皆從大至終。</div>
<div class='lg-row'>若近安居時，　當須善觀察；</div>
<div class='lg-row'>所行乞食境，　無令事有廢。</div>
<div class='lg-row'>若於所住處，　知有同行人；</div>
<div class='lg-row'>具德有多聞，　并淳善和合。</div>
<div class='lg-row'>不令煩惱起，　若起即能除；</div>
<div class='lg-row'>有此善伴處，　宜應共居止。</div>
<div class='lg-row'>病藥并乞食，　斯皆易可求；</div>
<div class='lg-row'>無多婬女家，　斯名善行處。</div>
<div class='lg-row'>當於隱屏處，　蹲踞對苾芻；</div>
<div class='lg-row'>口說安居文，　作法應如是。</div>
<div class='lg-row'>我施主某甲，　侍人及作者；</div>
<div class='lg-row'>我今於此處，　作前夏安居。</div>
<div class='lg-row'>或云作後夏，　有破裂修補；</div>
<div class='lg-row'>我於此夏居，　餘並同前說。</div>
<div class='lg-row'>若於此安居，　無法界外宿；</div>
<div class='lg-row'>現在無饒益，　來世受泥犁。</div>
<div class='lg-row'>若為寺等事，　并諸雜福業；</div>
<div class='lg-row'>制底眾食緣，　及以出罪等。</div>
<div class='lg-row'>尼違八敬法，　為欲除其罪；</div>
<div class='lg-row'>或為下三眾，　受戒等須看。</div>
<div class='lg-row'>若諸俗人輩，　有請喚等緣；</div>
<div class='lg-row'>苾芻察時宜，　須時應往赴。</div>
<div class='lg-row'>三寶及父母，　師主等有事；</div>
<div class='lg-row'>并諸病患緣，　皆請七日去。</div>
<div class='lg-row'>一日二日等，　乃至四十夜；</div>
<div class='lg-row'>苾芻應可去，　勿令前事闕。</div>
<div class='lg-row'>若有如法事，　察知非是虛；</div>
<div class='lg-row'>僧伽共許差，　隨情可行去。</div>
<div class='lg-row'>仍於一夏中，　過半不在外；</div>
<div class='lg-row'>為斯但四十，　若過罪便傷。</div>
<div class='lg-row'>飲食若有闕，　醫藥復難求；</div>
<div class='lg-row'>全無供侍人，　去時非破夏。</div>
<div class='lg-row'>若處有八難，　及婬女黃門，</div>
<div class='lg-row'>并惡獸等緣，　行無破夏罪。</div>
<div class='lg-row'>若有罪惡人，　聞來破和眾；</div>
<div class='lg-row'>恐為非樂事，　出去者無傷。</div>
<div class='lg-row'>聞彼鬪諍人，　知是己親友；</div>
<div class='lg-row'>不往諫得罪，　停無破夏愆。</div>
<div class='lg-row'>若共他作契，　向某處安居；</div>
<div class='lg-row'>至日不赴期，　苾芻招惡作。</div>
<div class='lg-row'>苾芻若守持，　七日或多日；</div>
<div class='lg-row'>在外如逢難，　便住者隨聽。</div>
<div class='lg-row'>若無有餘緣，　留住經多日；</div>
<div class='lg-row'>輒違於本限，　得罪并破夏。</div>
<div class='lg-row'>結界有多途，　略言其四種；</div>
<div class='lg-row'>任現所須者，　隨事今當說。</div>
<div class='lg-row'>大齊兩驛半，　減此任當時；</div>
<div class='lg-row'>四方應置標，　山河樹等記。</div>
<div class='lg-row'>可於前相中，　乃至於住處；</div>
<div class='lg-row'>除村并勢分，　結大界應知。</div>
<div class='lg-row'>大眾盡須集，　一人秉羯磨；</div>
<div class='lg-row'>白二無差舛，　斯名結界成。</div>
<div class='lg-row'>又為不離衣，　依界秉羯磨；</div>
<div class='lg-row'>欲令安樂住，　元由老病緣。</div>
<div class='lg-row'>雖復離三衣，　界中別處宿；</div>
<div class='lg-row'>除其村勢分，　隨處任遊行。</div>
<div class='lg-row'>於前大界內，　欲作小壇場；</div>
<div class='lg-row'>應為白二結，　先須解大界。</div>
<div class='lg-row'>若欲結小界，　置標相同前；</div>
<div class='lg-row'>名曰曼荼羅，　於斯任秉法。</div>
<div class='lg-row'>先結於小場，　次結於大界；</div>
<div class='lg-row'>依如是次第，　結界者應知。</div>
<div class='lg-row'>眾咸死轉根，　或時俱捨戒；</div>
<div class='lg-row'>或盡出界外，　明相過不還。</div>
<div class='lg-row'>或時為白四，　大眾同心捨；</div>
<div class='lg-row'>有斯五種別，　捨大界應知。</div>
<div class='lg-row'>凡欲結諸界，　標相復須知：</div>
<div class='lg-row'>一樹應兩標，　分半為其界；</div>
<div class='lg-row'>或時以一樹，　為其四界標；</div>
<div class='lg-row'>四分各相當，　五分便不許。</div>
<div class='lg-row'>向下兩驛半，　向上數亦然；</div>
<div class='lg-row'>齊山頂樹梢，　或至籬牆上。</div>
<div class='lg-row'>種種莊嚴具，　皆悉在隨聽；</div>
<div class='lg-row'>瑩飾大師形，　令施福增長。</div>
<div class='lg-row'>不許安耳璫，　及以足鳴釧；</div>
<div class='lg-row'>斯為女人飾，　勿累大師形。</div>
<div class='lg-row'>欲使眾人散，　鼓樂可潛聲；</div>
<div class='lg-row'>供具悉應收，　無令有虧失。</div>
<div class='lg-row'>或時大眾集，　諠鬧出高聲；</div>
<div class='lg-row'>不知時至中，　應鳴䗍擊鼓。</div>
<div class='lg-row'>若分亡人物，　眾大卒難為；</div>
<div class='lg-row'>十人為一朋，　或至百千數。</div>
<div class='lg-row'>各分取大段，　隨人更細分；</div>
<div class='lg-row'>得分未分時，　若死須分別。</div>
<div class='lg-row'>分竟身方死，　物入四方僧；</div>
<div class='lg-row'>若未細分時，　當朋人合得。</div>
<div class='lg-row'>有請苾芻處，　并喚苾芻尼；</div>
<div class='lg-row'>食罷與施時，　持財安眾首。</div>
<div class='lg-row'>此應為兩分，　或隨施主心；</div>
<div class='lg-row'>飲食可平分，　佛亦咸同此。</div>
<div class='lg-row'>苾芻分施物，　等分應與尼；</div>
<div class='lg-row'>式叉摩拏尼，　應二分與一。</div>
<div class='lg-row'>將欲圓具人，　亦二分與一；</div>
<div class='lg-row'>求寂求寂女，　三分一應知。</div>
<div class='lg-row'>若有多苾芻，　苾芻尼眾少；</div>
<div class='lg-row'>應計人頭數，　無宜中半分。</div>
<div class='lg-row'>若至大會日，　請像入村城；</div>
<div class='lg-row'>能令災橫除，　莊嚴為生福。</div>
<div class='lg-row'>遍洒康莊道，　嚴儀巷陌中；</div>
<div class='lg-row'>散花懸妙幡，　雅麗如天苑。</div>
<div class='lg-row'>栴檀及龍腦，　沈水香普薰；</div>
<div class='lg-row'>隨風處處行，　聞者生欽仰。</div>
<div class='lg-row'>鳴螺擊鼗鼓，　撞鍾告四方；</div>
<div class='lg-row'>屯聚震鴻音，　聽者生隨喜。</div>
<div class='lg-row'>鼓樂無停息，　高聲出雲表；</div>
<div class='lg-row'>旃旐遍縈羅，　斯名大法會。</div>
<div class='lg-row'>大旗有五種，　鯨牛妙翅龍，</div>
<div class='lg-row'>師子畫幡旗，　咸持以供養。</div>
<div class='lg-row'>人眾皆陪從，　法俗兩相依；</div>
<div class='lg-row'>如是勝莊嚴，　引導如來入。</div>
<div class='lg-row'>由佛入村城，　敬心興供養；</div>
<div class='lg-row'>八部天龍等，　能除眾毒惡。</div>
<div class='lg-row'>因斯獲財利，　大眾賣應分；</div>
<div class='lg-row'>准價上座知，　善觀其好惡。</div>
<div class='lg-row'>若有所須人，　隨情當上價；</div>
<div class='lg-row'>還價未了者，　無宜著此衣。</div>
<div class='lg-row'>敬持妻子等，　三寶隨一施；</div>
<div class='lg-row'>不可為作價，　當隨施主心。</div>
<div class='lg-row'>歌舞伎樂處，　苾芻令作時；</div>
<div class='lg-row'>諸有護戒人，　不應言汝戲。</div>
<div class='lg-row'>應告言賢首，　汝可好用心；</div>
<div class='lg-row'>供養於大師，　勿生於嬾墮。</div>
<div class='lg-row'>窣都波掛幡，　不應將物釘；</div>
<div class='lg-row'>元初興造日，　安橛在隨聽。</div>
<div class='lg-row'>塔上然燈供，　苾芻不自昇；</div>
<div class='lg-row'>有緣須上者，　應可令求寂。</div>
<div class='lg-row'>餘人無可求，　香水洗雙足；</div>
<div class='lg-row'>苾芻應自上，　供養大師心。</div>
<div class='lg-row'>造寺三五層，　香臺或五七；</div>
<div class='lg-row'>或可隨情作，　小寺五三房。</div>
<div class='lg-row'>略論處中寺，　於東西兩邊；</div>
<div class='lg-row'>三層各九房，　房中寬丈二。</div>
<div class='lg-row'>後面亦三層，　上取三房地；</div>
<div class='lg-row'>中擬安尊像，　簷前不廢行。</div>
<div class='lg-row'>或可此簷前，　從地為重閣；</div>
<div class='lg-row'>隨安大尊像，　每日設香花。</div>
<div class='lg-row'>前面兩房地，　從下作門樓；</div>
<div class='lg-row'>門在下層間，　小作應牢固。</div>
<div class='lg-row'>入門於一角，　閣道上三層；</div>
<div class='lg-row'>出上並平頭，　四邊皆絕壁。</div>
<div class='lg-row'>尼寺限三層，　香臺隨至五；</div>
<div class='lg-row'>寺中房軌則，　准苾芻應知。</div>
<div class='lg-row'>佛像形虧壞，　尊經字滅磨；</div>
<div class='lg-row'>拭却可重修，　令其更增勝。</div>
<div class='lg-row'>制底尊儀影，　新壇足不蹈；</div>
<div class='lg-row'>必有緣須過，　可誦聖伽他。</div>
<div class='lg-row'>苾芻乞食時，　有人無簡別；</div>
<div class='lg-row'>佛想喚為佛，　持物而相施。</div>
<div class='lg-row'>苾芻應問彼，　詳審觀其意：</div>
<div class='lg-row'>汝喚我為佛，　為是兩足尊；</div>
<div class='lg-row'>汝喚為法者，　為是盡苦法；</div>
<div class='lg-row'>汝喚為僧者，　為是真聖眾。</div>
<div class='lg-row'>既問決知已，　隨彼所樂情；</div>
<div class='lg-row'>施者應受之，　此皆無有過。</div>
<div class='lg-row'>假令唯一尼，　受請向他舍；</div>
<div class='lg-row'>行初留一座，　為擬苾芻來。</div>
<div class='lg-row'>苾芻應此座，　求寂亦宜居；</div>
<div class='lg-row'>不解願伽他，　苾芻尼為作。</div>
<div class='lg-row'>若無執事人，　隨緣詣村落；</div>
<div class='lg-row'>獲利應須寄，　得人方遣持。</div>
<div class='lg-row'>上明諸雜緣，　多是生存事；</div>
<div class='lg-row'>下論身死後，　焚葬事須知。</div>
<div class='lg-row'>苾芻身既死，　告眾鳴健稚；</div>
<div class='lg-row'>須喚輿屍人，　柴薪用僧物。</div>
<div class='lg-row'>香花幡鼓樂，　送至焚屍林；</div>
<div class='lg-row'>親識及門徒，　愍念相隨去。</div>
<div class='lg-row'>善<span class='corr'>觀</span>應可燒，　薪火須豐足；</div>
<div class='lg-row'>助以旃檀等，　隨有灌酥油。</div>
<div class='lg-row'>身瘡若有蟲，　埋時勿令損；</div>
<div class='lg-row'>或安於露地，　草葉覆其身。</div>
<div class='lg-row'>一一身軀內，　八萬種蟲居；</div>
<div class='lg-row'>隨身共死生，　雖燒亦無過。</div>
<div class='lg-row'>應持上下衣，　覆屍令好密；</div>
<div class='lg-row'>自餘衣鉢等，　准法可應分。</div>
<div class='lg-row'>燒時隨處坐，　略誦無常經；</div>
<div class='lg-row'>三啟用心聽，　各須生厭離。</div>
<div class='lg-row'>諸行盡無常，　緣生法皆滅；</div>
<div class='lg-row'>剎那不暫住，　如露被風驚。</div>
<div class='lg-row'>遍觀諸世間，　無有長存者；</div>
<div class='lg-row'>咸趣無常海，　共被死波漂。</div>
<div class='lg-row'>四大堅性等，　此不可遷移；</div>
<div class='lg-row'>生者必無常，　死王威力大。</div>
<div class='lg-row'>無常不簡擇，　善惡戒多聞；</div>
<div class='lg-row'>一種皆歸死，　不論凡與聖。</div>
<div class='lg-row'>諸佛及緣覺，　聲聞弟子眾；</div>
<div class='lg-row'>尚捨無常身，　何況諸凡夫。</div>
<div class='lg-row'>如斯法誦已，　方說特崎拏；</div>
<div class='lg-row'>還歸洗手足，　制底行旋遶。</div>
<div class='lg-row'>或可連身洗，　更復著餘衣；</div>
<div class='lg-row'>去時持故衣，　勿損鮮花服。</div>
<div class='lg-row'>諸行無常等，　牟尼之所說；</div>
<div class='lg-row'>行思歸寺中，　當息慳貪想。</div>
<div class='lg-row'>所有諸衣物，　應隨阿笈摩；</div>
<div class='lg-row'>佛子共平分，　作法如常制。</div>
<div class='lg-row'>揵稚誦三啟，　禮制底行籌；</div>
<div class='lg-row'>及為羯磨時，　五時皆得分。</div>
<div class='lg-row'>不應眾未聚，　輒共分亡物；</div>
<div class='lg-row'>上座及行終，　應行其兩分。</div>
<div class='lg-row'>作斯定記已，　然後共分財；</div>
<div class='lg-row'>設後客人來，　不應與其分。</div>
<div class='lg-row'>我死方持與，　慳心作此言；</div>
<div class='lg-row'>准斯無決情，　死後宜歸眾。</div>
<div class='lg-row'>決情無悋意，　生存現付與；</div>
<div class='lg-row'>隨心施別人，　此等成依法。</div>
<div class='lg-row'>俗死多悕望，　出家不合然；</div>
<div class='lg-row'>如為顧戀心，　是日增生死。</div>
<div class='lg-row'>若苾芻身死，　自他財雜亂；</div>
<div class='lg-row'>宜應將鉢等，　置在於僧前。</div>
<div class='lg-row'>觀知是亡物，　即應如法分；</div>
<div class='lg-row'>所有諸寶等，　准教而處分。</div>
<div class='lg-row'>苾芻身若死，　還合苾芻分；</div>
<div class='lg-row'>當時無苾芻，　尼眾應分取。</div>
<div class='lg-row'>苾芻尼若死，　苾芻尼合得；</div>
<div class='lg-row'>如其尼若無，　苾芻應作主。</div>
<div class='lg-row'>俗舍苾芻死，　無僧由俗人；</div>
<div class='lg-row'>宜可與先來，　俱來與求者。</div>
<div class='lg-row'>兩人俱並乞，　斯應與二人；</div>
<div class='lg-row'>或隨施主情，　與者宜當受。</div>
<div class='lg-row'>或時近多寺，　此家苾芻亡；</div>
<div class='lg-row'>隨其頭所指，　合得亡衣鉢。</div>
<div class='lg-row'>苾芻負他債，　忽爾卒身亡；</div>
<div class='lg-row'>應須細問知，　眾用亡衣與。</div>
<div class='lg-row'>若是知事人，　為眾取他物；</div>
<div class='lg-row'>應將眾物與，　還債善籌量。</div>
<div class='lg-row'>凡是知事人，　向他邊取物；</div>
<div class='lg-row'>宜應告上座，　保券可分明。</div>
<div class='lg-row'>送死幡衣等，　持來施苾芻；</div>
<div class='lg-row'>受取理無傷，　令其福增長。</div>
<div class='lg-row'>若彼情生悔，　還來索此衣；</div>
<div class='lg-row'>苾芻應盡還，　勿令憂火迫。</div>
<div class='lg-row'>被舉共好人，　同居隨一死；</div>
<div class='lg-row'>亡衣好人得，　舉者不應分。</div>
<div class='lg-row'>若無持戒人，　被舉有人死；</div>
<div class='lg-row'>雖舉未蒙解，　宜應共分物。</div>
<div class='lg-row'>既有明書券，　出物與他人；</div>
<div class='lg-row'>為眾若身亡，　眾應依契索。</div>
<div class='lg-row'>合入眾與眾，　制底亦皆然；</div>
<div class='lg-row'>堪王送與王，　仍除刀箭等。</div>
<div class='lg-row'>應用此等物，　作刀子及針；</div>
<div class='lg-row'>餘並現前分，　本物非分限。</div>
<div class='lg-row'>若人宣一頌，　依佛所說經；</div>
<div class='lg-row'>由法語得財，　此物宜應受。</div>
<div class='lg-row'>牟尼有二法，　教及證應知；</div>
<div class='lg-row'>教是阿笈摩，　施法應請分。</div>
<div class='lg-row'>安居若過半，　便有捨戒人；</div>
<div class='lg-row'>此際苾芻亡，　應與其人分。</div>
<div class='lg-row'>造佛窣覩波，　蘇迷盧等量；</div>
<div class='lg-row'>四畔基牢固，　乃至安寶瓶。</div>
<div class='lg-row'>輪一二三四，　如次果應知；</div>
<div class='lg-row'>凡夫具德人，　<span class='corr'>兀</span>頭為制底。</div>
<div class='lg-row'>若作佛制底，　輪蓋無定數；</div>
<div class='lg-row'>過千妙高量，　獲福乃無邊。</div>
<div class='lg-row'>獨覺麟喻佛，　不過十三槃；</div>
<div class='lg-row'>於彼相輪頭，　寶瓶不合置。</div>
<div class='lg-row'>制底中安佛，　兩邊二弟子；</div>
<div class='lg-row'>餘聖次為行，　諸凡應在外。</div>
<div class='lg-row'>次明看病事，　更互可應為；</div>
<div class='lg-row'>藥直若貧無，　僧物宜當與。</div>
<div class='lg-row'>若病人來乞，　洗鉢盛淨水；</div>
<div class='lg-row'>應誦佛伽他，　三遍存心呪。</div>
<div class='lg-row'>苾芻為受藥，　持將與病人；</div>
<div class='lg-row'>如其授者無，　自取亦聽服。</div>
<div class='lg-row'>不應就病人，　教化取衣鉢；</div>
<div class='lg-row'>假令雖捨施，　大眾不應分。</div>
<div class='lg-row'>施者及受者，　教化者情貪；</div>
<div class='lg-row'>三俱非淨心，　此不應受用。</div>
<div class='lg-row'>病者若樂欲，　供養於佛僧；</div>
<div class='lg-row'>應用好衣等，　守持麁惡服。</div>
<div class='lg-row'>若彼貧無物，　教化可應為；</div>
<div class='lg-row'>隨情施少多，　令其信增長。</div>
<div class='lg-row'>乃至一盤花，　或可持瓶水；</div>
<div class='lg-row'>應隨病人語，　供養使心歡。</div>
<div class='lg-row'>若於己財物，　慳心苦難捨；</div>
<div class='lg-row'>宜應用心勸，　令彼供三尊。</div>
<div class='lg-row'>或可瞻病人，　為捨衣鉢等；</div>
<div class='lg-row'>令其覩供養，　引生檀施心。</div>
<div class='lg-row'>若於資具內，　有愛著須捨；</div>
<div class='lg-row'>當於戒德人，　隨情施衣鉢。</div>
<div class='lg-row'>苾芻雖持戒，　愛鉢至身死；</div>
<div class='lg-row'>還生自鉢中，　受惡毒蛇報。</div>
<div class='lg-row'>若患痔漏等，　勿使不信人；</div>
<div class='lg-row'>造次輒行醫，　割除令苦惱。</div>
<div class='lg-row'>如其療痔病，　藥呪可應治；</div>
<div class='lg-row'>無醫為處方，　不以爪甲截。</div>
<div class='lg-row'>若無看病人，　無弟子及藥；</div>
<div class='lg-row'>大眾咸供給，　藥乃出僧伽。</div>
<div class='lg-row'>必是孤獨類，　全無供侍人；</div>
<div class='lg-row'>合眾並應看，　或可為番次。</div>
<div class='lg-row'>若患疥癩病，　勿污僧床褥；</div>
<div class='lg-row'>宜將厚衣替，　咸用己私財。</div>
<div class='lg-row'>簷廳及門屋，　大小便舍中；</div>
<div class='lg-row'>不應看病人，　可居安隱處。</div>
<div class='lg-row'>造寺主身死，　被禁或他行；</div>
<div class='lg-row'>於斯住五年，　雖貧不應棄。</div>
<div class='lg-row'>更可於五年，　與近寺同利；</div>
<div class='lg-row'>別為長淨事，　守護不令虧。</div>
<div class='lg-row'>看守滿十年，　若心不樂住；</div>
<div class='lg-row'>宜將臥具等，　移安近寺中。</div>
<div class='lg-row'>宜應好閉門，　隨情向餘處；</div>
<div class='lg-row'>苾芻如樂住，　任意可應居。</div>
<div class='lg-row'>他寺所寄物，　他索即應還；</div>
<div class='lg-row'>必若有餘緣，　受用誠無過。</div>
<div class='lg-row'>施主有先心，　施此非餘處；</div>
<div class='lg-row'>迴將與他寺，　宜應強奪來。</div>
<div class='lg-row'>若著僧衣服，　及自上價衣；</div>
<div class='lg-row'>不應浣染等，　福增無損故。</div>
<div class='lg-row'>若於雨雪時，　不應安露地；</div>
<div class='lg-row'>無宜著此服，　入不淨室中。</div>
<div class='lg-row'>若其過初夜，　臥具不應分；</div>
<div class='lg-row'>必知長久停，　宵中亦應給。</div>
<div class='lg-row'>應隨老次第，　與床并坐枮；</div>
<div class='lg-row'>當留一所房，　與客苾芻住。</div>
<div class='lg-row'>縱在阿蘭若，　隨老樂應分；</div>
<div class='lg-row'>地樹及叢林，　准次皆分給。</div>
<div class='lg-row'>設居於靜林，　亦須留客處；</div>
<div class='lg-row'>為護其衣鉢，　異此遂招愆。</div>
<div class='lg-row'>若在於迮處，　肘地應分臥；</div>
<div class='lg-row'>瓶水及齒木，　藥雜器皆分。</div>
<div class='lg-row'>有意欲他行，　<span class='corr'>房</span>須淨掃拭；</div>
<div class='lg-row'>如其故令壞，　惡作罪侵身。</div>
<div class='lg-row'>正值分房際，　不囑便外出；</div>
<div class='lg-row'>更令依次行，　雖啼不應與。</div>
<div class='lg-row'>臥具及飲食，　小者共平分；</div>
<div class='lg-row'>花果等亦然，　大師法恒爾。</div>
<div class='lg-row'>若彼身重病，　不樂出本房；</div>
<div class='lg-row'>乃至未差來，　放免其分次。</div>
<div class='lg-row'>若見僧房外，　臥具露地安；</div>
<div class='lg-row'>應可持令入，　老病令人舉。</div>
<div class='lg-row'>見大眾臥具，　被火燒水漂；</div>
<div class='lg-row'>護身當救持，　不應為造次。</div>
<div class='lg-row'>先須出己財，　次出於僧法，</div>
<div class='lg-row'>後當持佛物，　是次第應知。</div>
<div class='lg-row'>先須請容許，　次可相時宜；</div>
<div class='lg-row'>方於三藏中，　隨情問疑處。</div>
<div class='lg-row'>凡為教授者，　隨行住坐臥；</div>
<div class='lg-row'>於此四儀中，　說法皆非犯。</div>
<div class='lg-row'>諸有受學人，　先須起恭敬；</div>
<div class='lg-row'>但除寢臥事，　餘三不在遮。</div>
<div class='lg-row'>教授學人時，　彼愚心未曉；</div>
<div class='lg-row'>悲情善開喻，　百遍不應辭。</div>
<div class='lg-row'>苾芻舉手打，　屋柱樹及牆；</div>
<div class='lg-row'>斯皆有愆過，　智者不應作。</div>
<div class='lg-row'>臂上不安玔，　呪線任情持；</div>
<div class='lg-row'>若有所須時，　繫臂無令現。</div>
<div class='lg-row'>若誦諸明呪，　不得敬餘天；</div>
<div class='lg-row'>宜應禮三寶，　持外道呪術。</div>
<div class='lg-row'>不於覆鉢家，　受飲食床座；</div>
<div class='lg-row'>亦不往彼舍，　為其說法等。</div>
<div class='lg-row'>必有淨信心，　敷妙衣布地；</div>
<div class='lg-row'>苾芻應為蹈，　念諸行無常。</div>
<div class='lg-row'>但畜三衣者，　唯開一洗裙；</div>
<div class='lg-row'>若更畜餘衣，　便乖杜多行。</div>
<div class='lg-row'>若諸麥豆等，　曾經蒸煮來；</div>
<div class='lg-row'>雖復尚堅生，　鞕種皆非犯。</div>
<div class='lg-row'>嘔食出咽喉，　吐却淨漱口；</div>
<div class='lg-row'>仍除先業力，　頸內有雙喉。</div>
<div class='lg-row'>若有彫彩扇，　為眾畜時聽；</div>
<div class='lg-row'>苾芻所著衣，　不應同一色。</div>
<div class='lg-row'>若是乞食人，　隨衣著[巾*句]細；</div>
<div class='lg-row'>於花果樹下，　不棄大小便。</div>
<div class='lg-row'>寺角中閣道，　木作石不為；</div>
<div class='lg-row'>重病不禮他，　亦不受他禮。</div>
<div class='lg-row'>洗待身乾已，　方可著餘衣；</div>
<div class='lg-row'>或手拂令乾，　或用身巾拭。</div>
<div class='lg-row'>若得花香物，　屏處隨情嗅；</div>
<div class='lg-row'>能使眼目明，　令施福增長。</div>
<div class='lg-row'>孫陀利打衣，　寄與難陀著；</div>
<div class='lg-row'>世尊聞此事，　因斯制打衣。</div>
<div class='lg-row'>得他先打衣，　水灑柔方著；</div>
<div class='lg-row'>依舊光華者，　便招越法愆。</div>
<div class='lg-row'>知是賊所棄，　死肉有殘餘；</div>
<div class='lg-row'>甘蔗等同然，　對眾無宜取。</div>
<div class='lg-row'>若以頭背跨，　持物路中行；</div>
<div class='lg-row'>現苦已招譏，　當來更被壓。</div>
<div class='lg-row'>若有貴價緂，　舉置被蟲穿；</div>
<div class='lg-row'>苦木葉餘香，　裹末便不食。</div>
<div class='lg-row'>父母歿亡日，　遺言與苾芻；</div>
<div class='lg-row'>此物可應收，　宜將供三寶。</div>
<div class='lg-row'>身在他界住，　與彼苾芻欲；</div>
<div class='lg-row'>此作法不成，　仍招惡作罪。</div>
<div class='lg-row'>貴價高攝婆，　他施應須受；</div>
<div class='lg-row'>賣却同分取，　割破不應為。</div>
<div class='lg-row'>苾芻不見蛇，　被螫便命過；</div>
<div class='lg-row'>壓時蛇復死，　為此臥觀床。</div>
<div class='lg-row'>眠時不照床，　即便招惡作；</div>
<div class='lg-row'>不應令象馬，　雞雀鬪傍觀。</div>
<div class='lg-row'>若須其偃帶，　是善逝所聽；</div>
<div class='lg-row'>老病及風羸，　隨情可應用。</div>
<div class='lg-row'>從斯住處去，　或復擬旋歸；</div>
<div class='lg-row'>臥具囑方行，　拂拭令清淨。</div>
<div class='lg-row'>被他囑授人，　應須為堅守；</div>
<div class='lg-row'>若還應即與，　存心為賞持。</div>
<div class='lg-row'>八日十五日，　曬曝看臥具；</div>
<div class='lg-row'>每半月常然，　異斯招越法。</div>
<div class='lg-row'>大小便利室，　及以眾器具；</div>
<div class='lg-row'>先至宜應用，　不應隨大小。</div>
<div class='lg-row'>若眾家器物，　當其受用時；</div>
<div class='lg-row'>應與先借人，　無令廢其事。</div>
<div class='lg-row'>上妙繩床座，　眾許非別人；</div>
<div class='lg-row'>倚版為除勞，　僧私皆悉許。</div>
<div class='lg-row'>若大過三夏，　開聽一座坐；</div>
<div class='lg-row'>如未近圓人，　曾不許同席。</div>
<div class='lg-row'>若於俗舍內，　別座不可求；</div>
<div class='lg-row'>設令親教師，　許暫同居席。</div>
<div class='lg-row'>如有難緣事，　持眾臥衣行；</div>
<div class='lg-row'>將者可應眠，　無怖還隨次。</div>
<div class='lg-row'>若恐怖止息，　受用可如常；</div>
<div class='lg-row'>爛破孔穿時，　如法應縫補。</div>
<div class='lg-row'>必不堪受用，　乃至襯替衣；</div>
<div class='lg-row'>裂破作燈心，　或作泥填孔。</div>
<div class='lg-row'>如斯受用時，　欲使身安樂；</div>
<div class='lg-row'>復令於施主，　恒為福業因。</div>
<div class='lg-row'>別寺有定分，　餘人輒來食；</div>
<div class='lg-row'>計價當酬直，　此不許分踈。</div>
<div class='lg-row'>僧祇臥具物，　記誌宜須作；</div>
<div class='lg-row'>此是某甲施，　書字好分明。</div>
<div class='lg-row'>枮上更安枮，　苾芻重疊坐；</div>
<div class='lg-row'>黑耳惡作女，　被壓向幽關。</div>
<div class='lg-row'>求寂有信心，　存情恭敬戒；</div>
<div class='lg-row'>常住之臥具，　此亦合同分。</div>
<div class='lg-row'>開皮臥具者，　不許在中方；</div>
<div class='lg-row'>俗舍坐權開，　用臥元非許。</div>
<div class='lg-row'>熊羆皮總許，　若坐并承足；</div>
<div class='lg-row'>邊方並悉開，　以皮為臥具。</div>
<div class='lg-row'>金銀真珠等，　希奇寶莊飾；</div>
<div class='lg-row'>并將象牙帖，　此名為大床。</div>
<div class='lg-row'>苾芻床上坐，　垂足不至地；</div>
<div class='lg-row'>此即是高床，　奉戒者應識。</div>
<div class='lg-row'>此二大高床，　苾芻不許坐；</div>
<div class='lg-row'>俗亦遮非許，　謂受褒灑陀。</div>
<div class='lg-row'>必是堅牢座，　兩人容共坐；</div>
<div class='lg-row'>床亦許三人，　仍須撿新舊。</div>
<div class='lg-row'>必欲分財物，　或告或鳴稚；</div>
<div class='lg-row'>或可共行籌，　總告僧伽眾。</div>
<div class='lg-row'>揵稚有五種，　所為事不同；</div>
<div class='lg-row'>任用在當時，　無違大師教。</div>
<div class='lg-row'>一度斂稚訖，　更不打一稚；</div>
<div class='lg-row'>此即是凶緣，　為表亡人事。</div>
<div class='lg-row'>作業三過斂，　摋打兩下稚；</div>
<div class='lg-row'>如增一大稚，　是謂眾常法。</div>
<div class='lg-row'>急難稚無定，　為欲警眾人；</div>
<div class='lg-row'>若為警禪思，　應可搖鳴錫。</div>
<div class='lg-row'>客人將入寺，　門外洗手足；</div>
<div class='lg-row'>若處水難求，　宜將葉拂打。</div>
<div class='lg-row'>既入於寺中，　合掌就尊處；</div>
<div class='lg-row'>主唱善來已，　答曰極善來。</div>
<div class='lg-row'>主人隨所有，　斟量為解勞；</div>
<div class='lg-row'>并設非時漿，　令彼心歡喜。</div>
<div class='lg-row'>無遑濯手足，　即問僧常制；</div>
<div class='lg-row'>聞已可隨行，　還如佛親說。</div>
<div class='lg-row'>舊住諸苾芻，　所為作制令；</div>
<div class='lg-row'>咸依稱理教，　勿使惱眾人。</div>
<div class='lg-row'>不得於如知，　尊極大師處；</div>
<div class='lg-row'>苾芻喚名族，　及以具壽等。</div>
<div class='lg-row'>小師於大者，　應喚為大德；</div>
<div class='lg-row'>大者於小年，　應命為具壽。</div>
<div class='lg-row'>既被眾處分，　隨力淨僧坊；</div>
<div class='lg-row'>八日十五日，　鳴稚集弟子。</div>
<div class='lg-row'>大小便洟唾，　及以吐血等；</div>
<div class='lg-row'>謦咳或彈指，　再三令警覺。</div>
<div class='lg-row'>勿在生草上，　及於清水中；</div>
<div class='lg-row'>好樹及淨田，　無宜棄不淨。</div>
<div class='lg-row'>身安無病苦，　不數食檳榔；</div>
<div class='lg-row'>為病乃無違，　苾芻應噉食。</div>
<div class='lg-row'>非時欲受用，　於諸果味中；</div>
<div class='lg-row'>雖不有開遮，　略教宜詳悉。</div>
<div class='lg-row'>猶如日日中，　供身恒噉食；</div>
<div class='lg-row'>還須安眼藥，　佛說遣常為。</div>
<div class='lg-row'>於寺內淨地，　不可輒剃頭；</div>
<div class='lg-row'>有病在隨聽，　了時須掃拭。</div>
<div class='lg-row'>若於剃髮時，　必須依小大；</div>
<div class='lg-row'>若已下手剃，　喚起理不應。</div>
<div class='lg-row'>鬚髮隨先後，　次拔鼻中毛；</div>
<div class='lg-row'>手足爪方除，　須知其次第。</div>
<div class='lg-row'>苾芻剃髮時，　不作牛毛剪；</div>
<div class='lg-row'>若有瘡病者，　近處剪無傷。</div>
<div class='lg-row'>於三隱密處，　不許輒除毛；</div>
<div class='lg-row'>若有病時開，　報知同淨行。</div>
<div class='lg-row'>剪爪如斧刃，　或可剃刀彎；</div>
<div class='lg-row'>甲上聽除垢，　不合求光飾。</div>
<div class='lg-row'>若在蘭若處，　髮不過兩指；</div>
<div class='lg-row'>二指便非咎，　城村不合然。</div>
<div class='lg-row'>凡剃髮了時，　遍身皆淨洗；</div>
<div class='lg-row'>有事便開許，　但須淨五支。</div>
<div class='lg-row'>無俗剃髮者，　應可在房中；</div>
<div class='lg-row'>苾芻若善閑，　為剃時非犯。</div>
<div class='lg-row'>晨朝嚼齒木，　或為說法時，</div>
<div class='lg-row'>及以食了時，　不作便招罪。</div>
<div class='lg-row'>齒木有三殊，　長須十二指；</div>
<div class='lg-row'>短便八指量，　此內總名中。</div>
<div class='lg-row'>隨是何木條，　大如小指許；</div>
<div class='lg-row'>嚼頭軟成絮，　苦澁者為佳。</div>
<div class='lg-row'>齒木既嚼了，　刮舌須存意；</div>
<div class='lg-row'>銅鐵赤銅鍮，　刮錍隨樂作。</div>
<div class='lg-row'>若住村城內，　四中隨一持；</div>
<div class='lg-row'>淨洗用灰揩，　勿令生垢污。</div>
<div class='lg-row'>必其無此者，　用前所嚼木；</div>
<div class='lg-row'>擘破兩相揩，　刮舌貧人用。</div>
<div class='lg-row'>齒木卒難得，　口齒終須淨；</div>
<div class='lg-row'>三屑隨時用，　權開亦無犯。</div>
<div class='lg-row'>前身作毒蛇，　今為長者子；</div>
<div class='lg-row'>出家因淨口，　常須刮舌錍。</div>
<div class='lg-row'>既除其舌垢，　置地殺小蟲；</div>
<div class='lg-row'>由此佛興悲，　不許隨宜棄。</div>
<div class='lg-row'>凡是淨口時，　齒木洗方棄；</div>
<div class='lg-row'>無水揩塵土，　不然招惡作。</div>
<div class='lg-row'>蠅於齒木死，　食此守宮亡；</div>
<div class='lg-row'>黃㹨噉斯終，　狗飡還命過。</div>
<div class='lg-row'>苾芻有三事，　宜於屏處為：</div>
<div class='lg-row'>謂是大小便，　及以嚼齒木。</div>
<div class='lg-row'>苾芻許皮履，　但唯開一重；</div>
<div class='lg-row'>不許作多重，　俗淨方聽著。</div>
<div class='lg-row'>踏時作聲響，　縱淨不應畜；</div>
<div class='lg-row'>為眾在隨聽，　著時無有罪。</div>
<div class='lg-row'>若在嚴寒國，　氷雪滿田中；</div>
<div class='lg-row'>此時開富羅，　著否皆隨意。</div>
<div class='lg-row'>師子象馬等，　五皮不合持；</div>
<div class='lg-row'>并及此諸筋，　不可將連綴。</div>
<div class='lg-row'>自餘牙爪獸，　犲及猫狸等；</div>
<div class='lg-row'>不合用其皮，　由斯能作害。</div>
<div class='lg-row'>若在毘訶羅，　總不聽著屐；</div>
<div class='lg-row'>得安便轉室，　并開俗舍中。</div>
<div class='lg-row'>芒竹等為鞋，　苾芻不合著；</div>
<div class='lg-row'>脚有風血病，　須著在隨聽。</div>
<div class='lg-row'>若是無船處，　憑牛尾渡河；</div>
<div class='lg-row'>象馬特水牛，　此悉非遮限。</div>
<div class='lg-row'>租田合取分，　耕業絕不聽；</div>
<div class='lg-row'>守看宜用心，　無令損常住。</div>
<div class='lg-row'>險途逢難緣，　自亦持將去；</div>
<div class='lg-row'>寺中如有賊，　鬧亂可應為。</div>
<div class='lg-row'>若在牧牛坊，　慇懃好看守；</div>
<div class='lg-row'>不應言穀將，　方便遣如常。</div>
<div class='lg-row'>求寂等持糧，　身羸須借助；</div>
<div class='lg-row'>勿令其手放，　舉下並無傷。</div>
<div class='lg-row'>若其全困乏，　苾芻應為持；</div>
<div class='lg-row'>帒上繫長繩，　可令求寂捉。</div>
<div class='lg-row'>賊來驚走棄，　或可渡河時；</div>
<div class='lg-row'>此即自收來，　食時無有過。</div>
<div class='lg-row'>將車載糧食，　險處恐摧轅；</div>
<div class='lg-row'>苾芻應共推，　仍須防軾處。</div>
<div class='lg-row'>船中穀食滿，　觸淺過灘渦；</div>
<div class='lg-row'>牽拔助舟人，　無宜觸其柁。</div>
<div class='lg-row'>染衣須靜日，　復非陰午時；</div>
<div class='lg-row'>好地不應為，　恐污生譏過。</div>
<div class='lg-row'>忽爾逢風雨，　塵驚恐污衣；</div>
<div class='lg-row'>可移簷宇中，　污處應摩拭。</div>
<div class='lg-row'>同法諸苾芻，　見鬪宜應解；</div>
<div class='lg-row'>彼若不用語，　捨去不須看。</div>
<div class='lg-row'>破持戒信持，　俱持取聞者；</div>
<div class='lg-row'>同聞信少欲，　少欲有差殊。</div>
<div class='lg-row'>此二共鬪時，　兩言俱可信；</div>
<div class='lg-row'>可問極少欲，　二極乃無爭。</div>
<div class='lg-row'>若因論法相，　鬪諍遂便生；</div>
<div class='lg-row'>如其惡不除，　應須為捨置。</div>
<div class='lg-row'>合禮處相逢，　雖鬪應行敬；</div>
<div class='lg-row'>大告言無病，　若違俱得罪。</div>
<div class='lg-row'>若入浴室時，　令人防守戶；</div>
<div class='lg-row'>洗浴事未了，　少信勿令前。</div>
<div class='lg-row'>若用眾雜彩，　繪畫在隨聽；</div>
<div class='lg-row'>不得畫眾生，　仍開剪花葉。</div>
<div class='lg-row'>若在僧房壁，　畫白骨死屍；</div>
<div class='lg-row'>或時為髑髏，　見者令生厭。</div>
<div class='lg-row'>大門扇畫神，　舒顏喜含笑；</div>
<div class='lg-row'>或為藥叉像，　執杖為防非。</div>
<div class='lg-row'>畫大神通事，　華中現佛形；</div>
<div class='lg-row'>及畫生死輪，　可於門兩頰。</div>
<div class='lg-row'>畫香臺戶扇，　藥叉神執花；</div>
<div class='lg-row'>若於僧大厨，　畫神擎美食。</div>
<div class='lg-row'>庫門藥叉像，　手持如意帒；</div>
<div class='lg-row'>或擎天德瓶，　口瀉諸金寶。</div>
<div class='lg-row'>若於供侍堂，　畫老苾芻像；</div>
<div class='lg-row'>應為敷演勢，　開導於眾生。</div>
<div class='lg-row'>溫堂并浴室，　畫作五天使；</div>
<div class='lg-row'>生老病死繫，　其事准經為。</div>
<div class='lg-row'>若在養病堂，　畫作大師像；</div>
<div class='lg-row'>躬持大悲手，　親扶重病人。</div>
<div class='lg-row'>若於水堂處，　彫彩畫龍蛇；</div>
<div class='lg-row'>若於圊廁中，　應作尸林像。</div>
<div class='lg-row'>可在簷廊壁，　畫佛本生時；</div>
<div class='lg-row'>難行施女男，　捨身并忍事。</div>
<div class='lg-row'>如斯畫軌式，　緣在逝多園；</div>
<div class='lg-row'>長者造寺成，　世尊親為說。</div>
<div class='lg-row'>若在簷房處，　不許火烟熏；</div>
<div class='lg-row'>必若有餘緣，　無烟可持進。</div>
<div class='lg-row'>於好甎地上，　不應輒然火；</div>
<div class='lg-row'>若有要緣者，　宜可在爐中。</div>
</div>
<div class="lg regular"><div class='lg-row'>佛及眾中尊老者，　國王恩濟於兆庶；</div>
<div class='lg-row'>親教軌範二尊人，　此五善教無宜越。</div>
<div class='lg-row'>若有苾芻所為事，　世尊不開亦不遮；</div>
<div class='lg-row'>清淨不與俗相違，　斯事應行勿疑慮。</div>
<div class='lg-row'>若是世間起譏議，　苾芻受用不應為；</div>
<div class='lg-row'>略教能令弟子安，　亦明佛是一切智。</div>
<div class='lg-row'>若毘奈耶蘇怛羅，　於其緣起不能憶；</div>
<div class='lg-row'>六大都城隨意說，　縱令差互並無愆。</div>
<div class='lg-row'>室羅伐城娑雞多，　婆羅痆斯及占波；</div>
<div class='lg-row'>薜舍離城與王舍，　此六大城隨處說。</div>
<div class='lg-row'>長者謂是給孤獨，　憍薩羅國勝光王；</div>
<div class='lg-row'>女人謂是毘舍佉，　斯等臨時任稱說。</div>
<div class='lg-row'>婆羅痆斯大城內，　國主名為梵授王；</div>
<div class='lg-row'>近住女名褒灑陀，　有大長者名相續。</div>
<div class='lg-row'>創在婆羅痆斯國，　法輪初轉濟群迷；</div>
<div class='lg-row'>於斯說法度五人，　為報昔時先願意。</div>
<div class='lg-row'>第二五人隣次度，　為說色等空無我；</div>
<div class='lg-row'>總觀諸蘊若浮泡，　生死輪迴因得出。</div>
<div class='lg-row'>初由五人著下裙，　高低不等招譏醜；</div>
<div class='lg-row'>令如梵天圓整著，　因斯遂制式叉門。</div>
<div class='lg-row'>從次牟尼方制戒，　蘇陣那等作婬非；</div>
<div class='lg-row'>緣起學處免初人，　此是生天涅槃路。</div>
<div class='lg-row'>大哉大德六人眾，　由斯廣制式叉緣；</div>
<div class='lg-row'>悉皆明辯冠當時，　所作事業無重犯。</div>
<div class='lg-row'>雖為此等制學處，　因斯洗濁破尸羅；</div>
<div class='lg-row'>如信度河至春時，　流<span class='corr'>注</span>平原灌眾澤。</div>
<div class='lg-row'>鄔波難陀阿濕迦，　闡陀難陀鄔陀夷；</div>
<div class='lg-row'>補㮈伐蘇六難調，　世尊教中為滓穢。</div>
<div class='lg-row'>若有要心不犯戒，　斯則名為上智者；</div>
<div class='lg-row'>雖犯能悔亦勝流，　長時不悔生惡趣。</div>
<div class='lg-row'>諸佛能超德海岸，　所有施作叵稱量；</div>
<div class='lg-row'>宣說調伏濟眾生，　於勝善人能引導。</div>
<div class='lg-row'>凡夫無始積無明，　輪轉恒迷處長夜；</div>
<div class='lg-row'>唯佛能將正法手，　慇懃牽使出幽冥。</div>
<div class='lg-row'>阿僧企耶割跛時，　常習大悲熏妙智；</div>
<div class='lg-row'>善能調御巡生界，　十種大事必須為。</div>
<div class='lg-row'>所謂授記當來佛，　留第三分為眾生；</div>
<div class='lg-row'>舍利目連第一雙，　佛應化者皆自度。</div>
<div class='lg-row'>結界之事終須作，　現大神變下天宮；</div>
<div class='lg-row'>父母獲果說業緣，　最後涅槃歸命禮。</div>
<div class='lg-row'>敬禮結集諸大德，　牟尼隱教能彰著；</div>
<div class='lg-row'>寶舟沈沒重令浮，　光明普照無邊海。</div>
<div class='lg-row'>亦禮侍者阿難陀，　聞持善集於經藏；</div>
<div class='lg-row'>令諸品類生欣樂，　煩惱繫縛得蠲除。</div>
<div class='lg-row'>次禮聖者鄔波離，　能正宣通調伏藏；</div>
<div class='lg-row'>譬如善持明呪者，　能除惡趣毒蛇王。</div>
<div class='lg-row'>次禮尊者迦攝波，　善閑摩窒哩迦藏；</div>
<div class='lg-row'>於此世間光普照，　皆令隱義盡敷揚。</div>
<div class='lg-row'>次於王城五百眾，　結集三藏是應人；</div>
<div class='lg-row'>重流法雨潤生津，　我悉至誠歸命禮。</div>
<div class='lg-row'>帝釋天王為上首，　阿蘇羅眾咸恭敬；</div>
<div class='lg-row'>遍滿空中悉雲集，　稽首深心讚希有。</div>
<div class='lg-row'>爾時王舍大城側，　天香普馥滿山林；</div>
<div class='lg-row'>諸天婇女散名花，　流芳下落彌山際。</div>
<div class='lg-row'>次復於彼廣嚴城，　獼猴池邊重結集；</div>
<div class='lg-row'>七百羅漢弘真軌，　冀令法教得增明。</div>
<div class='lg-row'>大哉佛日埋光盡，　遺餘法寶恐沈輝；</div>
<div class='lg-row'>幸蒙眾聖結微言，　得使人天重歸仰。</div>
<div class='lg-row'>牟尼忘倦久輪迴，　為求正法於生死；</div>
<div class='lg-row'>願欲濟斯無救者，　冀令眾苦盡消除。</div>
<div class='lg-row'>頭目手足咸持施，　骨肉流血濟求人；</div>
<div class='lg-row'>男女愛如初月輪，　皆隨喜捨歸圓寂。</div>
<div class='lg-row'>大師牟尼所宣說，　乃至正法未滅來；</div>
<div class='lg-row'>應除懈怠斷愚癡，　至願要心勤策勵。</div>
<div class='lg-row'>言論佛教言中勝，　頌陳正法頌中尊；</div>
<div class='lg-row'>我毘舍佉罄微心，　結頌令生易方便。</div>
<div class='lg-row'>若於聖說有增減，　前後參差乖次第；</div>
<div class='lg-row'>願弘見者共相容，　無目循塗能不失。</div>
<div class='lg-row'>我於苾芻調伏教，　略為少頌收廣文；</div>
<div class='lg-row'>願得普共諸群生，　因此能成福智業。</div>
<div class='lg-row'>五欲淤泥生厭背，　恒持淨信作莊嚴；</div>
<div class='lg-row'>生生常得苾芻身，　堅持佛語窮真際。</div>
<div class='lg-row'>若希戒品常清淨，　無疑正趣涅槃宮；</div>
<div class='lg-row'>常於略頌憶修行，　勿慮一生虛命盡。</div>
</div>
<div class="lg regular" style="margin-left:0em;"><div class='lg-row'>乃至世間尚煎生死熱，　乃至心內恒為染火燒；</div>
<div class='lg-row'>大仙等教猶若弶伽流，　常願久住洗濁無明垢。</div>
</div>
<div class="lg regular" style="margin-left:0em;"><div class='lg-row'>在那爛陀，　已翻此頌，　還至都下，</div>
<div class='lg-row'>重勘<span class='corr'>踈</span>條。　所有福因，　願霑含識，</div>
<div class='lg-row'>專希解脫，　早出生津。</div>
</div></div>
<p class='juan'>根本說一切有部毘奈耶頌卷下</p>
</div><!-- end of div[@id='body'] -->
</body></html>