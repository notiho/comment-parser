<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說犯戒罪報輕重經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1467
<p class='juan'><a id='mulu1' />◎佛說犯戒罪報輕重經</p><p class="byline">後漢安息三藏安世高譯</p>
<div class='div-jing'><p>如是我聞：</p>
<p>一時佛住王舍城迦蘭陀竹園。爾時尊者目連，晡時從禪定覺，往至世尊所，頭面禮足却住一面。時尊者大目連白佛言：「世尊！意有所疑，今欲請問。唯願聽許。」</p>
<p>佛告目連：「聽汝所問。當為汝說。」</p>
<p>目連即白佛言：「世尊！若比丘、比丘尼，無慚愧心，輕慢佛語，犯眾學戒，如是犯波羅提提舍尼、波夜提、偷蘭遮、僧伽婆尸沙、波羅夷，得幾所不饒益罪？唯願解說。」</p>
<p>佛告目連：「諦聽諦聽。當為汝說。若比丘、比丘尼無慚無愧，輕慢佛語，犯眾學戒。如四天王天壽五百歲墮泥犁中，於人間數九百千歲。」</p>
<p>佛告目連：「無慚無愧，輕慢佛語，犯波羅提提舍尼。如三十三天壽一千歲墮泥<span class='corr'>犁</span>中，於人間數三億六十千歲。」</p>
<p>佛告目連：「無慚無愧，輕慢佛語，犯波夜提。如夜摩天壽二千歲，墮泥犁中，於人間數二十億四十千歲。」</p>
<p>佛告目連：「無慚無愧，輕慢佛語，犯偷蘭遮。如兜率天壽四千歲墮泥犁中，於人間數五十億六十千歲。」</p>
<p>佛告目連：「無慚無愧，輕慢佛語，犯僧伽婆尸沙。如不憍樂天壽八千歲，墮泥犁中，於人間數二百三十億四十千歲。」</p>
<p>佛告目連：「無慚無愧，輕慢佛語，犯波羅夷。如他化自在天壽十六千歲墮泥犁中，於人間數九百二十一億六十千歲。」</p>
<p>時尊者目連聞佛所說歡喜奉行。</p>
<p>爾時尊者目連即說偈言：</p>

<div class="lg regular" style="margin-left:1em;"><div class='lg-row'>「因緣輕慢故，　命終墮惡道；</div>
<div class='lg-row'>因緣修善者，　於此生天上。</div>
<div class='lg-row'>緣斯修福業，　離惡得解脫；</div>
<div class='lg-row'>不善觀因緣，　身壞入惡道。</div>
<div class='lg-row'>比丘謹慎樂，　放逸多憂譴，</div>
<div class='lg-row'>變諍小致大，　積惡入火焚。</div>
<div class='lg-row'>持戒福致喜，　破戒有懼心，</div>
<div class='lg-row'>永斷三界漏，　爾乃得涅槃。</div>
<div class='lg-row'>戒德可恃怙，　福報常隨己，</div>
<div class='lg-row'>見法為人長，　眾遠三惡道。</div>
<div class='lg-row'>戒慎除恐畏，　福德三界尊，</div>
<div class='lg-row'>鬼龍蛇毒害，　不犯持戒人。</div>
<div class='lg-row'>神仙五通人，　造世諸呪術，</div>
<div class='lg-row'>為諸慚愧者，　斷諸無慚愧。</div>
<div class='lg-row'>如來制禁戒，　半月半月說，</div>
<div class='lg-row'>已說戒利益，　稽首禮諸佛。」</div>
</div></div>
<p class='juan'>佛說犯戒罪報輕重經</p>
</div><!-- end of div[@id='body'] -->
</body></html>