<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說六道伽陀經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 725
<p class='juan'><a id='mulu1' />佛說六道伽陀經</p><p class="byline">西天中印度摩伽陀國那爛陀寺三藏傳教大師賜紫沙門臣法天奉　詔譯</p>
<div class='div-jing'>
<div class="lg regular"><div class='lg-row'>歸命一切佛，　及諸菩薩眾，</div>
<div class='lg-row'>願開正智慧，　憶念佛功德。</div>
<div class='lg-row'>歸依三界尊，　身口意三業，</div>
<div class='lg-row'>所作善不善，　為彼作分別。</div>
<div class='lg-row'>彼人受果報，　無有主宰者，</div>
<div class='lg-row'>三界天中尊，　願起於悲智，</div>
<div class='lg-row'>廣為世間說，　我今聞彼說。</div>
<div class='lg-row'>如依於輪迴，　觀察業果報，</div>
<div class='lg-row'>佛說惡道因，　貪瞋癡為本。</div>
<div class='lg-row'>若人行殺害，　彼業隨纏縛，</div>
<div class='lg-row'>決定墮等活，　五百歲方出。</div>
<div class='lg-row'>彼彼等活者，　重重受生死，</div>
<div class='lg-row'>是故說等活。　父母及親姻，</div>
<div class='lg-row'>眷屬善知識，　欺慢若憎嫌，</div>
<div class='lg-row'>墮落於黑繩。　熾焰麁澁繩，</div>
<div class='lg-row'>纏縛有情體，　如鋸解樹木，</div>
<div class='lg-row'>是故名黑繩。　若墮於炎熱，</div>
<div class='lg-row'>猛火競來燒，　焰焰相接續，</div>
<div class='lg-row'>令彼罪業人，　奔聚都一處，</div>
<div class='lg-row'>燒燃苦惱深，　是故說炎熱。</div>
<div class='lg-row'>修習非法行，　惱亂於大眾，</div>
<div class='lg-row'>說彼無有盡，　墮彼極炎熱。</div>
<div class='lg-row'>入此惡道已，　熾極火燒煮，</div>
<div class='lg-row'>熱苦受長時，　是名極炎熱。</div>
<div class='lg-row'>猪羊狼兔等，　及餘諸物命，</div>
<div class='lg-row'>如是行殺害，　而墮於眾合。</div>
<div class='lg-row'>墮彼惡趣已，　眾山合身碎，</div>
<div class='lg-row'>痛苦不可當，　故得名眾合。</div>
<div class='lg-row'>若起身口意，　而發諸煩惱，</div>
<div class='lg-row'>欺誑於有情，　墮落於號叫。</div>
<div class='lg-row'>入彼惡道已，　暴惡火燒身，</div>
<div class='lg-row'>叫苦聲不絕，　是故名號叫。</div>
<div class='lg-row'>聖賢淨行師，　所有財寶等，</div>
<div class='lg-row'>若貪若偷盜，　而墮大號叫。</div>
<div class='lg-row'>若諸偷盜業，　感大火燒身，</div>
<div class='lg-row'>叫喚出大聲，　是名大號叫。</div>
<div class='lg-row'>作大功德人，　及與父母等，</div>
<div class='lg-row'>毀謗而返恩，　決定墮無間。</div>
<div class='lg-row'>持罰骨髓碎，　受苦純無間，</div>
<div class='lg-row'>身命報等爾，　是故名無間。</div>
<div class='lg-row'>互相愛憎嫉，　并及相殺害，</div>
<div class='lg-row'>感彼惡趣身，　手生鋒刃甲，</div>
<div class='lg-row'>如是鐵爪甲，　甲長十六指，</div>
<div class='lg-row'>暴惡熾焱身，　抓擭相損害，</div>
<div class='lg-row'>故名鋒刃甲。　愚癡邪婬者，</div>
<div class='lg-row'>登彼鐵叉樹，　大身鐵牙鬼，</div>
<div class='lg-row'>醜惡身炎熾，　逼惱恒無盡。</div>
<div class='lg-row'>復有鐵烏鳥，　獯狐諸惡獸，</div>
<div class='lg-row'>食啗彼有情。　復生劍葉林，</div>
<div class='lg-row'>割截於罪人，　叫喚出惡聲，</div>
<div class='lg-row'>痛苦不可忍。　諂誑妄言者，</div>
<div class='lg-row'>吞食熱鐵丸，　而復飲洋銅，</div>
<div class='lg-row'>重重無暫住。　輕慢若欺他，</div>
<div class='lg-row'>鐵牙惡獸等，　來食身上肉，</div>
<div class='lg-row'>受苦俱胝歲。　愛行非法行，</div>
<div class='lg-row'>墮入洋銅河，　大熾洋銅汁，</div>
<div class='lg-row'>燒煮或浮沈。　又復自愚迷，</div>
<div class='lg-row'>勸作非法行，　往彼鐵輪獄，</div>
<div class='lg-row'>而被鐵火輪，　碾拶身無數，</div>
<div class='lg-row'>或以鐵磨磨，　或上刀山等。</div>
<div class='lg-row'>若人說邪道，　破正法為非，</div>
<div class='lg-row'>滿道排鋒刃，　令彼往來行，</div>
<div class='lg-row'>業力令身大，　驅逐聚一處，</div>
<div class='lg-row'>四面山石合，　如指甲拶虱。</div>
<div class='lg-row'>若壞修習行，　遠離正等因，</div>
<div class='lg-row'>僻執心意邪，　定入由增獄。</div>
<div class='lg-row'>暴惡蛆蟲類，　恒居糞穢中，</div>
<div class='lg-row'>罪者遊履時，　食啗於雙足。</div>
<div class='lg-row'>種植壓油等，　蠕動多傷殺，</div>
<div class='lg-row'>重重臥鐵槽，　熱鐵棒捶打。</div>
<div class='lg-row'>若起極瞋怒，　造彼諸惡罪，</div>
<div class='lg-row'>死墮焰魔剎，　具受一切苦。</div>
<div class='lg-row'>破結善種子，　身口意俱罪，</div>
<div class='lg-row'>智者勿作罪，　地獄相如是。</div>
</div><p>地獄品頌竟。</p>

<div class="lg regular"><div class='lg-row'>牛驢猿猴等，　鳩鴿鵝鴨身，</div>
<div class='lg-row'>行恚與貪婬，　獲報斯如是。</div>
<div class='lg-row'>犲狼猛虎犳，　蝮蝎及毒蛇，</div>
<div class='lg-row'>瞋忿我慢深，　獲報斯如是。</div>
<div class='lg-row'>烏鵲鵰鷲等，　蜈蚣路多蟲，</div>
<div class='lg-row'>羆熊猫牛馬，　龍魚㜸路荼，</div>
<div class='lg-row'>如是傍生等，　增益惡三業，</div>
<div class='lg-row'>墜墮焰魔界，　獲報斯如是。</div>
</div><p>傍生品頌竟。</p>

<div class="lg regular"><div class='lg-row'>障他布施福，　偷盜於飲食，</div>
<div class='lg-row'>墮在布怛那，　飢虛為餓鬼。</div>
<div class='lg-row'>愚癡慳鄙人，　我慢乏禮樂，</div>
<div class='lg-row'>求食又無慚，　死為大癭鬼。</div>
<div class='lg-row'>自不行檀度，　勸他作慳貪，</div>
<div class='lg-row'>而墮餓鬼中，　腹大咽如針。</div>
<div class='lg-row'>慳貪深厚者，　護財如眼睛，</div>
<div class='lg-row'>貧病與佛僧，　不能施少分，</div>
<div class='lg-row'>亦復不自用，　父母莫能得，</div>
<div class='lg-row'>死墮餓鬼身，　漿飲永不遇。</div>
<div class='lg-row'>若盜他財物，　施已心生悔，</div>
<div class='lg-row'>亦墮餓鬼身，　常食於膿唾。</div>
<div class='lg-row'>口出惡言語，　謗毀於賢善，</div>
<div class='lg-row'>墮彼餓鬼中，　口生於火炬。</div>
<div class='lg-row'>慳貪與諍訟，　惡意窺他財，</div>
<div class='lg-row'>墮彼餓鬼中，　微獲祭祀食，</div>
<div class='lg-row'>或入聚落處，　見彼遺棄食，</div>
<div class='lg-row'>嘔吐涎唾等，　而恒為美饌。</div>
<div class='lg-row'>自行慳障礙，　離間他行施，</div>
<div class='lg-row'>為鬼恭槃荼，　惡形生膿血。</div>
<div class='lg-row'>傷殺群生類，　自食與他食，</div>
<div class='lg-row'>墮鬼羅剎娑，　愛食鬘香粖。</div>
<div class='lg-row'>雖然施飲食，　少分懷瞋恚，</div>
<div class='lg-row'>墮鬼健闥婆，　作樂諸天愛。</div>
<div class='lg-row'>若愛於兩舌，　鬪亂行瞋恚，</div>
<div class='lg-row'>墮鬼畢舍佐，　頭面而醜惡。</div>
<div class='lg-row'>雖愛行檀施，　而恒苦惱人，</div>
<div class='lg-row'>墮彼惡趣中，　為彼母馱鬼。</div>
<div class='lg-row'>自行猛利殺，　教他猛利殺，</div>
<div class='lg-row'>墮彼藥叉身，　亦復惡猛利。</div>
<div class='lg-row'>父母師長等，　所欲多違背，</div>
<div class='lg-row'>墮彼藥叉宮，　勇健行暴惡。</div>
<div class='lg-row'>慳貪瞋果報，　餓鬼藥叉等，</div>
<div class='lg-row'>苦樂隨自因，　諸惡不須作。</div>
</div><p>餓鬼品頌竟。</p>

<div class="lg regular"><div class='lg-row'>天及修羅人，　福壽有差等，</div>
<div class='lg-row'>樂求生天者，　堅持八齋戒，</div>
<div class='lg-row'>快樂壽命長，　遠離疾病苦。</div>
<div class='lg-row'>於禁若破犯，　少分樂生天，</div>
<div class='lg-row'>而墮於修羅，　部多為眷屬。</div>
<div class='lg-row'>雖不盜他財，　纖毫不行施，</div>
<div class='lg-row'>悋惜廣慳貪，　而為守財鬼。</div>
<div class='lg-row'>不盜亦不施，　不慳亦不貪，</div>
<div class='lg-row'>決定得人身，　衣食多辛苦。</div>
<div class='lg-row'>不盜不貪瞋，　守分而安住，</div>
<div class='lg-row'>美味施聖賢，　彼得生人世，</div>
<div class='lg-row'>壽命具色力，　吉祥而無病。</div>
<div class='lg-row'>恒時行施食，　淨信具慚愧，</div>
<div class='lg-row'>得富貴端嚴，　廣饒資畜等。</div>
<div class='lg-row'>若施田宅等，　及造僧伽藍，</div>
<div class='lg-row'>令彼心歡喜，　於自彼身中，</div>
<div class='lg-row'>一切隨所欲，　若施於鞋履，</div>
<div class='lg-row'>供養佛僧等，　遊行得安樂，</div>
<div class='lg-row'>常獲車騎乘。　若於曠野中，</div>
<div class='lg-row'>施水作泉井，　而復作陰涼，</div>
<div class='lg-row'>令彼無疲渴，　當獲於妙花，</div>
<div class='lg-row'>吉祥廣嚴飾，　柔軟身圓滿。</div>
<div class='lg-row'>若於傳法人，　捨施童子等，</div>
<div class='lg-row'>後復得為人，　聰明多智慧。</div>
<div class='lg-row'>若施於藥餌，　當離一切病，</div>
<div class='lg-row'>若施於燈明，　眼目長清淨，</div>
<div class='lg-row'>若施於音樂，　口生美妙音，</div>
<div class='lg-row'>若施臥具等，　當感身安樂，</div>
<div class='lg-row'>若施傍類食，　長壽多色力，</div>
<div class='lg-row'>若放女出家，　眷屬獲增長，</div>
<div class='lg-row'>若以田地施，　得花菓流泉。</div>
<div class='lg-row'>若怖於輪迴，　親覲於賢聖，</div>
<div class='lg-row'>所須隨供養，　精進常恭敬，</div>
<div class='lg-row'>善破於煩惱，　當得安樂果。</div>
<div class='lg-row'>悲愍不慳悋，　輟己而施他，</div>
<div class='lg-row'>定感富饒果，　衣食自豐足。</div>
<div class='lg-row'>如彼四時中，　隨時行布施，</div>
<div class='lg-row'>崇重具儀式，　當獲一切福。</div>
<div class='lg-row'>偷盜他財物，　自己作所須，</div>
<div class='lg-row'>違背於真空，　煩惱不捨離。</div>
<div class='lg-row'>不作有相心，　依如行布施，</div>
<div class='lg-row'>如是布施果，　無為大安樂。</div>
<div class='lg-row'>如人離婬慾，　童男等不生，</div>
<div class='lg-row'>遠出至他方，　無思無罣礙。</div>
<div class='lg-row'>若人著婬慾，　心行無返復，</div>
<div class='lg-row'>狂亂自耽著，　永墮於三塗。</div>
<div class='lg-row'>嫌棄於女人，　修戒薄癡愛，</div>
<div class='lg-row'>復至命終時，　猶如破毒氣。</div>
<div class='lg-row'>若行正等因，　不捨於梵行，</div>
<div class='lg-row'>精進得吉祥，　天人恒供養。</div>
<div class='lg-row'>堅固不迷亂，　無飲酒妄言，</div>
<div class='lg-row'>出語常真實，　獲名聞安樂。</div>
<div class='lg-row'>種種造飲食，　供養和合眾，</div>
<div class='lg-row'>當感善眷屬，　同生不動國。</div>
<div class='lg-row'>互相作承事，　歡喜意無違，</div>
<div class='lg-row'>觀察諦理空，　不欺不顛倒，</div>
<div class='lg-row'>苦惱永已盡，　安樂而解脫。</div>
<div class='lg-row'>若好於戲論，　歌舞著頑愚，</div>
<div class='lg-row'>我慢恃端嚴，　欺[麩-夫+欠]於貧賤，</div>
<div class='lg-row'>當受背傴身，　瘖瘂形痤陋，</div>
<div class='lg-row'>疾病鎮纏縛，　語言而不遜，</div>
<div class='lg-row'>罪苦轉彌深，　無因得安樂。</div>
<div class='lg-row'>寂靜心恬澹，　一切善出生，</div>
<div class='lg-row'>報應果不虛，　速成離苦道。</div>
</div><p>人趣品頌竟。</p>

<div class="lg regular"><div class='lg-row'>諂誑行毀禁，　毒害鬪諍深，</div>
<div class='lg-row'>廣縱於無明，　必墮修羅趣。</div>
</div><p>修羅品頌竟。</p>

<div class="lg regular"><div class='lg-row'>棄名利歡樂，　遠離於親眷，</div>
<div class='lg-row'>持禁中下品，　生彼四王天。</div>
<div class='lg-row'>父母親族等，　種種作供養，</div>
<div class='lg-row'>遠諍奉律儀，　獲生忉利天。</div>
<div class='lg-row'>慈喜無傷殺，　和顏離愛憎，</div>
<div class='lg-row'>純善守尸羅，　得生夜摩界。</div>
<div class='lg-row'>多聞持法教，　修慧求解脫，</div>
<div class='lg-row'>積德具威儀，　獲生於覩史。</div>
<div class='lg-row'>若人自出家，　布施堅持戒，</div>
<div class='lg-row'>令彼大安樂，　得生變化天。</div>
<div class='lg-row'>上根有情類，　持戒亦最上，</div>
<div class='lg-row'>功德超越前，　生他化自在。</div>
<div class='lg-row'>持戒生天上，　禪定亦如是，</div>
<div class='lg-row'>智慧若薰修，　牽引復生慧，</div>
<div class='lg-row'>善惡業果報，　我說無虛謬。</div>
<div class='lg-row'>由善得安樂，　作惡獲苦惱，</div>
<div class='lg-row'>老病死輪轉，　果報自如是。</div>
<div class='lg-row'>審觀此三種，　勿愛須棄捨，</div>
<div class='lg-row'>求福遠離罪，　了絕於色聲，</div>
<div class='lg-row'>通達真實義，　必至大解脫。</div>
</div></div>
<p class='juan'>佛說六道伽陀經</p>
</div><!-- end of div[@id='body'] -->
</body></html>