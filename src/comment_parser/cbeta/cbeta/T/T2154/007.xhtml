<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>開元釋教錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu30' />開元釋教錄卷第七</p><p class="byline">庚午歲西崇福寺沙門智昇撰</p>
<div class='div-other'><a id='mulu31' />
<p class='h2'>總括群經錄上之七</p>
<div class='div-other'><a id='mulu32' /><p>周宇文氏都長安</p>
<p>從閔帝元年丁丑<span class='note-inline'>(依古無號直稱元年)</span>至靖帝大定元年辛丑。凡經五帝二十五年。沙門四人。所出經論一十四部二十九卷<span class='note-inline'>(於中六部一十一卷見在八部一十八卷闕本)</span>。</p>

<ul class="">
<li>周沙門攘那跋陀羅<span class="note-inline">(一部一卷論)</span></li>

<li>沙門闍那耶舍<span class="note-inline">(六部一十五卷經)</span></li>

<li>沙門耶舍崛多<span class="note-inline">(三部八卷經論)</span></li>

<li>沙門闍那崛多<span class="note-inline">(四部五卷經)</span></li>

<li>五明論合一卷<span class="note-inline">(一聲論二醫方論三工巧論四呪術論五符印論見長房錄)</span><p style="margin-left:1em">右一部一卷本闕。</p>
<p>沙門攘那跋陀羅。周云智賢。波頭摩國人。雖善達三藏而偏精律部。以明帝二年戊寅。於長安舊城婆伽寺　共闍那耶舍譯五明論一部。耶舍崛多闍那崛多等傳譯。沙門智僊筆受<span class="note-inline">(又長房等錄云周武帝代天和四年己丑摩勒國沙門達摩流支周言法希為大<span class="corr">冢</span>宰晉蕩公字文護譯婆羅門天文二十卷今以非三藏教故不存之)</span>。</p>
</li>

<li>大乘同性經二卷<span class="note-inline">(亦名一切佛行入智毘盧遮那藏說經一名佛十地經或四卷天和五年譯上儀同城陽公蕭吉筆受初出與唐日照證契大乘經同本)</span></li>

<li>大雲請雨經一卷<span class="note-inline">(內題云大雲請雨品第六十四房云品第一者非也天和五年譯沙門圓明筆受初出與大雲輪請雨及大方等大雲請雨二經並同本)</span></li>

<li>寶積經三卷<span class="note-inline">(天和六年譯沙門道[(工*凡)/言]筆受)</span></li>

<li>定意天子所問經五卷<span class="note-inline">(天和六年譯沙門圓明筆受出大集今疑與善住意經同本)</span></li>

<li>入如來智不思議經三卷<span class="note-inline">(見翻經圖第二出與度諸佛境界智光嚴經等同本建德元年譯)</span></li>

<li>佛頂呪經并功能一卷<span class="note-inline">(保定四年譯學士鮑永筆受五部見長房錄)</span><p style="margin-left:1em">右六部一十五卷<span class="note-inline">(請雨經上二部三卷見在寶積經下四部十二卷闕本)</span>。</p>
<p>沙門闍那耶舍。周言藏稱。亦曰勝名。中印度摩伽陀國人。專修宴坐妙窮定業。共二弟子耶舍崛多闍那崛多。以武帝保定四年甲申。至建德元年壬辰。為大<span class="corr">冢</span>宰晉蕩公宇文護。於長安舊城四天王寺。譯大乘同性經等六部。桂國平高公侯伏壽為總監檢校。</p>
</li>

<li>金光明經更廣壽量大辯陀羅尼經五卷<span class="note-inline">(於歸聖寺譯智僊筆受此五卷金光明經非是今譯但於曇無讖四卷經中續壽量大辯二品今在刪繁錄)</span></li>

<li>十一面觀世音神呪經一卷<span class="note-inline">(於四天王寺譯上儀同城陽公蕭吉筆受初出與唐譯十一面神呪心經等同本)</span></li>

<li>須跋陀羅因緣論二卷<span class="note-inline">(於四天王寺譯沙門圓明筆受並見長房錄)</span><p style="margin-left:1em">右三部八卷<span class="note-inline">(前二部六卷見在後一部二卷闕本)</span>。</p>
<p>沙門耶舍崛多。周言稱藏。優婆國人。共小同學闍那崛多。於武帝時為大<span class="corr">冢</span>宰宇文護。於四天王寺及歸聖寺。譯金光明經等三部<span class="note-inline">(靖邁經圖中又有大雲請雨經一卷亦云稱藏所譯今以此經即是與前闍那耶舍共出之者不合別上二處俱存者誤也)</span>。</p>
</li>

<li>妙法蓮華經普門品重誦偈一卷<span class="note-inline">(在益州龍淵寺譯今編入第八卷普門品)</span></li>

<li>種種雜呪經一卷<span class="note-inline">(或無經字呪總二十三首在益州龍淵寺譯)</span></li>

<li>佛語經一卷<span class="note-inline">(第二出與元魏菩提留支譯者同本在益州龍淵寺譯)</span></li>

<li>金色仙人問經二卷<span class="note-inline">(於長安舊城四天王寺譯蕭吉筆受並見長房錄)</span><p style="margin-left:1em">右四部五卷<span class="note-inline">(前二部二卷見在後二部三卷闕本)</span>。</p>
<p>沙門闍那崛多。周言志德。北印度揵達國人。師徒同遊來達茲境。以武帝時於四天王寺。譯金色仙人問經。後隨譙王宇文儉往益州。於龍淵寺復譯普門偈等三部。崛多入隨更廣翻譯。備如後述。</p>
</li>
</ul></div>
<div class='div-other'><a id='mulu33' /><p>陳陳氏都建業</p>
<p>自武帝永定元年丁丑至煬帝禎明三年己酉。凡經五主三十三年。緇素三人所出經律論及集傳等。總四十部一百三十三卷<span class='note-inline'>(於中二十六部八十九卷見在一十四部四十四卷闕本)</span>。</p>

<ul class="">
<li>陳沙門拘羅那他<span class="note-inline">(三十八部一百一十八卷經律論集)</span></li>

<li>王子月婆首那<span class="note-inline">(一部七卷經)</span></li>

<li>沙門須菩提<span class="note-inline">(一部八卷經)</span></li>

<li>金剛般若波羅蜜經一卷<span class="note-inline">(第三譯與姚秦羅什元魏留支等出者同本)</span></li>

<li>解節經一卷<span class="note-inline">(是解深密經初五品異譯出第一卷此經非是全部真諦略出以證義耳)</span></li>

<li>遺教經論一卷<span class="note-inline">(釋遺教經)</span></li>

<li>十八空論一卷</li>

<li>攝大乘論三卷<span class="note-inline">(無著菩薩造第二出與元魏佛陀扇多等譯者同本天嘉四年於廣州制旨寺譯慧愷筆受)</span></li>

<li>攝大乘論釋十五卷<span class="note-inline">(世親菩薩釋亦云釋論或十二卷與隨笈多等出者同本第一譯天嘉四年於廣州制旨寺出慧愷筆受)</span></li>

<li>佛性論四卷<span class="note-inline">(天親菩薩造)</span></li>

<li>中邊分別論二卷<span class="note-inline">(婆藪盤豆造或三卷於臨川郡出第一譯與唐譯辯中邊論同本)</span></li>

<li>顯識論一卷<span class="note-inline">(內題云顯識品從無相論出題云真諦譯新附此)</span></li>

<li>轉識論一卷<span class="note-inline">(即出前顯識論中題云真諦譯新附此)</span></li>

<li>唯識論一卷<span class="note-inline">(天親菩薩造初云修道不共他在臨川郡譯第二出與元魏般若流支等出者同本)</span></li>

<li>寶行王正論一卷</li>

<li>三無性論二卷<span class="note-inline">(出無相論或一卷)</span></li>

<li>無相思塵論一卷<span class="note-inline">(初出與唐譯觀所緣論同本見靖邁經圖及內典錄)</span></li>

<li>解捲論一卷<span class="note-inline">(初出與唐義淨掌中論同本見靖邁經圖及內典錄)</span></li>

<li>廣義法門經一卷<span class="note-inline">(第三出與漢安高所出普法義經等同本題云是中阿含一品別譯天嘉四年十一月十日於廣州制旨寺譯)</span></li>

<li>佛阿毘曇經二卷<span class="note-inline">(亦云論錄云九卷今只二軸未詳所以又內典錄中更載佛阿毘曇一卷非也)</span></li>

<li>律二十二明了論一卷<span class="note-inline">(亦直云明了論出正量部波羅提木叉論中覺護法師造光大二年正月二十日於廣州譯沙門慧愷筆受)</span></li>

<li>阿毘達磨俱舍釋論二十二卷<span class="note-inline">(婆藪盤豆造第一譯與唐譯俱舍論同本天嘉四年正月二十五日於制旨寺出至<span class="corr">閏</span>十月十日訖至五年十二月二日更勘至光大元年十二月二十五日訖)</span></li>

<li>隨相論一卷<span class="note-inline">(或云求那摩諦隨相論德慧法師造或二卷)</span></li>

<li>立世阿毘曇論十卷<span class="note-inline">(題云立世毘曇藏或無論字亦云天地記經永定三年出錄云十五卷未詳)</span></li>

<li>四諦論四卷<span class="note-inline">(婆藪跛摩造)</span></li>

<li>部執異論一卷<span class="note-inline">(亦名部異執論第二出與十八部論及宗輪論同本)</span></li>

<li>婆藪盤豆法師傳一卷<span class="note-inline">(此曰天親第二出)</span></li>

<li>金七十論三卷<span class="note-inline">(外道迦毘羅仙人造明二十五諦謂數論也或二卷長房等錄別存僧佉論三卷者非也謂梵名僧佉此翻為數)</span></li>

<li>金剛般若論一卷</li>

<li>大般涅槃經論一卷<span class="note-inline">(或無般字第二出)</span></li>

<li>反質論一卷<span class="note-inline">(今疑即藏中如實論是故彼題云如實論反質難品)</span></li>

<li>墮負論一卷</li>

<li>成就三乘論一卷</li>

<li>正說道理論一卷</li>

<li>意業論一卷</li>

<li>大空論三卷<span class="note-inline">(於豫章栖隱寺出)</span></li>

<li>僧澁多律一卷<span class="note-inline">(陳言總攝)</span></li>

<li>俱舍論偈一卷<span class="note-inline">(初出與唐譯俱舍頌同本天嘉四年於制旨寺出)</span></li>

<li>俱舍論本六卷<span class="note-inline">(據其論本即前偈是今復言本未詳所以)</span></li>

<li>翻外國語七卷<span class="note-inline">(一名俱舍論因緣事一名雜事)</span></li>

<li>修禪定法一卷<span class="note-inline">(除四部外餘三十四部見長房錄)</span><p style="margin-left:1em">右三十八部一百一十八卷<span class="note-inline">(金七十論上二十五部八十二卷見在金剛論下一十三部三十六卷闕本)</span>。</p>
<p>沙門拘羅那他。陳曰親依。或云波羅末陀。此云真諦。並梵文之名字也。本西印度優禪尼國人。以梁武太清二年屆于建業。頃屬梁季崩亂不果宣傳。雖翻經論栖遑靡託。逮陳武永定二年七月還返豫章。又上臨川晉安諸郡。真諦雖傳經論道缺。情離本意不申。更觀機壤遂欲汎舶往楞伽修國。道俗虔請結誓留之。不免物議遂停南越。便與前梁舊齒重覈所翻。其有文旨乖競者。皆鎔冶成範始末倫通。至文帝天嘉四年。楊都建元寺沙門僧宗法准僧忍律師等。並建業標領欽聞新教。故使遠浮江表親承芳問。諦欣其來意乃為翻攝大乘等論。首尾兩載覆疏宗旨。而飄寓投委無心寧寄。又汎小舶至梁安郡。更裝大舶欲返西國。學徒追逐相續留連。太守王萬奢述眾元情重申邀請。諦又且循人事權止海隅。伺旅束裝未思安堵。至三年九月發自梁安汎舶西。引業風賦命飄還廣州。十二月中上南海岸。刺史歐陽穆公顧延。住制旨寺請翻新文。諦顧此業緣西還無指。乃對沙門慧愷等翻廣義法門經及唯識論等。後穆公薨沒世子紇重為檀越開傳經論。時又許焉。而神思幽通量非情測。嘗居別所四絕水洲。紇往造之嶺峻濤涌未敢陵犯。諦乃鋪舒坐具在於水上。加坐其內如乘舟焉。浮波達岸既登接對。而坐具不濕依常敷置。有時或以荷葉[莫-大+羽]水乘之而度。如斯神異其例甚眾。至光大二年六月。諦厭世浮雜情弊形骸。未若佩理資神早生勝壤。遂入南海北山將捐身命。時智愷正講俱舍聞告馳往。道俗奔赴相繼山川。刺史又遣使人伺衛防遏。躬自稽顙致留三日。方紆本情因爾迎還止于王園寺。時宗愷諸僧欲延還建業。會楊輦顧望恐奪時榮。乃奏曰。嶺表所譯眾部多明無塵惟識。言乖治術有蔽國風。不隷諸華可流荒服。帝然之。故南海新文有藏陳世。以太建元年遘疾少時。遺訣嚴正勗示因果書傳累紙。其文付弟子智休。至正月十一日午時遷化。時年七十有一。明日於潮亭焚身起塔。十三日僧宗法准等各齎經論還返匡山。自諦來東夏雖廣出眾經而偏宗攝論。故討尋教旨者通覽所譯。則彼此相發綺繢鋪顯。故隨處翻傳親流疏解。諦從陳武永定二年戊寅。至孝宣太建元年己丑。更譯金剛般若經等三十八部。微附華飾盛顯隋唐。見曹毘別歷及隋費長房錄唐內典錄等。餘有未譯梵本書。並多羅樹葉凡有二百四十甲。若依陳紙翻之則列二萬餘卷。今見譯訖止是數甲之文。並在廣州制旨王園兩寺。是知法寶弘博定在中天。識量玼瑣誠歸東夏何以明之。見譯藏經四千餘卷。生便棄擲習學全希。用此量情情可知矣。初諦傳度攝論宗。愷歸心窮括教源銓題義旨。遊心既久懷敝相承。諦又面對闡揚情理無伏。一日氣屬嚴厲衣服單疎。忍噤通宵。門人側席愷等終夜靜立奉侍諮詢。言久情諠有時眠寐。愷密以衣被覆足。諦潛覺知便曳之于地。其節儉知足如此。愷如先奉持逾久逾親。諦以他日便喟然憤氣衝口者三。愷問其故。答曰。君等欵誠正法實副參傳。但恨弘法非時有阻來意耳。愷聞之如噎良久聲淚俱發。跪而啟曰。大法絕塵遠通赤縣。群生無感可遂埋耶諦以手指西北曰。此方有大國非近非遠。吾等沒後當盛弘之。但不覩其興。以為太息耳。即驗往隔今統敷揚有宗。傳者以為神用不同妄生異執。惟識不識其識不無慨然。</p>
<p>無上依經二卷<span class="note-inline">(准經後記云梁代譯今編梁錄)</span>又長房內典等錄。復有正論釋義等一十三部一百八卷。今以並是經論義疏真諦所撰。非梵本翻故刪不錄。又內典錄中梁陳二代俱載起信論者非也。</p>
</li>

<li>勝天王般若波羅蜜經七卷<span class="note-inline">(初出與大般若第六會同本)</span><p style="margin-left:1em">右一部七卷其本見在。</p>
<p>王子月婆首那。陳言高空。中印度優禪尼國王之子。從魏之梁譯業無輟。以梁太清二年六月。有于闐沙門求那跋陀<span class="note-inline">(陳言德賢)</span>齎勝天王般若經一部梵文凡十六品始洎建業。首那忽見德賢有此經典。敬戀冥懷如對真佛。因從祈請畢命弘宣。德賢嘉其雅操虛心授與。那得保持以為希遇。屬侯景作亂未暇翻傳。負戴東西諷持供養。民之所欲天必從焉。遂屬陳朝覇於建業。首那負笈懷經自遠而至。江州刺史儀同黃法氍。渴仰大乘護持正法。以文帝債天嘉六年歲次乙酉七月辛巳朔二十三日癸卯。勸請首那於州廳事略開題序設無遮大會。四眾雲集五千餘人。匡山釋僧果及遠邇名德。並學冠百家博通五部。各有碩難紛綸靡不渙然氷釋。到其月二十九日還興業伽藍。揵搥既響僧徒咸萃。首那躬執梵文譯為陳語。楊州阿育王寺釋智昕暫遊彭匯。伏膺至教耳聽筆疏。一言敢失再三循環。撰為七卷。訖其年九月十八日文句乃盡。江州僧正釋慧恭博通三學始末監掌。具經前序及長房等錄。那雖一身而備經涉歷元魏梁陳相繼宣譯。後不測其終。</p>
</li>

<li>大乘寶雨藏八卷<span class="note-inline">(第二出與梁世曼陀羅七卷寶雲及唐譯十卷寶雨並同本見一乘寺藏錄)</span><p style="margin-left:1em">右一部八卷本闕。</p>
<p>沙門須菩提。陳言善現。或云善吉。亦云善業。扶南國人。解悟超群詞彩逸俗。化物無倦遊方屆茲。於楊都城內至敬寺。為陳主譯大乘寶雨經一部。</p>
</li>
</ul></div>
<div class='div-other'><a id='mulu34' /><p>隋楊氏都大興</p>
<p>自文帝開皇元年辛丑。至恭帝義寧二年戊寅。相承三帝三十八年。緇素九人所出經論及傳錄等。總六十四部三百一卷<span class='note-inline'>(於中六十二部二百八十七卷見在二部一十四卷闕本)</span>。</p>

<ul class="">
<li>隋洋川郡守瞿曇法智<span class="note-inline">(一部一卷經)</span></li>

<li>沙門毘尼多流支<span class="note-inline">(二部二卷經)</span></li>

<li>沙門那連提黎耶舍<span class="note-inline">(八部二十三卷經)</span></li>

<li>沙門闍那崛多<span class="note-inline">(三十九部一百九十二卷經)</span></li>

<li>沙門釋法經等<span class="note-inline">(二部一十二卷經錄目)</span></li>

<li>沙門釋寶貴<span class="note-inline">(一部八卷合經)</span></li>

<li>沙門菩提登<span class="note-inline">(一部二卷經)</span></li>

<li>翻經學士費長房<span class="note-inline">(一部一十五卷三寶錄)</span></li>

<li>沙門達摩笈多<span class="note-inline">(九部四十六卷經論)</span></li>

<li>業報差別經一卷<span class="note-inline">(開皇二年三月譯房云第二出與罪業報應經大同小異者全乖也見長房錄及續高僧傳)</span><p style="margin-left:1em">右一部一卷其本見在。</p>
<p>優婆塞達磨闍那。隋云法智。姓瞿曇氏。即元魏般若流支長子。本中印度婆羅痆斯國人。婆羅門種。流滯東川遂鄉華俗。父子相承祖習傳譯。高齊之季為昭玄都。齊國既平佛法同毀。智因僧職轉任俗官。冊授洋州洋川郡守。隋受周禪梵牒即來勅召智還使掌翻譯。智既妙善隋梵二言。執本自翻無勞傳度。以開皇二年壬寅。譯業報差別經一部。成都沙門釋智鉉筆受。文詞銓序義體。趙郡沙門釋彥琮製序<span class="note-inline">(長房等錄並云於興善寺譯業報差別經今謂不然此經二年季春譯出季夏有詔始遷大興云興善寺翻小非譯審也)</span>。</p>
</li>

<li>大乘方廣總持經一卷<span class="note-inline">(或無乘字開皇二年七月譯第二出與西晉法護濟諸方等學經同本見長房錄)</span></li>

<li>象頭精舍經一卷<span class="note-inline">(開皇二年二月譯第三出與羅什文殊問菩提經等同本見長房錄)</span><p style="margin-left:1em">右二部二卷其本並在。</p>
<p>沙門毘尼多流支。隋言滅喜。北印度烏萇國人。不遠五百由旬振錫巡方來觀盛化。至止便召入令翻經。以文帝開皇二年壬寅。譯方廣總持等經二部。給事李道寶般若流支次子曇皮二人傳語。長安沙門釋法纂筆受為隋言。并整比文義。沙門彥琮並皆製序<span class="note-inline">(長房等錄亦云於興善寺出此亦不然過如前述)</span>。</p>
</li>

<li>大方等大集日藏經十卷<span class="note-inline">(或十二卷或十五卷題云大乘大方等日藏分經與大集日密分同本當第四出開皇四年五月起翻五年二月訖沙門智鉉費長房等筆受)</span></li>

<li>大雲輪請雨經二卷<span class="note-inline">(開皇五年正月出沙門慧獻筆受是大雲經第六十四品第二出與周世闍那耶舍大雲請雨經及隨崛多方等請雨經並同本)</span></li>

<li>大莊嚴法門經二卷<span class="note-inline">(一名文殊師利神通力經亦名勝金色光明德女經開皇三年正月出第三譯與法護大淨法門經等同本沙門智鉉筆受)</span></li>

<li>德護長者經二卷<span class="note-inline">(一名尸利崛多長者經開皇三年六月出沙門僧琨筆受第四譯與法護月光童子經等同本)</span></li>

<li>百佛名經一卷<span class="note-inline">(開皇二年十二月出沙門慧獻筆受第二出)</span></li>

<li>力莊嚴三昧經三卷<span class="note-inline">(開皇五年十月出費長房筆受)</span></li>

<li>蓮華面經二卷<span class="note-inline">(開皇四年三月出沙門慧獻筆受)</span></li>

<li>堅固女經一卷<span class="note-inline">(開皇二年十二月出沙門慧獻筆受亦云牢固女上八部並見長房錄)</span><p style="margin-left:1em">右八部二十三卷其本並在。</p>
<p>沙門那連提黎耶舍。隋言尊稱。北印度烏萇國人。先於齊國為昭玄統。共昭玄都沙門法智譯經七部。備在齊錄。建德之季周武克齊。佛教與國一時平殄。耶舍外假俗服內襲三衣。避地東西不遑寧息。五眾彫窘投厝無所。儉餓溝壑者減食施之。老病扶力者隨緣濟益。雖事力匱薄拒諫行之。而神志休強說導無倦。屯負留難便歷四年。有隋御㝢重興三寶。開皇之始梵經遙應。爰降璽書請來弘譯。二年七月弟子道密等。侍送入京住大興善寺。其年季冬草創翻業。勅昭玄統沙門曇延等三十餘人令對翻傳。主上禮問殷繁供奉隆渥。年雖朽邁行轉精勤。曾依舍利弗陀羅尼具依修業。夢得境界自當作佛。如此靈祥雜沓其例非一。後移住廣濟寺<span class="note-inline">(煬帝名廣改為弘濟今復避諱為崇濟焉)</span>為外國僧主。存撫羈客妙得物心。忽一旦告弟子曰。吾年老力微不久去世。及今明了誡爾門徒。佛法難逢宜勤修學。人身難獲慎勿空過。言訖就枕奄爾而化。時滿百歲。即開皇九年八月二十九日。初耶舍先逢善相者云。年必至百亦合登仙。中壽果終其言驗矣。登仙冥理猶難測之。然其形貌瓌奇。頂如肉髻。耳長而聳。目正處中。有異常倫特為殊相。固是傳法之碩德也。法主既傾哀驚道俗。紹隆之事將漸墜焉。凡於隋代譯經八部。即大集日藏大雲輪大莊嚴法門等經是也。並沙門僧琛明芬給事李道寶學士曇皮等。僧俗四人更遞度語。沙門智鉉道邃慧獻僧琨奉朝請庾質學士費長房等筆受。昭玄統沙門曇延昭玄都大興善寺主靈藏等。二十餘德監護始末。至五年冬勘練俱了。並沙門彥琮製序。尋耶舍遊涉四十許年。國五十餘。里十五萬。瑞景靈迹勝寺高僧駛水深林山神海獸無非奉敬。並預懲降事既廣周未遑陳敘。沙門彥琮為之本傳。具流於世。</p>
</li>

<li>護國菩薩經二卷<span class="note-inline">(見內典錄今編入寶積當第十八會)</span></li>

<li>移識經二卷<span class="note-inline">(今編入寶積當第三十九會改名賢護長者會初出與唐譯顯識經同本開皇十一年十月出十二月訖學士費長房筆受見長房錄)</span></li>

<li>發覺淨心經二卷<span class="note-inline">(初出與寶積發勝志樂會同本開皇十五年九月出十月記沙門僧琨等筆受見長房錄)</span></li>

<li>虛空孕菩薩經二卷<span class="note-inline">(大集第十六分第四出與虛空藏經及虛空藏神呪經等同本開皇七年正月出三月訖沙門僧曇筆受彥琮製序見長房錄)</span></li>

<li>大方等大集賢護經五卷<span class="note-inline">(或六卷題云大方等大集經賢護分亦云賢護菩薩經第七譯與般舟三昧經等同本開皇十四年十二月出十五年二月訖沙門明芬等筆受)</span></li>

<li>大集譬喻王經二卷<span class="note-inline">(或無大集字是大集別品開皇十五年五月出六月訖沙門道密等筆受兼前賢護經並見長房錄)</span></li>

<li>佛華嚴入如來德智不思議境界經二卷<span class="note-inline">(第三出與度諸佛境界智光嚴經等同本見內典錄)</span></li>

<li>四童子三昧經三卷<span class="note-inline">(或直名四童子經第二出與法護方等泥洹同本開皇十三年五月出七月訖沙門僧琨筆受見長房錄)</span></li>

<li>妙法蓮華經添品七卷<span class="note-inline">(或八卷二十七品寶塔天授連之為一故二十七仁壽元年因普曜寺沙門上行所請崛多笈多二法師重勘梵本闕者添之具經前序)</span></li>

<li>善思童子經二卷<span class="note-inline">(第四出與大方等頂王經及大乘頂王經等同本開皇十一年七月出九月訖學士費長房筆受沙門彥琮製序見長房錄)</span></li>

<li>金光明經銀主陀羅尼品囑累品一卷<span class="note-inline">(曇無讖出四卷真諦七卷周世崛多五卷並無此二品檢梵本有故復出之見長房錄後十七年沙門寶貴取前後譯合成八卷故不別存)</span></li>

<li>大方等大雲請雨經一卷<span class="note-inline">(內題云大方等大雲經請雨品第六十四第三出與大雲請雨及大雲輪請雨二經竝同本異譯見內典錄)</span></li>

<li>諸法本無經二卷<span class="note-inline">(第三出與諸法無行經等同本開皇十五年六月出七月訖學士劉憑等筆受見長房錄)</span></li>

<li>大威燈光仙人問疑經一卷<span class="note-inline">(第二出與第一義法勝經同本開皇六年正月出二月訖沙門道邃筆受沙門彥琮製序見長房錄)</span></li>

<li>入法界體性經一卷<span class="note-inline">(或無體性字第二出與寶積三昧文殊問法身經同本開皇十五年七月出八月訖沙門道密等筆受見長房錄)</span></li>

<li>希有希有校量功德經一卷<span class="note-inline">(或云希有校量功德經初出與唐譯最無比經同本開皇六年六月出其月訖沙門僧曇筆受沙門彥琮製序見長房錄)</span></li>

<li>善敬經一卷<span class="note-inline">(亦名善恭敬經一名善恭敬師經第二出與正恭敬經同本開皇六年七月出八月訖沙門僧曇等筆受彥琮製序見長房錄)</span></li>

<li>文殊尸利行經一卷<span class="note-inline">(第二出與文殊巡行經同本開皇六年三月出四月訖沙門僧曇筆受沙門彥琮製序見長房錄)</span></li>

<li>八佛名號經一卷<span class="note-inline">(第五出與八吉祥神呪八陽神呪經等同本開皇六年五月出六月訖沙門道邃等筆受彥琮製序見長房錄)</span></li>

<li>不空羂索呪經一卷<span class="note-inline">(亦云不空羂索觀世音心呪經初出與唐譯不空羂索神呪心經等同本開皇七年四月出五月訖僧曇等筆受彥琮序見長房錄)</span></li>

<li>十二佛名神呪經一卷<span class="note-inline">(題云十二佛名神呪校量功德除障滅罪經初出與唐譯稱讚如來功德神呪經同本開皇七年五月出其月訖僧琨等筆受彥琮序見長房錄)</span></li>

<li>一向出生菩薩經一卷<span class="note-inline">(第十譯與無量門微密持經等同本開皇五年十一月出十二月訖沙門僧曇等筆受沙門彥琮製序見長房錄)</span></li>

<li>金剛場陀羅尼經一卷<span class="note-inline">(第二出與金剛上味陀羅尼經同本開皇七年六月出八月訖沙門僧琨等筆受沙門彥琮製序見長房錄)</span></li>

<li>如來方便善巧呪經一卷<span class="note-inline">(第二出與虛空藏菩薩問佛經同本開皇七年正月出二月訖沙門僧曇等筆受沙門彥琮製序見長房錄)</span></li>

<li>東方最勝燈王如來經一卷<span class="note-inline">(題云東方最勝燈王如來遣二菩薩送呪奉釋迦如來助護持世間經第四出與持句神呪經等同本見內典錄)</span></li>

<li>大法炬陀羅尼經二十卷<span class="note-inline">(開皇十二年四月出十四年六月訖沙門道邃等筆受見長房錄)</span></li>

<li>大威德陀羅尼經二十卷<span class="note-inline">(開皇十五年七月出十六年十二月訖沙門僧琨等筆受見長房錄)</span></li>

<li>五千五百佛名經八卷<span class="note-inline">(開皇十三年八月出十四年九月訖沙門僧曇等筆受見長房錄)</span></li>

<li>觀察諸法行經四卷<span class="note-inline">(開皇十五年四月二十四日出五月二十五日訖學士費長房等筆受見長房錄)</span></li>

<li>無所有菩薩經四卷<span class="note-inline">(見內典錄)</span></li>

<li>月上女經二卷<span class="note-inline">(開皇十一年四月出六月訖學士劉憑筆受沙門彥琮製序見長房錄)</span></li>

<li>出生菩提心經一卷<span class="note-inline">(開皇十五年十月出其月訖學士劉憑等筆受見長房錄)</span></li>

<li>商主天子所問經一卷<span class="note-inline">(或無所問字開皇十五年八月出九月訖學士費長房等筆受見長房錄)</span></li>

<li>諸法最上王經一卷<span class="note-inline">(開皇十五年五月出七月訖沙門明芬等筆受見長房錄)</span></li>

<li>大乘三聚懺悔經一卷<span class="note-inline">(見內典錄)</span></li>

<li>起世經十卷<span class="note-inline">(第五譯是長阿含記世經異出見經題上云崛多笈多二法師共出新編入)</span></li>

<li>佛本行集經六十卷<span class="note-inline">(開皇七年七月出十一年二月訖沙門僧曇學士費長房劉憑等筆受沙門彥琮製序見長房錄)</span></li>

<li>聖善住意天子所問經四卷<span class="note-inline">(第六出與如幻三昧經及寶積善住意會等同本開皇十五年四月出沙門道邃等筆受見長房錄)</span></li>

<li>諸佛護念經十卷<span class="note-inline">(開皇十四年十月出十二月訖沙門僧曇等筆受見長房錄)</span><p style="margin-left:1em">右三十九部一百九十二卷<span class="note-inline">(本行集上三十七部一百七十八卷見在聖善住下二部一十四卷闕本)</span>。</p>
<p>沙門闍那崛多。隋云志德。北賢豆<span class="note-inline">(賢豆本音因陀羅娑陀那。此云主處。謂天帝釋所護故也。賢豆之音彼國之訛略耳。身毒天竺此方之訛稱也。而彼國人總言聖豆而已。約之以為五方也。唐西域記云。正音印度印度者。唐翻為月。月有多名。斯其一稱言諸群生輪迴不息。無明長夜莫有司晨其猶白日。既隱宵燭斯繼雖有星光之照。豈如朗月之明。苟緣斯致因而譬月良以其土聖賢繼軌導凡御物。如月照臨。由是義故謂之印度。印度種姓族類群分。而婆羅門特為清貴。從其雅稱傳以成俗無云經界之別。總謂婆羅門國焉)</span>揵陀囉國人也<span class="note-inline">(隋云香行國)</span>居富留沙富邏城<span class="note-inline">(隋云丈夫宮也)</span>剎帝利種。姓金<span class="note-inline">(俱凡反)</span>步<span class="note-inline">(隋云項也謂如孔雀之項彼國以為貴姓)</span>父名跋闍邏娑囉<span class="note-inline">(隋云金剛堅也)</span>。幼懷遠量長垂清範位居<span class="corr">冢</span>宰燮理有經。崛多昆季五人身居最小。宿殖德本早發道心。適在髻年便求出離。二親識其誠量仍為贊成。即入大林伽藍因蒙度脫。其郁波弟耶<span class="note-inline">(隋云常近受持者今所謂和上此乃于闐之訛略也奘法師云中天正音鄔波拕耶唐云親教亦云依學)</span>名嗜那耶舍<span class="note-inline">(隋云勝名)</span>專修宴坐妙窮定業。其阿遮利耶<span class="note-inline">(隋云傳授或云正行即所謂阿闍梨也亦近國之訛略耳奘法師云阿遮利耶唐云軌範亦云教授)</span>名闍若那跋達囉<span class="note-inline">(隋云智賢)</span>遍通三學偏明律藏。崛多自出家後孝敬專誠。教誨積年指歸通觀。然以賢豆聖境靈迹尚存。便隨本師具得瞻奉。時年二十有七受戒三夏。師徒結志遊方弘法。初有十人同契出境。路由迦臂施國淹留歲序。國王敦請其師奉為法主益利頗周。將事巡歷。便踰大雪山西足。固是天險之峻極也。至厭怛國既初至止。野曠民希。所須食飲無人營造。崛多遂捨具戒竭力供待。數經時艱冥靈所祐幸免災橫。又經渴囉槃陀及于闐等國。屢遭夏雨寒雪暫時停住。既無弘演栖寓非久。又達吐谷渾國漸至鄯州。于時即西魏後元年也。雖歷艱危心逾猛厲。發蹤跋涉三載于茲。同伴十人唯存四箇。以周明武成之歲初屆長安止草堂寺。師徒遊化已果來心。更登淨壇再受具足。精誠從道尤甚由來。既處京華漸通隋語。名聞稍遠時輩所欽。被詔延入後園共論佛法。殊禮別供充諸禁中。思欲通法無由自展具情上啟。即蒙別勅為造四天王寺聽在居住。自茲已後乃翻新經及接先闕。既非弘泰羈縻而已。會譙王宇文儉鎮蜀復請同行於彼。三年恒任益州僧主住龍淵寺。建德墮運像教不弘。五眾一期同斯俗服。武帝下勅追入京輦。重加爵祿逼從儒禮。秉操鏗然守死無懼。帝愍其貞亮哀而放歸。路出甘州北由突厥。遇值中面他鉢可汗慇重請留。因往復曰。周有成壞勞師去還。此無廢興幸安意住。資給供養當使稱心。遂爾併停十有餘載。闍梨智賢還西滅度。未久之問和上遷化。隻影孤寄莫知所安。賴以北狄君民頗弘福利。因斯飄寓隨方利物。有齊僧寶暹道邃智周僧威法寶僧曇智照僧律等十人。以武平六年相結同行採經西域。往返七載將事東歸。凡獲梵本二百六十部迴至突厥。聞周滅齊併毀佛法。退則不可進無所歸。遷延彼間遂逢至德。如渴值飲若暗遇明。因與同居講道相翫。所齎新經仍共尋閱請翻名題。勘舊錄目轉覺巧便有異前人。律等內誠各私慶幸。獲寶遇匠得不虛行。同誓焚香共契宣布。大隋受禪佛法即興。暹等齎經先來應運。開皇元年季冬屆止。勅付所司訪人令譯。二年仲春便就傳述。季夏詔曰。殷之五遷恐民盡死。是則以吉凶之土制長短之命。謀新去故如農望秋。龍首之山川原秀麗卉木滋阜。宜建都邑定鼎之基。永固無窮之業。在茲可域。城曰大興城。殿曰大興殿。門曰大興門。縣曰大興縣。園苑池沼其號並同。寺曰大興善也。於此寺中傳度法本。于時崛多仍住北狄。至開皇四年大興善寺沙門曇延等三十餘人。以躬當翻譯音義乖越。承崛多在北乃奏請還京。帝乃別勅追延。崛多西歸已絕流滯十年。深思明世重遇三寶。忽蒙遠訪欣願交并。即與使乎同來入國。于時文帝巡幸洛陽於彼奉謁。天子大悅賜問頻仍。未還京闕尋勅敷譯。新至梵本眾部彌多。或經或書且內且外。諸有翻傳必以崛多為主。僉以崛多言識異方字曉殊俗。故得宣辯自運不勞傳度。理會義門句圓詞體。文意粗定銓本便成。筆受之徒不費其力。試比先達抑亦繼之。五年勅令崛多。共婆羅門沙門若那竭多。開府高恭。息都督天奴。和仁及婆羅門毘舍達等道俗六人。令於內史內省翻梵古書及乾文等。于時廣濟寺唯獨耶舍一人譯經。別勅崛多使兼翻經。兩頭來往到十二年。翻書訖了合得二百餘卷進畢。爾時耶舍先已終亡。仍勅崛多專主翻譯。移法席就大興善寺。更召婆羅門沙門達摩笈多。并勅高天奴高和仁兄弟等同傳梵語。又增置十大德沙門僧休法粲法經慧藏洪遵慧遠法纂僧暉明穆曇遷等。監掌翻事銓定宗旨。沙門明穆彥琮重對梵本再審覆勘整理文義。崛多曾傳。于填東南二千餘里有遮拘迦國。彼王純信敬重大乘。宮中自有摩訶般若大集華嚴三部大經。並十萬偈。王躬受持親執鎖鑰。轉讀則開香華供養。又道場內種種莊嚴。誘諸小王令入禮拜。此國東南二十餘里山甚巖險。有深淨窟置大集華嚴方等寶積楞伽方廣舍利弗華聚二陀羅尼都薩羅藏摩訶般若八部般若大雲經等凡十二部。咸十萬偈。國法相傳防衛守護。又有入滅定羅漢三人窟中禪寂。每至月半諸僧就山為其淨髮。此則人法住持有生之所憑賴。崛多道性純厚神志剛正。愛德無厭求法不懈。博聞三藏遠究真宗。遍學五明兼閑世論。經行得道場之趣。總持通神呪之理。三衣一食終固其誠。仁濟弘誘非關勸請。勤誦佛經老而彌篤。強識先古久而逾詣。士庶欽重道俗崇敬。隋滕王遵仰戒範奉以為師。因事塵染流擯東越。又在甌閩道聲載洽。身心兩救為益極多。至開皇二十年便從物故。春秋七十有八<span class="note-inline">(准添品法華序。仁壽元年辛酉崛多笈多二法師於大興善寺重勘梵本闕者添譯。既在仁壽之元出此添品即非開皇二十年卒也。又內典錄云仁壽之末崛多以緣他事流擯東越。續高僧傳即云開皇二十年卒。傳錄俱宣所撰而自相矛盾何也)</span>。崛多自從西服來至東華循歷翻傳。自開皇五年訖仁壽之末出護國等經。總三十九部合一百九十二卷。並詳括陶冶理教圓通。文明義結具流於世。見隋唐二錄<span class="note-inline">(護國菩薩經佛華嚴入如來德智經大方等大雲請雨經東方最勝燈王如來經無所有菩薩經大乘三聚懺悔經已上六部內典錄云崛多所譯靖邁經圖云笈多出今依內典為正大集譬喻王經移識經法炬陀羅尼經已上三部經圖之中崛多笈多二錄俱載者誤也今並載崛多之錄笈多錄內除之)</span>。</p>
</li>

<li>眾經目錄七卷<span class="note-inline">(開皇十四年五月十日勅興善寺翻經所撰至七月十四日畢別錄六卷總錄一卷總別成七見長房錄)</span></li>

<li>眾經目錄五卷<span class="note-inline">(仁壽二年勅請興善寺翻經沙門及學士等撰見續高僧傳)</span><p style="margin-left:1em">右二部一十二卷其本並在。</p>
<p>沙門釋法經等。並大興善寺翻經大德也。開皇十四年甲寅。文帝勅撰一切經錄。法經等二十大德緝撰成之。總標綱記位為九錄。區別品類有四十二分。合有二千二百五十七部五千三百一十卷。揚化寺沙門明穆。區域條分指蹤紘絡。日嚴寺沙門彥琮。覶縷緝維考校同異。見長房錄。又至仁壽二年勅所司。請興善寺大德與翻經沙門及學士等。披檢法藏詳定經錄。隨類區辯總為五分。單本第一重翻。第二別生。第三賢聖集傳。第四疑偽。第五見闕。都合二千一百九部五千五十八卷。別生疑偽不須抄寫。已外三分。入藏見錄。並沙門彥琮綜理裁定。見續高僧傳。</p>
</li>

<li>合金光明經八卷<span class="note-inline">(二十四品開皇十七年合當第四本見長房錄沙門彥琮製序)</span><p style="margin-left:1em">右一部八卷其本見在。</p>
<p>沙門釋寶貴。大興善寺僧也。開皇十七年丁巳合金光明經一部。貴即周世智度論師道安之神足。翫閱群典見昔晉世沙門支敏度合兩支兩竺一白五家首楞嚴為一部作八卷<span class="note-inline">(今准祐錄及合經記四本合成無白延也)</span>又合一支兩竺三家維摩為一部作五卷。又沙門僧就合四家大集為六十卷。諸此合經文義宛具。斯既先哲遺蹤。貴遂依承以為規矩。遂合涼世法豐<span class="note-inline">(四卷十八品者)</span>周朝稱藏<span class="note-inline">(續演壽量大辯二品分為五卷)</span>梁時真諦<span class="note-inline">(更出四品謂三身分別品業障滅品陀羅尼最淨地品依空滿願品通前十八成二十四分成七卷)</span>隋代志德<span class="note-inline">(復出銀主陀羅尼品及囑累品)</span>前後所出。共二十四品分為八卷。沙門彥琮重覆勘校品部究足。始自于斯文號經王。義稱深妙願言幽顯。頂戴護持<span class="note-inline">(又長房錄云招提寺沙門僧就開皇六年合大集經成六十卷者今尋就所合經難為憑准中有差舛如後大乘錄及刪繁錄中具述故此錄中存其別本合部之者刪之不存)</span>。</p>
</li>

<li>占察善惡業報經二卷<span class="note-inline">(云出六根聚經亦云大乘實義經亦名地藏菩薩經亦直云占察經)</span><p style="margin-left:1em">右一部二卷其本見在。</p>
<p>沙門菩提登。外國人也。不知何代譯占察經一部。長房錄云。此經檢錄無目。而經首題云。菩提登在外國譯。似近代出。今諸藏內並寫流傳。而廣州有一僧行塔懺法。以皮作二枚帖子。一書善字一書惡字。令人擲之。得善者好得惡者不好。又行自撲法以為滅罪。青州亦有一居士同行此法。開皇十三年有人告廣州官司云是其妖。官司推問。其人引證云。塔懺法依占察經。自撲法依諸經中。五體投地如太山崩。廣州司馬郭誼來京向歧州具狀聞奏。勅不信占察經道理。令內史侍郎李元操共郭誼就寶唱寺問諸大德。沙門法經等報云。占察經目錄無名及譯處。塔懺法與眾經復異不可依行。勅云。諸如此者不須流行。今謂不然。豈得以己管窺而不許有博見之士耶。法門八萬理乃多途。自非金口所宣何得顯斯奧旨。大唐天后天冊萬歲元年。勅東都佛授記寺沙門明佺等。刊定一切經錄以編入正經訖。後諸覽者幸無惑焉。</p>
</li>

<li>開皇三寶錄十五卷<span class="note-inline">(開皇十七年十二月十三日上內題云歷代三寶紀見內典錄及續高僧傳)</span><p style="margin-left:1em">右一部一十五卷見在。</p>
<p>翻經學士費長房。成都人也。房本出家。周廢僧侶。及隋興復仍習白衣。時預參傳筆受詞義。以歷代群錄多惟編經至於佛僧紀述蓋寡乃撰三寶。履歷帝年始自周莊魯莊至於開皇末歲。首列甲子傍列眾經。翻譯時代附見編綜。號為開皇三寶錄。撰成陳奏下勅行之。其序略云。今之所撰略准三書以為指南顯茲三寶。佛生年瑞依周夜明。經度時祥承漢宵夢。僧之元始城塹棟梁。毘贊光輝崇於慧皎。其外傍採隱居歷年國誌典墳僧祐集記諸史傳等僅數十家。摘彼翠零成斯紀翮。扇之千載風於百王。共秉智炬之光。照時昏暗。同傳法流之潤洽世燋枯。闡我皇猷導開厥始。昔結集之首並指在某國城。今宣譯之功理須各宗時代。故此錄體率舉號稱為漢魏吳及大隋錄也。失譯疑偽依舊注之。人以年為先經隨代而次。有重列者猶約世分。總其華戎黑白道俗合有一百九十七人都所出經律戒論傳二千一百四十六部六千二百三十五卷。位而分之為十五軸。一卷總目。兩卷入藏。三卷帝年。九卷代錄。代錄編鑒經翻譯之少多。帝年張知佛在世之遐邇。入藏別識教小大之淺深云云。</p>
</li>

<li>大方等善住意天子所問經四卷<span class="note-inline">(第七譯與如幻三昧及聖善住意經等同本見內典錄今編入寶積當第三十六會)</span></li>

<li>大方等大集菩薩念佛三昧經十卷<span class="note-inline">(第二出與宋功德直菩薩念佛三昧經同本是大集別分見內典錄)</span></li>

<li>緣生初勝分法本經二卷<span class="note-inline">(初出與唐譯分別緣起經同本亦直云緣生經見內典錄大業十二年十月出至十三年九月兼論並訖見經前序)</span></li>

<li>藥師如來本願經一卷<span class="note-inline">(第二出與灌頂第十二卷及唐譯藥師本願功德經等同本見內典錄大業十一年十二月八日於翻經館譯訖沙門行矩製序)</span></li>

<li>金剛般若論二卷<span class="note-inline">(無著菩薩造見內典錄)</span></li>

<li>菩提資糧論六卷<span class="note-inline">(聖者龍樹本比丘自在釋見內典錄)</span></li>

<li>攝大乘論釋論十卷<span class="note-inline">(第二出與真諦譯者及唐譯世親攝論並同本世親菩薩釋見內典錄)</span></li>

<li>緣生論一卷<span class="note-inline">(聖者鬱楞伽造與緣生經同時出見內典錄)</span></li>

<li>起世因本經十卷<span class="note-inline">(第六出與長阿含第四分記世經及樓炭經等同本亦直云起世經見內典錄)</span><p style="margin-left:1em">右九部四十六卷其本並在。</p>
<p>沙門達摩笈多。隋云法密。亦云法藏。本南印度羅囉<span class="note-inline">(力加反)</span>國人也<span class="note-inline">(內典錄及翻經圖並云北天竺烏場國人者非也)</span>剎帝利種。姓弊邪伽囉<span class="note-inline">(隋云虎氏)</span>有弟四人。身居長子。父母留戀不聽出家。然以篤愛法門深願離俗。年二十三往中印度界鞬挐究撥闍城<span class="note-inline">(隋云耳出)</span>於究牟地<span class="note-inline">(隋云黃華色)</span>僧伽囉磨<span class="note-inline">(隋云眾園舊云僧伽藍者訛略也)</span>。笈多於此寺中方得落髮。改名法密。年二十五方受具戒。其郁波弟耶名佛馱笈多。<span class="note-inline">(隋云覺密)</span>阿遮利夜名舊拏達多<span class="note-inline">(隋云德施)</span>又一阿遮利夜名為普照。通大小乘經論咸能誦說。行賓荼夜法<span class="note-inline">(謂行乞食者舊為分衛訛略也)</span>入第耶那<span class="note-inline">(隋云念修舊為禪那及持訶那並訛僻也)</span>。恒入此觀以為常業。笈多受具之後。仍住三年。就師學問。師之所得略窺戶牖。後以普照師為吒迦國王所請。從師至彼經停一載師還本國。笈多更留四年。住於提婆鼻何囉<span class="note-inline">(隋云天遊也。天謂國王遊謂僧處其所王立故名天遊舊以寺代之。寺乃此土公院之名所謂司也廷也。又云招提者亦訛略也。世依字解。招謂招引。提謂提携。並浪語也。此乃西言耳。正音云招鬪提奢。此云四方。謂處所為四方眾僧之所依住也)</span>。於是歷諸大小乘國及以僧寺聞見倍多。北路商人頗至於彼。遠傳東域有大支那國焉<span class="note-inline">(舊名真丹振旦者並非正音無義可譯惟知是此神州之總名也)</span>初雖傳述不甚明信未作來心。但以志在遊方情無所繫。遂往迦臂施國六人為伴。仍留此國停住王寺。笈多遂將四伴於國城中二年停止。遍歷諸寺備觀所學。遠遊之心尚未寧處。其國乃是北路之會雪山北陰。商旅咸湊其境。於商客所又聞支那大國三寶興盛。同侶一心屬意來此。非惟觀其風化。願在利物弘經。便踰雪山西足薄佉羅國沙多叉挐國達摩悉鬚多國。此諸國中並不久住。足知風土諸寺儀式。又至渴羅槃陀國留停一年。未多開導。又至沙勒國。同伴一人復還本邑。餘有三人停在王寺。謂沙勒王之所造也。經住兩載。仍為彼僧講念破論有二千偈。旨明三印多破外道。又為講如實論亦二千偈。約其文理。乃是世間論義之法。又至龜茲國亦停王寺又住二年。仍為彼僧講釋前論。其王篤好大乘多所開悟留引之心旦夕相造。笈多係心東夏無志潛停。密將一僧間行至烏耆國。在阿蘭挐寺講通前論。又經二年。漸至高昌客遊諸寺。其國僧侶多學漢言。雖停二年無所宣述。又至伊吾便停一載。值難避地西南。路純砂磧水草俱乏。同侶相顧性命莫投。乃以所齎經論權置道旁。越山求水冀以存濟。求既不遂勞弊轉增。專誦觀世音呪。夜雨忽降。身心充悅尋還本途。四顧茫然方道迷失踟蹰進退。乃任前行遂達于瓜州。方知曲取北路之道也。笈多遠慕大國跋涉積年。初契同徒或留或歿獨顧單影屆斯勝地。靜言思之悲喜交集。尋蒙帝旨延入京城。處之名寺供給豐渥。即開皇十年冬十月也至止未淹華言略悉。又奉別勅令就翻經。移住興善執本對譯允正寔繁。所誦大小乘論並是深要。至於宣解大弘微旨。此方舊學頻遣積疑。然而慈恕立身柔和成性。心非道外行在言前。誡地夷而靜。智水幽而潔。經洞字源論窮聲意。加以威容詳正勤節高猛。誦響繼晨宵。法言通內外。又性好端居簡絕情務。寡薄嗜欲息杜希求。無倦誨人有踰利己。曾不忤顏於賤品輕心於微類。遂使未覩者傾風暫謁者欽敬。自居譯人之首惟存傳授。所有覆疎務存綱領。煬帝定鼎東都敬重隆厚。至於佛法彌增崇樹。乃下勅於洛水南濱上林園內置翻經館。搜舉翹秀永鎮傳法。登即下徵笈多并諸學士並預集焉。四事供承復恒常度。致使譯人不墜其緒成簡無替。於時及隋綱云頹郊壘煙構。梵本新經一時斯斷。笈多蘊其深解遂闕陳弘。始於開皇中歲屆于京師。即與崛多共參傳譯。于時崛多控權令望居最傳度梵隋。時惟稱美至於深義莫不反啟斯人。而容範滔然無涉世路。所以傳譯聲望抑己揚人。仁壽之末崛多以緣他事流擯東越。笈多乘機專主傳譯。從大業初年終大業末歲。譯大方等善住意等經九部。並文義澄潔華質顯暢。沙門彥琮明則行矩等筆受。至大唐武德二年終于洛汭。沙門彥琮為之作傳。初笈多翻金剛斷割般若波羅蜜經一卷及普樂經一十五卷。未及練覆值偽鄭淪廢不暇重修。今卷部在京。多明八相等事<span class="note-inline">(今謂大唐日照三藏翻方廣大華嚴經一十二卷與舊普曜梵本是同於中亦明八相等事與此普樂經亦應梵本同也)</span>。</p>
</li>
</ul></div></div>
<p class='juan'>開元釋教錄卷第七<span class='note-inline'>(總錄之七)</span></p></div>
</div><!-- end of div[@id='body'] -->
</body></html>