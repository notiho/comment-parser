<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>開元釋教錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 2154
<p class='juan'><a id='mulu1' />開元釋教錄卷第一</p><p class="byline">庚午歲西崇福寺沙門智昇撰</p>
<div class='div-xu'><a id='mulu2' /><p>夫目錄之興也。蓋所以別真偽明是非。記人代之古今。標卷部之多少。摭拾遺漏刪夷駢贅。欲使正教綸理金言有緒。提綱舉要歷然可觀也。但以法門幽邃化網恢弘。前後翻傳年移代謝。屢經散滅卷軸參差。復有異人時增偽妄。致令混雜難究蹤由。是以先德儒賢製斯條錄。今其存者殆六七家。然猶未極根源尚多疎闕。昇以庸淺久事披尋。參練異同指陳臧否。成茲部帙。庶免乖違。幸諸哲人俯共詳覽。</p>

<div class="lg regular"><div class='lg-row'>稽首善逝牟尼尊　無上丈夫調御士</div>
<div class='lg-row'>亦禮三乘淨妙法　并及八輩應真僧</div>
<div class='lg-row'>我撰經錄護法城　三寶垂慈幸冥祐</div>
<div class='lg-row'>惟願法燈長夜照　迷徒因此得慧明</div>
<div class='lg-row'>正法遐久住世間　依學速登無上地</div>
</div><p>自後漢孝明皇帝永平十年歲次丁卯。至大唐神武皇帝開元十八年庚午之歲。凡六百六十四載。中間傳譯緇素總一百七十六人。所出大小二乘三藏聖教。及聖賢集傳并及失譯。總二千二百七十八部。都合七千四十六卷。其見行闕本並該前數。</p>
<p>新錄合二十卷。開為總別。總錄括聚群經。別錄分其乘藏。二錄各成十卷。就別更有七門。今先敘科條餘次編載。</p>
<p>總括群經錄上。</p>
<p style="margin-left:1em">右從漢至唐所有翻述。具帝王年代并譯人本事。所出教等以人代先後為倫。不依三藏之次。兼敘目錄新舊同異。</p>
<p>別分乘藏錄下。</p>
<p style="margin-left:1em">右別錄之中曲分為七。一有譯有本。二有譯無本。三支派別行。四刪略繁重。五拾遺補闕。六疑惑再詳。七偽邪亂正。就七門中二乘區別三藏殊科。具悉委由兼明部偶。</p>

<ul class="">
<li>總錄分為十卷。起第一盡第十<span class="note-inline">(此粗顯綱條若一一具明在第十卷內)</span>。
<ul class="">
<li>第一卷<span class="note-inline">(漢魏二代緇素譯人所出經戒羯磨等及新舊失譯并附出譯人列傳)</span></li>

<li>第二卷<span class="note-inline">(吳晉二代緇素譯人所出經戒等并新舊失譯諸經同前附出譯人列傳)</span></li>

<li>第三卷<span class="note-inline">(東晉苻秦二代緇素譯人所出經律論等并新舊失譯列傳同前)</span></li>

<li>第四卷<span class="note-inline">(姚秦西秦前凉北凉四代緇素譯人所出經律論并新舊集失譯經等)</span></li>

<li>第五卷<span class="note-inline">(宋朝一代緇素譯人所出經律論等并新集失譯經等)</span></li>

<li>第六卷<span class="note-inline">(齊梁元魏高齊四代緇素譯人所出經律論等并新集失譯經律集等)</span></li>

<li>第七卷<span class="note-inline">(周陳隋三代緇素譯人所出經律論及傳錄等)</span></li>

<li>第八卷</li>

<li>第九卷<span class="note-inline">(八九二卷皇朝緇素譯人所出經律論及傳錄等)</span></li>

<li>第十卷<span class="note-inline">(敘古舊諸家目錄部帙多少及詳顯同異)</span></li>
</ul></li>
</ul>
<ul class="">
<li>別錄分為十卷。起第十一盡第二十<span class="note-inline">(此粗顯綱條具述在第十卷內)</span>
<ul class="">
<li>第十一卷</li>

<li>第十二卷<span class="note-inline">(十一十二兩卷有譯有本菩薩藏經律論目錄兼述譯人時代)</span></li>

<li>第十三卷<span class="note-inline">(有譯有本聲聞藏經律論及賢聖集傳目錄亦述譯人時代)</span></li>

<li>第十四卷<span class="note-inline">(有譯無本大乘經律論闕本目錄)</span></li>

<li>第十五卷<span class="note-inline">(有譯無本小乘經律論及賢聖集傳闕本目錄)</span></li>

<li>第十六卷<span class="note-inline">(支派別行大小乘經律論及賢聖集傳別生目錄)</span></li>

<li>第十七卷<span class="note-inline">(刪略繁重別生同本異名經等刪除目錄補闕拾遺舊譯大小乘經律論大周入藏錄中遺漏不上目錄及新譯大小乘經律論集傳等新編入藏目錄)</span></li>

<li>第十八卷<span class="note-inline">(疑惑再詳目錄偽妄亂真新編偽經及群錄中偽經并諸家集鈔等目錄)</span></li>

<li>第十九卷<span class="note-inline">(大乘經律論入藏目錄)</span></li>

<li>第二十卷<span class="note-inline">(小乘經律論賢聖集傳入藏目錄)</span></li>
</ul></li>
</ul></div>
<div class='div-other'><a id='mulu3' />
<div class='div-other'><a id='mulu4' />
<p class='h2'>總括群經錄上之一</p>
<div class='div-other'><a id='mulu5' /><p style="margin-left:2em">後漢劉氏都洛陽</p>
<p>從明帝永平十年丁卯至獻帝延康元年庚子。凡一十一帝一百五十四年。緇素一十二人。所出經律并新舊集失譯諸經。總二百九十二部。三百九十五卷<span class='note-inline'>(於中九十七部一百三十一卷見在一百九十五部二百六十四卷闕本)</span>。</p>
<p>以為後漢經錄云。於中直云帝者為真。兼斥名者是偽。年代甲子依唐司隷甄鸞成均博士。王道珪二家年歷參定<span class='note-inline'>(後漢)</span>。</p>

<ul class="">
<li>沙門迦葉摩騰<span class="note-inline">(一部一卷經)</span></li>

<li>沙門竺法蘭<span class="note-inline">(四部一十五卷經)</span></li>

<li>沙門玄婁迦讖<span class="note-inline">(二十二部六十七卷經集)</span></li>

<li>沙門安世高<span class="note-inline">(九十五部一百一十五卷經律集)</span></li>

<li>沙門竺佛朔<span class="note-inline">(二部三卷經)</span></li>

<li>優婆塞安玄<span class="note-inline">(二部三卷經集)</span></li>

<li>沙門支曜<span class="note-inline">(一十部一十一卷經集)</span></li>

<li>沙門康巨<span class="note-inline">(一部一卷經)</span></li>

<li>沙門嚴佛調<span class="note-inline">(五部八卷經)</span></li>

<li>沙門康孟詳<span class="note-inline">(六部九卷經律)</span></li>

<li>沙門竺大力<span class="note-inline">(一部二卷經)</span></li>

<li>沙門曇果<span class="note-inline">(一部二卷經)</span></li>

<li><p>新舊諸失譯經<span class="note-inline">(一百四十一部一百五十一八卷五十九部七十六卷舊集八十二部八十二卷新附)</span></p>
</li>
</ul>
<ul class="">
<li>四十二章經一卷<span class="note-inline">(永平十年丁卯於白馬寺與法蘭共譯初出舊錄云孝明皇帝四十二章)</span><p style="margin-left:1em">右一部一卷其本見在。</p>
<p>沙門迦葉摩騰。或云竺葉摩騰。亦云攝摩騰。群錄互存未詳孰是。先來不譯所以備彰。中印度人婆羅門種。幼而聰敏博學多聞。思力精拔特明經律。嘗遊西印度有一小國。請騰講金光明經。俄而隣國興師而來。既將踐境。輒有事礙兵不能進。彼國兵眾疑有異術密遣使覘。但見群臣安然共聽其所講大乘經明地神王護國之法。於是彼國請和求法。明帝以永平七年甲子。夢見金人身長丈六項佩日輪光明赫奕飛在殿前。明日博問群臣。此何神異。通人傅毅進奉對曰。臣聞西域有得道者。號之曰佛。陛下所夢將必是乎。帝以為然。詔遣郎中蔡愔郎將秦景博士弟子王遵等一十八人。往適天竺尋訪佛法。於大月支國與摩騰相遇。時蔡愔等固請於騰。遂與同來至于洛邑。明帝甚加賞接。所將佛經及獲畫像。馱以白馬同到洛陽。因起伽藍名白馬寺。諸洲競立報白馬恩。騰於白馬寺出四十二章經。初緘蘭臺石室第十四間內。自爾釋教相繼雲興。沙門信士接踵傳譯。依錄而編。即是漢地經法之祖也。舊錄云。此經本是外國經抄元出大部。撮要引俗。似孝經十八章。出舊錄及朱士行漢錄僧祐出三藏記等。道安錄中不載。騰以大化初傳人未深信。蘊其妙解不即多翻。且撮經要以導時俗。騰後終於洛陽。載其由委備如朱士行漢錄及高僧傳等。昇尋錄之源始意述譯經。譯經之來須有由致。故傍採眾說以廣異聞。雖於文為繁而僧事備矣。</p>
</li>

<li>十地斷結經八卷<span class="note-inline">(或四卷亦云十住初出與竺佛念十住斷結經同本永平十三年出見朱士行漢錄及高僧傳長房錄等)</span></li>

<li>法海藏經一卷<span class="note-inline">(一本無藏字初出與法海經等同本見高僧傳及長房錄等)</span></li>

<li>佛本行經五卷<span class="note-inline">(永平十一年出見高僧傳及長房錄等)</span></li>

<li>佛本生經一卷<span class="note-inline">(見高僧傳及長房錄等)</span><p style="margin-left:1em">右四部一十五卷。其本並闕。</p>
<p>沙門竺法蘭亦中印度人。自言誦經論數萬章。為天竺學者之師。時蔡愔既至彼國。蘭與摩騰共契遊化。遂相隨而來會。彼學徒留礙。蘭乃間行而至。既達洛陽與騰同止。少時便善漢言。初共騰譯四十二章經。騰卒。蘭自譯十地斷結經等四部。昔前漢武帝穿昆明池底得黑灰。問東方朔。朔云。非臣所知。可問西域胡人。法蘭既至。追以問之蘭云。此是劫燒時灰。朔言有徵。信者甚眾。又秦景使還於月支國得釋迦佛像。是優填王栴檀像師第四作也。來至洛陽帝即勅令圖寫。置清涼臺及顯節陵上供養。自爾丹素流演迄今。蘭後終於洛陽。時年六十餘矣。</p>
<p>又長房等錄云。蘭譯二百六十戒合異二卷者不然。細詳名目非蘭所翻。委求同異如下別錄闕本中述。</p>
</li>

<li>道行般若波羅蜜經十卷<span class="note-inline">(題云摩訶般若波羅蜜道行經亦云般若道行品經或八卷初出與明度小品及大般若第四會等同本光和二年七月八日出見敏祐二錄)</span></li>

<li>無量清淨平等覺經二卷<span class="note-inline">(亦直云無量清淨經第二出與大阿彌陀及寶積無量壽會等並同本見吳錄)</span></li>

<li>阿閦佛國經二卷<span class="note-inline">(建和元年譯或一卷初出與寶積不動如來會等同本見朱士行漢錄及僧祐錄亦云阿閦佛剎諸菩薩學成品經或無國字)</span></li>

<li>佛遺日摩尼寶經一卷<span class="note-inline">(安公云出方等部初出與寶積普明菩薩會等同本一名古品遺日說般若經一名大寶積經一名摩訶衍寶嚴經見僧祐長房二錄)</span></li>

<li>般舟三昧經三卷<span class="note-inline">(一名十方現在佛悉在前立定經舊錄云大般舟三昧經或二卷光和二年譯初出與大集賢護經等同本見聶道真錄及吳錄)</span></li>

<li>兜沙經一卷<span class="note-inline">(見僧祐錄及吳錄是華嚴經名號品異譯)</span></li>

<li>伅真陀羅所問經二卷<span class="note-inline">(初云伅真陀羅所問寶如來三昧經舊錄云伅真陀羅尼王經或三卷初出與大樹緊那羅經同本安錄無見朱士行漢錄及僧祐錄)</span></li>

<li>阿闍世王經二卷<span class="note-inline">(初出與普超三昧經等同本見僧祐錄安公云出長阿含者非也)</span></li>

<li>內藏百寶經一卷<span class="note-inline">(亦云內藏百品初出與世高譯者小異安公云出方等部見僧祐錄)</span></li>

<li>文殊師利問菩薩署經一卷<span class="note-inline">(亦直云問署經見僧祐錄及吳錄安公云出方等部)</span></li>

<li>雜譬喻經一卷<span class="note-inline">(凡十一事祐云失譯房云見別錄已上見在已下闕)</span></li>

<li>大方等大集經二十七卷<span class="note-inline">(初出與曇無讖等出者同本見李廓錄)</span></li>

<li>般舟三昧經一卷<span class="note-inline">(是後十品重翻祐有此一卷無三卷者見靜泰錄或加大字第三出祐錄云光和二年十月八日出)</span></li>

<li>梵般泥洹經二卷<span class="note-inline">(或一卷初出與大般涅槃經等同本見朱士行漢錄及僧祐錄舊云胡般新改為梵)</span></li>

<li>象腋經一卷<span class="note-inline">(初出見法上錄)</span></li>

<li>諸法勇王經一卷<span class="note-inline">(初出見法上錄)</span></li>

<li>光明三昧經一卷<span class="note-inline">(初出祐云出別錄安錄無房云亦見吳錄)</span></li>

<li>孛本經二卷<span class="note-inline">(初出見僧祐錄)</span></li>

<li>首楞嚴經二卷<span class="note-inline">(中平三年二月八日出第一譯又云三卷見朱士行漢錄及僧祐錄吳錄)</span></li>

<li>大方便報恩經一卷<span class="note-inline">(見吳錄)</span></li>

<li>阿闍世王問五逆經一卷<span class="note-inline">(亦云阿闍世王經初出見長房錄)</span></li>

<li>禪經一卷<span class="note-inline">(初出房云見別錄)</span></li>

<li>阿育王太子壞目因緣經一卷<span class="note-inline">(佛涅槃後一百餘年育王方出故非佛說或無經字初出見長房錄)</span><p style="margin-left:1em">右二十三部六十七卷<span class="note-inline">(雜譬喻上一十一部二十六卷見在大集經下一十二部四十一卷闕本)</span>。</p>
<p>沙門支婁迦讖。亦直云支讖。月支國人。操行純深性度開敏。稟持法戒以精勤著名。諷誦群經志在宣法。桓靈之代遊于洛陽。從桓帝建和元年丁亥。至靈帝中平三年景寅。於洛陽譯道行等經二十三部。審得本旨曾不加飾。可謂善宣法要弘道之士也。河南清信士孟福張蓮筆受。而舊譯云胡般泥洹者竊所未委。上代翻經已來賢德筆受。每至度語。無不稱云譯胡為漢。胡乃五天邊俗類此之有氏羌今乃稱胡。豈關印度。深為楚越。可不詳焉。但佛所說經皆合稱為梵本。梵者此言清淨。昔劫初時梵世光音天來下。彼土有食地肥者。身重不得復去。因遂為人。即五天之本祖也。仍其天號而立稱焉。若彼稱胡。理將何出。但彼稱梵語。如此土所謂漢言。蓋有所憑。非為謬耳。如舊日僧悉稱俗姓。起符秦世有沙門道安。獨拔當時居然超悟云。既剃落紹繼釋迦子而異父。豈曰承襲。今去出家宜悉稱釋。及翻四含其文果云。四姓出家同一釋種。眾咸歎伏<span class="note-inline">(四姓者一剎帝利二婆羅門三吠舍四<span class="corr">戍</span>達羅)</span>而安正當晉秦之世。刊定目錄刪注群經。自號彌天楷模季葉。猶言譯胡為秦。有五失三不易。此蓋通人一蔽未盡美歟。上代已來有胡言處今並改為梵字。庶無紕謬使談者得其正焉。又長房等錄支讖譯中。復有大寶積經一卷。今以與佛遺日摩尼寶經既是同本不合再出。又尋文句非讖所翻。別錄之中皆為失譯。今依別錄為正。故讖錄除之。</p>
</li>

<li>大乘方等要慧經一卷<span class="note-inline">(初出與寶積彌勒問八法會同本見長房錄)</span></li>

<li>太子慕魄經一卷<span class="note-inline">(初出出六度集中異譯見長房錄)</span></li>

<li>長者子制經一卷<span class="note-inline">(一名制經初出與逝童子經等同本見長房錄)</span></li>

<li>寶積三昧文殊問法身經一卷<span class="note-inline">(一名遺日寶積三昧文殊師利菩薩問法身經初出與入法界體性經同本見長房錄)</span></li>

<li>自誓三昧經一卷<span class="note-inline">(題下注云獨證品第四出比丘淨行中初出與法護出者大同小異見長房錄)</span></li>

<li>溫室洗浴眾僧經一卷<span class="note-inline">(亦直云溫室經初出見長房錄)</span></li>

<li>明度五十校計經二卷<span class="note-inline">(或直云明度校計亦直云五十校計元嘉元年出見朱士行漢錄及僧祐錄)</span></li>

<li>佛印三昧經一卷<span class="note-inline">(見長房錄)</span></li>

<li>八大人覺經一卷<span class="note-inline">(見寶唱錄)</span></li>

<li>舍利弗悔過經一卷<span class="note-inline">(亦直云悔過經初出見長房錄)</span></li>

<li>人本欲生經一卷<span class="note-inline">(永嘉二年出長阿含第十卷異譯道安注解見朱士行漢錄及僧祐錄)</span></li>

<li>尸迦羅越六向拜經一卷<span class="note-inline">(或云尸迦羅越六方禮經出長阿含第十一卷異譯見長房錄)</span></li>

<li>長阿含十報法經二卷<span class="note-inline">(一名多增道章經或直云十報經出長阿含第九卷異譯舊錄亦云出長阿含見僧祐錄)</span></li>

<li>一切流攝守因經一卷<span class="note-inline">(出中阿含第二卷異譯舊錄云一切流攝經吳錄云流攝守因經亦云受因亦直云流攝亦云一切流攝守見朱士行及僧祐二錄)</span></li>

<li>四諦經一卷<span class="note-inline">(出中阿含第七卷異譯見僧祐錄安公云出長阿含者或誤也)</span></li>

<li>本相倚致經一卷<span class="note-inline">(出中阿含第十卷異譯吳錄云本相倚致與緣本致經同本或作猗字見朱士行漢錄及僧祐錄)</span></li>

<li>是法非法經一卷<span class="note-inline">(出中阿含第二十一卷異譯見士行僧祐二錄)</span></li>

<li>漏分布經一卷<span class="note-inline">(出中阿含第二十七卷異譯見朱士行漢錄及僧祐錄安公云出長阿含者或誤也)</span></li>

<li>婆羅門子命終愛念不離經一卷<span class="note-inline">(出中阿含第六十卷異譯見長房錄)</span></li>

<li>十支居士八城人經一卷<span class="note-inline">(出中阿含第六十卷異譯見長房錄)</span></li>

<li>普法義經一卷<span class="note-inline">(亦名普義經一名具法行經普法義作舍利曰具法行舍利弗餘並同云出中阿含元嘉二年出與廣義法門經同本見士行僧祐二錄)</span></li>

<li>婆羅門避死經一卷<span class="note-inline">(出增一阿含第二十三卷異譯見長房錄)</span></li>

<li>阿那邠邸化七子經一卷<span class="note-inline">(出增一阿含第四十九卷異譯見長房錄)</span></li>

<li>阿難同學經一卷<span class="note-inline">(題云出增一阿含檢無見長房錄)</span></li>

<li>七處三觀經一卷<span class="note-inline">(出雜阿含中首末總三十經從初標名故也或二卷元嘉元年出見朱士行漢錄及僧祐錄)</span></li>

<li>五陰譬喻經一卷<span class="note-inline">(或無譬字一名水沫所漂經出雜阿含第十卷異譯見朱士行漢錄及僧祐錄)</span></li>

<li>轉法輪經一卷<span class="note-inline">(或云法輪轉經出雜阿含第十五卷異譯與其本經後同前異見僧祐錄)</span></li>

<li>八正道經一卷<span class="note-inline">(出雜阿含第二十八卷異譯見士行僧祐二錄)</span></li>

<li>摩鄧女經一卷<span class="note-inline">(或云摩鄒女一名阿難為蠱道女惑經見長房錄初出與摩登伽經等同本)</span></li>

<li>鬼問目連經一卷<span class="note-inline">(初出與餓鬼報應經等同本見長房錄)</span></li>

<li>阿難問事佛吉凶經一卷<span class="note-inline">(或名阿難問事經亦云事佛吉凶經見長房錄初出與阿難分別經等同本)</span></li>

<li>柰女祇域因緣經一卷<span class="note-inline">(初出或無因緣字亦直云奈女經見長房錄)</span></li>

<li>罪業應報教化地獄經一卷<span class="note-inline">(初出或云地獄報應經見長房錄)</span></li>

<li>堅意經一卷<span class="note-inline">(初出一名堅心正意經亦名堅心經見長房錄)</span></li>

<li>大安般守意經二卷<span class="note-inline">(或一卷或無守意字或直云安般安公云小安般兼注解祐錄別載大安般一卷房錄更載安般一卷並重也見士行僧祐李廓三錄)</span></li>

<li>陰持入經二卷<span class="note-inline">(或一卷祐云除持入誤也亦云陰持入安公注解房錄陰持入外別存除持入者誤也見士行僧祐二錄)</span></li>

<li>處處經一卷<span class="note-inline">(見長房錄)</span></li>

<li>罵意經一卷<span class="note-inline">(見長房錄)</span></li>

<li>分別善惡所起經一卷<span class="note-inline">(見長房錄)</span></li>

<li>出家緣經一卷<span class="note-inline">(一名出家因緣經見長房錄)</span></li>

<li>阿鋡正行經一卷<span class="note-inline">(一名正意經見長房錄)</span></li>

<li>十八泥犁經一卷<span class="note-inline">(或云十八地獄經見長房錄)</span></li>

<li>法受塵經一卷<span class="note-inline">(見僧祐錄)</span></li>

<li>禪行法想經一卷<span class="note-inline">(見僧祐寶唱二錄)</span></li>

<li>長者子懊惱三處經一卷<span class="note-inline">(一名長者夭惱三處經亦直云三處惱經見長房錄)</span></li>

<li>揵陀國王經一卷<span class="note-inline">(或無國字見長房錄)</span></li>

<li>父母恩難報經一卷<span class="note-inline">(亦云勤報見長房錄房云出中阿含檢無)</span></li>

<li>九橫經一卷<span class="note-inline">(房云出雜阿含檢無見長房錄)</span></li>

<li>禪行三十七經一卷<span class="note-inline">(或加品字見寶唱錄)</span></li>

<li>犯戒報應輕重經一卷<span class="note-inline">(出目連問毘尼經亦云犯戒罪報輕重或云目連問經見長房錄)</span></li>

<li>大比丘三千威儀經二卷<span class="note-inline">(或四卷亦云大僧威儀經房云見別錄按僧祐失譯錄中分為二部部各二卷別錄中合今只有二卷餘三莫存)</span></li>

<li>道地經一卷<span class="note-inline">(初出或加大字是修行經抄元外國略本道安注解見僧祐錄群錄並云二卷准安公序云凡有七章此之一卷文亦備矣)</span></li>

<li>迦葉結經一卷<span class="note-inline">(初出見長房錄)</span></li>

<li>阿毘曇五法行經一卷<span class="note-inline">(或無行字亦云阿毘曇苦慧經見祐僧錄)</span><p style="margin-left:1em">已上見存已下闕本。</p>
</li>

<li>無量壽經二卷<span class="note-inline">(初出與寶積無量壽會等同本房云見別錄)</span></li>

<li>如幻三昧經二卷<span class="note-inline">(或一卷初出與寶積善住意會等同本見長房錄)</span></li>

<li>月燈三昧經一卷<span class="note-inline">(出大月燈經第七異譯見長房錄)</span></li>

<li>十二因緣經一卷<span class="note-inline">(初出亦云聞城十二因緣經見僧祐錄)</span></li>

<li>內藏經一卷<span class="note-inline">(第二出一名內藏百品或云百寶元嘉二年十二月出見朱士行漢錄)</span></li>

<li>四不可得經一卷<span class="note-inline">(初出或無可字見長房錄)</span></li>

<li>藥王藥上菩薩觀經一卷<span class="note-inline">(初出見長房錄)</span></li>

<li>空淨天感應三昧經一卷<span class="note-inline">(舊錄云空淨三昧經初出見長房錄)</span></li>

<li>卒逢賊結衣帶呪經一卷<span class="note-inline">(見長房錄)</span></li>

<li>呪賊經一卷<span class="note-inline">(一名辟除賊害呪見長房錄僧祐失譯錄中雙載二本同名呪賊此但存一)</span></li>

<li>十四意經一卷<span class="note-inline">(舊錄云菩薩十四意經見僧祐錄)</span></li>

<li>法律三昧經一卷<span class="note-inline">(初出見法上錄)</span></li>

<li>道意發行經二卷<span class="note-inline">(或一卷見道安及僧祐錄房云出長阿含)</span></li>

<li>大十二門經二卷<span class="note-inline">(或一卷出長阿含安公注解見寶唱及僧祐錄)</span></li>

<li>小十二門經一卷<span class="note-inline">(出長阿含安公注解見寶唱錄及僧祐錄)</span></li>

<li>七法經一卷<span class="note-inline">(舊錄云阿毘曇七法行經或直云七法行經見僧祐錄房云出長阿含)</span></li>

<li>多增道章經一卷<span class="note-inline">(舊錄無道字云異出十報法見長房錄云出長阿含)</span></li>

<li>義決律經一卷<span class="note-inline">(或無經字亦云義決律法行經安公云出長阿含見僧祐錄)</span></li>

<li>雜四十四篇經二卷<span class="note-inline">(或云雜經四十四篇既不顯名未知何經安公云出增一阿含見僧祐錄)</span></li>

<li>百六十品經一卷<span class="note-inline">(舊錄云增一阿含百六十章經見僧祐錄)</span></li>

<li>舍頭諫經一卷<span class="note-inline">(見舊錄第二出亦云舍頭諫太子明二十八宿經亦云太子明星二十八宿經亦云虎耳經)</span></li>

<li>瑠璃王經一卷<span class="note-inline">(或云流離房云出增一檢無見長房錄)</span></li>

<li>五門禪要用法經一卷<span class="note-inline">(初出見長房錄)</span></li>

<li>太子夢經一卷<span class="note-inline">(初出見長房錄)</span></li>

<li>禪經二卷<span class="note-inline">(第二出房云見別錄)</span></li>

<li>恒水經一卷<span class="note-inline">(初出亦云恒水不說戒經見法上錄寶唱錄云恒水誡經)</span></li>

<li>悔過法經一卷<span class="note-inline">(見長房錄)</span></li>

<li>五法經一卷<span class="note-inline">(見僧祐錄)</span></li>

<li>五行經一卷<span class="note-inline">(見長房錄)</span></li>

<li>小般泥洹經一卷<span class="note-inline">(房云見別錄祐錄云或名泥洹後諸比丘經或云泥洹後變記經或云泥洹後比丘世變經或云佛般泥洹後比丘世變經)</span></li>

<li>正齋經一卷<span class="note-inline">(見長房錄)</span></li>

<li>分明罪福經一卷<span class="note-inline">(見長房錄)</span></li>

<li>難提迦羅越經一卷<span class="note-inline">(見僧祐錄)</span></li>

<li>禪定方便次第法經一卷<span class="note-inline">(見長房錄)</span></li>

<li>禪法經一卷<span class="note-inline">(見長房錄)</span></li>

<li>當來變滅經一卷<span class="note-inline">(見長房錄)</span></li>

<li>修行道地經七卷<span class="note-inline">(或六卷初出或云順道行經漢永康元年譯支敏度製序見寶唱錄及別錄)</span></li>

<li>五門禪要用法經一卷<span class="note-inline">(初出見長房錄)</span></li>

<li>思惟要略經一卷<span class="note-inline">(或直云思惟經初出見僧祐錄)</span></li>

<li>法句經四卷<span class="note-inline">(初出見長房錄)</span></li>

<li>請賓頭盧法一卷<span class="note-inline">(初出見內典錄)</span></li>

<li>阿毘曇九十八結經一卷<span class="note-inline">(見僧祐錄)</span><p style="margin-left:1em">右九十五部一百一十五卷<span class="note-inline">(方等要慧下五十四部五十九卷見存無量壽經下四十一部五十六卷闕本)</span>。</p>
<p>沙門安清字世高。安息國王正后之太子也。幼懷淳孝敬養竭誠。惻隱之仁爰及蠢類。其動言立行若踐規矩焉。加以志業聰敏剋意好學。外國典籍莫不該貫。七曜五行之象。風角雲物之占。推步盈縮悉窮其變。兼洞曉醫術妙善鍼脈。覩色知病投藥必濟。乃至鳥獸鳴呼聞聲知心。嘗行見群燕忽謂伴曰。燕云應有送食者。頃之果有致焉。眾咸奇之於是儁異之名被於西域。遠近隣國咸敬而偉之。高雖在居家而奉戒精峻。講集法施與時相續。後王薨將嗣國位。乃深惟苦空厭離名器。行服既畢遂讓國與叔出家修道。博綜經藏尤精阿毘曇學。諷持禪經略盡其妙。既而遊方弘化遍歷諸國。以漢桓之初始到東夏。高才悟機敏一聞能達。至止未久大通華言。慨正法微廣事宣譯。高窮理盡性自識宿緣。多有神迹世莫能量。初高自稱先身已經為安息王子。與其國中長者子俱共出家。分衛之時。值施主不稱。每輒懟恨。高屢加訶諫。終不悛改。如此二十餘年。乃與同學辭訣云。我當往廣州畢宿世之對。卿明經精勤不在吾後。而性多恚怒。命過當受惡形。我若得道必當相度。既而遂適。廣州值寇賊大亂。行路逢一年少。唾手拔刀曰真得汝矣。高笑曰。我宿命負卿故遠相償。卿之忿怒。故是前世時意也。遂申頸受刃容無懼色。賊遂殺之。觀者填路。莫不駭其奇異。而此神識還為安息王太子。即今時世高身是。高遊化中國宣經事畢。值靈帝之末關洛擾亂。乃振錫江南云。我當過廬山度昔同學。行達䢼亭湖廟。此廟舊有靈威。<span class="corr">商</span>旅祈禱乃分風上下各無留滯。嘗有乞神竹者。未許輒取。舫即覆沒。竹還本處。自是舟人敬憚莫不懾影。高同旅三十餘船奉牲請福。神乃降祝曰。船有沙門可更呼上。客咸驚愕請高入廟。神告高曰。吾昔外國與子俱出家學道。好行布施而性多瞋怒今為䢼亭廟神。周迴千里並吾所治。以布施故珍玩甚豐。以瞋恚故墮此神報。今見同學悲欣可言。壽盡旦夕。而醜形長大。若於此捨命穢污江湖。當度山西澤中。此身滅後恐墮地獄。吾有絹千疋并雜寶物。可為立法營塔使生善處也。高曰。故來相度何不出形。神曰。形甚醜異眾人必懼。高曰。但出眾不怪也。神從床後出頭。乃是大蟒。不知尾之長短。至高膝邊。高向之梵語數番讚唄數契。蟒悲淚如雨須臾還隱。高即取絹物辭別而去。舟侶颺帆。蟒復出身登山而望眾人。舉手然後乃滅。倏忽之頃便達豫章。即以廟物造東寺。高去後神即命過。暮有一少年。上船長跪高前。受其呪願忽然不見。高謂船人曰。向之少年即䢼亭廟神得離惡形矣。於是廟神歇滅無復靈驗。後人於山西澤中。見一死蟒頭尾數里。今潯陽郡蛇村是也。高後復到廣州。尋其前世害己少年尚在。高徑投其家說昔日償對之事。并敘宿緣歡喜相向云。吾猶有餘報。今當往會稽畢對。廣州客悟高非凡。豁然意解追恨前愆。厚相資供隨高東遊遂達會稽。至便入市正值市中有亂相。打者誤著高頭。應時殞命。廣州客頻驗二報。遂精勤佛法具說事緣。遠近聞知莫不悲歎。明三世之有徵也。高以桓帝建和二年戊子至靈帝建寧三年庚戌二十餘載。譯大乘要慧等經九十五部。並義理明柝文字允正。辯而不華質而不野。凡在讀者等斖斖然而不勌焉。世高本既王種名高外國。所以西方賓旅猶呼安侯至今為號焉。天竺自稱書為天書語為天語。音訓詭蹇與漢殊異。先後傳譯多致謬濫。唯高所出為群譯之首。安公以為若及面稟不異見聖。列代明德咸贊而思焉。其釋道安錄。僧祐出三藏記。慧皎高僧傳等。止云高譯三十九部。費長房錄便載一百七十六部。今以房錄所載多是別生從大部出。未可以為翻譯正數。今隨次刪之。如後所述。</p>

<ul class="">
<li>情離有罪經<span class="note-inline">(房云世注偽疑今亦在疑偽錄)</span></li>

<li>八光經</li>

<li>舍利弗問寶女經</li>

<li>舍利弗歎寶女說不思議經<span class="note-inline">(亦直云歎寶女經)</span></li>

<li>申越長者悔過供佛經<span class="note-inline">(亦云申起長者悔過經申越申起末詳何正八光等四經並出大集)</span></li>

<li>四百三昧名經<span class="note-inline">(出大雲經)</span></li>

<li>摩訶衍精進度中罪報品經<span class="note-inline">(出智度論)</span></li>

<li>大迦葉遇尼乾子經<span class="note-inline">(出長阿含)</span></li>

<li>阿難惑經<span class="note-inline">(出人本欲生經)</span></li>

<li>第一四門經</li>

<li>第二四門經</li>

<li>第三四門經</li>

<li>甘露正意經<span class="note-inline">(亦云佛入甘露調意經第一四門等四經出僧祐失譯錄亦出寶唱錄並是大十二門經一部後人分品寫出遂成四經)</span></li>
</ul></li>

<li>尊者薄拘羅經<span class="note-inline">(或直云薄拘羅經亦云薄拘羅答異學問經)</span></li>

<li>婆羅門行經</li>

<li>長者兄弟詣佛經<span class="note-inline">(亦云長者梨師達多兄弟二人往佛所經薄拘羅等三經出中阿含)</span></li>

<li>五戰鬪人經</li>

<li>世間強盜布施經</li>

<li>梵天詣婆羅門講堂經</li>

<li>郁伽居士見佛聞法醒悟經<span class="note-inline">(亦云修伽陀居士佛為說法得性悟經)</span></li>

<li>水喻經<span class="note-inline">(五戰鬪等五經並出增一阿含)</span></li>

<li>佛為婆羅門說四法經</li>

<li>佛為事火婆羅門說悟道經</li>

<li>佛為婆羅門說耕田經<span class="note-inline">(或無田字)</span></li>

<li>佛為憍慢婆羅門說偈經</li>

<li>佛為頻頭婆羅門說像類經</li>

<li>佛為阿支羅迦葉說自他作苦經</li>

<li>目連見眾生身毛如箭經</li>

<li>阿那律思惟目連神力經</li>

<li>無畏離車白阿難經</li>

<li>商人脫賊難經</li>

<li>世間言美色經</li>

<li>純陀沙彌經<span class="note-inline">(或作沙門或為淳字)</span></li>

<li>商人子作佛事經</li>

<li>婆羅門通達經論</li>

<li>外道出家經</li>

<li>婆羅門服白經</li>

<li>精勤四念處經</li>

<li>婆羅門虛偽經</li>

<li>佛為調馬聚落主說法經</li>

<li>一切行不恒安住經</li>

<li>婆羅門問世尊將來有幾佛經</li>

<li>婆羅門問佛布施得福經</li>

<li>豆遮婆羅門論議出家經</li>

<li>佛化火與<span class="note-inline">(或作大與)</span></li>

<li>婆羅門出家經</li>

<li>浮水譬喻經<span class="note-inline">(一名恒水流澍經或作流澍)</span></li>

<li>四吒婆羅門出家得道經</li>

<li>過去彈琴人經</li>

<li>婆羅門解知眾術經</li>

<li>獨富長者經<span class="note-inline">(亦云獨付長者財物無付經亦云長者命終無子付囑經)</span></li>

<li>佛為年少婆羅門說知善不善經</li>

<li>佛為那拘羅長者說根熟經<span class="note-inline">(或無羅根熟三字)</span></li>

<li>禪思滿足經<span class="note-inline">(說四法等三十二經並出雜阿含)</span></li>

<li>禪祕要經<span class="note-inline">(出治禪病祕要法)</span></li>

<li>前世諍女經</li>

<li>子命過經</li>

<li>迦旃延無常經</li>

<li>審裸形子經<span class="note-inline">(一名佛覆裸形子經)</span></li>

<li>鱉喻經<span class="note-inline">(前世諍等五經並出生經)</span></li>

<li>鏡面王經<span class="note-inline">(出義足經)</span></li>

<li>三毒經</li>

<li>數息事經<span class="note-inline">(上二小乘雜抄)</span></li>

<li>七老婆羅門請為弟子經</li>

<li>孤母喪一子經</li>

<li>斫毒樹復生經</li>

<li>求離牢獄經</li>

<li>良時難遇經</li>

<li>昔有二人相愛敬經</li>

<li>慈仁不殺經</li>

<li>摩耶祇女人謗佛生身入地獄經</li>

<li>最勝長者受呪願經<span class="note-inline">(亦直云受呪願經)</span></li>

<li>佛神力救長者子經</li>

<li>佛度旃陀羅兒出家經</li>

<li>承事勝己經</li>

<li>調達生身入地獄經</li>

<li>多倒見眾生經</li>

<li>長者夜輸得非常觀經<span class="note-inline">(亦直云得非常觀經七老婆羅門等一十五經並出出曜經)</span></li>

<li>人受身入陰經</li>

<li>人身四百四病經</li>

<li>五陰成敗經</li>

<li>地獄罪人眾苦經</li>

<li>人病醫不能治經<span class="note-inline">(人受身等五經並出修行道地經)</span></li>

<li>阿練若習禪法經<span class="note-inline">(出坐禪三昧經)</span></li>

<li>蓮華女經<span class="note-inline">(出法句譬喻經)</span></li>

<li>迦葉詰阿難經<span class="note-inline">(亦名迦葉責阿難雙度羅漢喻經)</span></li>

<li>金色女經<span class="note-inline">(迦葉詰阿難等二經出雜譬喻)</span><p style="margin-left:1em">右八光經等八十五部八十五卷。長房等錄皆云安高所出。今按隋開皇仁壽二本眾經錄及新括出別生抄經等。此等並從諸經別生。或非安高所出。不合足為翻譯之數。今為實錄故總刪之。</p>
</li>

<li>道行經一卷<span class="note-inline">(光和二年十月八日出見經後記朱士行漢錄僧祐錄等安公云道行品者般若抄也外國高明者所撰安為之序并注)</span></li>

<li>般舟三昧經二卷<span class="note-inline">(光和二年十月八日出見經後記高僧傳等二經同時啟夾故出日同也舊錄云大般舟三昧經或一卷第二出與大集賢護經等同本)</span><p style="margin-left:1em">右二部三卷其本並闕。</p>
<p>沙門竺佛朔。經後記云。竺佛朔印度人也。識性明敏博綜多能。以靈帝光和之初。齎道行等經來適洛陽。轉梵為漢。譯人時滯雖有失旨。然棄文存質深得經意。月支沙門支讖傳語。河南孟福字元士張蓮字少安筆受。並見經後記　法鏡經二卷<span class="note-inline">(安公云出方等部初出與寶積郁伽長者會等同本或一卷沙門嚴佛調筆受康僧會注見僧祐錄)</span>阿含口解十二因緣經一卷<span class="note-inline">(亦云斷十二因緣經亦直云阿含口解舊錄云安侯口解凡有四名同是一本內典中安高安玄俱出口解者誤也)</span>。</p>
<p style="margin-left:1em">右二部三卷其本並在。</p>
<p>優婆塞安玄。安息國人也。志性貞白深閑理致。秉持法戒毫釐弗虧。博誦群經多所通習。漢靈帝時遊賈雒陽。有功號騎都尉。性虛靜溫恭。常以法事為己務。漸練漢言志宣經典。常與沙門講論道義。世所謂都尉者也。玄以光和四年辛西。與沙門嚴佛調共出法鏡等經。玄口譯梵文佛調筆受。理得音正盡經微旨。郢匠之美見述後代。祐云法鏡佛調出者。據其共譯以說。又稱阿含口解世高譯者。此乃姓同相濫也<span class="note-inline">(舊錄既名安侯口解計亦合是世高出也)</span>。</p>
</li>

<li>成具光明定意經一卷<span class="note-inline">(或云成具光明三昧經或直云成具光明經第二出見朱士行支敏度僧祐等三錄及高僧傳)</span></li>

<li>阿那律八念經一卷<span class="note-inline">(或直云八念經一名禪行<span class="corr">斂</span>意經舊錄云禪行檢意出中阿含經第十八卷異譯見舊錄)</span></li>

<li>馬有三相經一卷<span class="note-inline">(亦云善馬有三相經出雜阿含經第三十三卷異譯房云見吳錄)</span></li>

<li>馬有八態譬人經一卷<span class="note-inline">(亦直云馬有八態經一名馬有八弊惡態經出雜阿含經第三十三卷異譯房云見吳錄)</span></li>

<li>小道地經一卷<span class="note-inline">(房云見吳錄已前見存已後闕)</span></li>

<li>聞城十二因緣經一卷<span class="note-inline">(第二出與世高譯十二因緣經等同本房云見吳錄)</span></li>

<li>大摩耶經一卷<span class="note-inline">(或無大字或二卷初出與摩訶摩耶經同本房云見吳錄)</span></li>

<li>賴吒和羅經一卷<span class="note-inline">(出中阿含經第三十一卷異譯房云見吳錄安云出方等部者或恐誤也)</span></li>

<li>小本起經二卷<span class="note-inline">(或云修行本起或云宿行本起近加小字耳初出與瑞應本起經等同本見舊錄及高僧傳)</span></li>

<li>墮落優婆塞經一卷<span class="note-inline">(或云優披塞房云見吳錄)</span><p style="margin-left:1em">右一十部一十一卷<span class="note-inline">(小道地上五部五卷見在聞城下五部六卷闕本)</span>。</p>
<p>沙門支曜西域人。博達群典妙解幽微。以靈帝中平二年乙丑。於洛陽譯成具光明等經十部。長房等錄又有首至問佛十四事經<span class="note-inline">(或無佛字)</span>余親見其本乃是經抄已編別生錄內。此刪不載。</p>
</li>

<li>問地獄事經一卷<span class="note-inline">(見朱士行漢錄及高僧傳)</span><p style="margin-left:1em">右一部一卷本闕。</p>
<p>沙門康臣<span class="note-inline">(或作臣字未詳孰是)</span>西城人。心存遊化志在弘宣。以靈帝中平四年丁卯。於洛陽譯問地獄經。言直理詣不加潤飾濡首菩薩無上清。</p>
</li>

<li>淨分衛經二卷<span class="note-inline">(一名決了諸法如幻化三昧經初出與大般若那伽室利分等同本或一卷見長房錄)</span></li>

<li>慧上菩薩問大善權經二卷<span class="note-inline">(初出與寶積大乘方便會等同本或無菩薩字或一卷見長房錄)</span></li>

<li>古維摩詰經二卷<span class="note-inline">(初出見古錄及朱士行漢錄與唐譯無垢稱經等同本)</span></li>

<li>思意經一卷<span class="note-inline">(亦云益意經初出見長房錄)</span></li>

<li>菩薩內習六波羅蜜經一卷<span class="note-inline">(安公云出方等部或云內六波羅蜜經亦云內外者見長房錄)</span><p style="margin-left:1em">右五部八卷<span class="note-inline">(前四部七卷本闕後一部一卷見在)</span>。</p>
<p>沙門嚴佛調<span class="note-inline">(亦云浮調據僧祐錄及高僧傳合是沙門長房等錄云清信士者非也)</span>臨淮郡人。綺年穎悟敏而好學信慧自然。遂出家修道通譯經典見重於時。調以靈帝中平五年戊辰。於洛陽譯濡首菩薩等經五部。世稱安侯都尉佛調三人傳譯號為難繼。安公稱佛調出經省而不繁全本巧妙焉。又長房等錄更有迦葉詰阿難經。亦云佛調所譯。余親見其本乃是諸經之抄。有數條事。隨眾經錄云出雜譬喻。安世高聶承遠錄內並有此經。錄家誤也。既是別生抄經。不合為翻譯正數。又有沙彌十慧經云。佛調自撰并注序。既非聖言。又闕其本。今並刪之。</p>
</li>

<li>舍利弗摩目揵連遊四衢經一卷<span class="note-inline">(出增一阿含第四十一卷異譯見別錄)</span></li>

<li>興起行經二卷<span class="note-inline">(亦名嚴誡宿緣經見吳錄見題云出雜藏)</span></li>

<li>梵網經二卷<span class="note-inline">(初出見吳錄或三卷)</span></li>

<li>四諦經一卷<span class="note-inline">(興平元年出第二譯出中阿含第七卷異譯與世高出者小異見竺道祖漢錄中)</span></li>

<li>太子本起瑞應經二卷<span class="note-inline">(亦云瑞應本起第二出與過現因果經等同本房云見三藏記然祐三藏記中孟詳出中本起非瑞應本起也)</span></li>

<li>報福經一卷<span class="note-inline">(或云福報見吳錄)</span><p style="margin-left:1em">右六部九卷<span class="note-inline">(興起行經上二部三卷見在梵網經下四部六卷闕本)</span>。</p>
<p>沙門康孟詳。其先康居國人。有慧學之譽。以獻帝興平元年甲戌至建安四年己卯。於洛陽譯遊四衢等經六部。安公云。孟詳所翻弈弈流。便足騰玄趣也。</p>
</li>

<li>修行本起經二卷<span class="note-inline">(見始興錄第三出與瑞應本起經等同本一名宿行本起)</span><p style="margin-left:1em">右一部二卷其本見在。</p>
<p>沙門竺大力西域人。情好遠遊無憚艱險。以獻帝建安二年丁丑三月。於洛陽譯修行本起經。其經梵本亦是曇果與康孟詳。於迦維羅衛國齎來。康孟詳度語。</p>
</li>

<li>中本起經二卷<span class="note-inline">(或云太子中本起經見始興錄經初題云出長阿含)</span><p style="margin-left:1em">右一部二卷其本見在。</p>
<p>沙門曇果西域人。學該內外解通真俗。於迦維羅衛國齎經梵本屆于洛陽。以獻帝建安十二年丁亥譯中本起經。康孟詳度語。內典錄中以曇果與孟詳共出。遂與孟詳太子本起瑞應合為一本者非也。二經全異不可合之。祐云。中本起康孟詳出者。據其共經故耳。</p>
</li>

<li>大方便佛報恩經七卷</li>

<li>摩訶衍寶嚴經一卷<span class="note-inline">(一名大迦葉品第二出與寶積普明菩薩會等同本中云晉言合編晉錄今且依舊祐云摩訶乘寶嚴經)</span></li>

<li>後出阿彌陀佛偈經一卷<span class="note-inline">(或無經字第二出)</span></li>

<li>未曾有經一卷<span class="note-inline">(初出與唐譯甚希有經等同本)</span></li>

<li>作佛形像經一卷<span class="note-inline">(一名優填王作佛形像經一名作像因緣經與造立形像福報經同本)</span></li>

<li>安宅神呪經一卷<span class="note-inline">(亦云安宅呪法經祐云安宅呪)</span></li>

<li>受十善戒經一卷</li>

<li>苦陰經一卷<span class="note-inline">(出中阿含經第二十五卷異譯)</span></li>

<li>魔嬈亂經一卷<span class="note-inline">(一名弊魔試目蓮經一名魔王入目連蘭腹經出中阿含經第三十卷異譯)</span></li>

<li>沙彌尼戒經一卷<span class="note-inline">(或無經字)</span></li>

<li>優波離問佛經一卷<span class="note-inline">(或云優波離律)</span></li>

<li>分別功德論四卷<span class="note-inline">(或云分別功德經或三卷或五卷)</span></li>

<li>禪要呵欲經一卷<span class="note-inline">(題云禪要經呵欲品)</span></li>

<li>內身觀章句經一卷<span class="note-inline">(或無句字)</span></li>

<li>雜譬喻經二卷<span class="note-inline">(一名菩薩度人經)</span></li>

<li>六菩薩名經一卷<span class="note-inline">(房入藏云六菩薩名亦當誦持)</span><p style="margin-left:1em">已上存已下闕　般舟三昧念佛章經一卷<span class="note-inline">(是行品別翻第四出)</span>。</p>
</li>

<li>阿彌陀佛偈一卷<span class="note-inline">(初出)</span></li>

<li>梵本經四卷<span class="note-inline">(舊云胡本新改為梵似長安中出)</span></li>

<li>泥洹後千歲變經四卷<span class="note-inline">(一名千歲變經祐云泥洹後千歲中變記一卷)</span></li>

<li>諸經佛名二卷<span class="note-inline">(今疑是不思議功德經)</span></li>

<li>三千佛名經一卷</li>

<li>稱揚百七十佛名經一卷<span class="note-inline">(亦直名百七十佛名今疑出稱揚功德經)</span></li>

<li>南方佛名經一卷<span class="note-inline">(舊云一名治城寺經者非也此乃題寺為記非是經之異名)</span></li>

<li>滅罪得福佛名經一卷</li>

<li>觀世音所說行法經一卷<span class="note-inline">(是呪經)</span></li>

<li>薩陀波崙菩薩求深般若圖像經一卷</li>

<li>受持佛名不墮惡道經一卷</li>

<li>五龍呪毒經一卷</li>

<li>取血氣神呪經一卷<span class="note-inline">(舊錄云血呪)</span></li>

<li>呪賊呪法經一卷<span class="note-inline">(房云異出本祐直云呪賊)</span></li>

<li>七佛安宅神呪經一卷</li>

<li>菩薩受戒法經一卷<span class="note-inline">(祐錄無經字房云異出本)</span></li>

<li>受菩薩戒次第十法一卷</li>

<li>菩薩懺悔法一卷</li>

<li>初發意菩薩常晝夜六時行五事經一卷</li>

<li>頂生王因緣經一卷<span class="note-inline">(舊錄云頂生王經)</span></li>

<li>長者賢首經一卷</li>

<li>梵志喪女經一卷</li>

<li>[狂-王+樂]狗齧王經一卷<span class="note-inline">(舊錄云[狂-王+樂]狗經)</span></li>

<li>勤苦泥犁經一卷</li>

<li>地獄經一卷</li>

<li>十一因緣章經一卷<span class="note-inline">(舊錄云十一因緣經或作十二)</span></li>

<li>沙門為十二頭陀經一卷</li>

<li>僧名數事行經一卷</li>

<li>比丘諸禁律經一卷</li>

<li>摩訶僧祇律比丘要集一卷<span class="note-inline">(一名摩訶僧祇部比丘隨用要集法)</span></li>

<li>沙彌十戒經一卷<span class="note-inline">(舊錄云沙彌戒)</span></li>

<li>比丘尼十戒經一卷</li>

<li>賢者五戒經一卷</li>

<li>優婆塞威儀經一卷</li>

<li>庾伽三磨斯經一卷<span class="note-inline">(譯言修行略一名達磨多羅禪法或云達磨多羅菩薩撰禪經要集)</span></li>

<li>梵音偈本一卷<span class="note-inline">(舊云胡音)</span></li>

<li>讚七佛偈一卷</li>

<li>怛惒尼百句一卷</li>

<li>五言詠頌本起一卷<span class="note-inline">(一百四十二首)</span></li>

<li>道行品諸經梵音解一卷<span class="note-inline">(舊云胡音)</span></li>

<li>法句譬喻經一卷<span class="note-inline">(祐錄云凡十七事或無喻字上五十九部並見僧祐失譯錄)</span><p style="margin-left:1em">右五十九部七十六卷<span class="note-inline">(准房錄本數合有七十七卷其分別功德論錄云五卷今有四卷故七十六菩薩名上一十六部二十六卷見在般舟下四十三部五十卷闕本)</span>。</p>
<p>長房等錄漢後失譯。總有一百二十五部一百四十八卷。今以餘六十六部七十一卷子細讎校非是失源。具述委由列之如左。</p>
</li>

<li>佛遺日摩尼寶經<span class="note-inline">(漢支讖譯)</span></li>

<li>菩薩生地經</li>

<li>惟日雜難經<span class="note-inline">(已上二經吳支謙譯)</span></li>

<li>金剛三昧本性清淨不壞不滅經<span class="note-inline">(或云金剛清淨經長房等錄云吳代支謙譯漢後失譯錄中復載今詳此經非是漢代失源復非支謙所出似是姚秦以來什公等譯今且為失源編於秦錄)</span></li>

<li>舊雜譬喻經二卷<span class="note-inline">(吳代康僧會譯)</span></li>

<li>十方佛名經三十二相因緣經<span class="note-inline">(已上二經西晉竺法護譯)</span></li>

<li>菩薩修行經<span class="note-inline">(一名長者威施所問菩薩修行經或云長者修行經已曾三譯一存二闕備顯錄中)</span></li>

<li>迦葉赴佛泥洹經<span class="note-inline">(一名佛般泥洹時迦葉赴佛經)</span></li>

<li>鐵城泥犁經<span class="note-inline">(一名中阿含泥犁經)</span></li>

<li>寂志果經三十七品經<span class="note-inline">(抄諸經撰在別生錄)</span></li>

<li>七佛所結麻油述呪</li>

<li>幻師陂陀神呪</li>

<li>呪齲齒呪<span class="note-inline">(一名呪蟲齒一直名呪齒)</span></li>

<li>呪牙痛呪</li>

<li>呪眼痛呪<span class="note-inline">(迦葉赴下十經東晉竺曇無蘭譯)</span></li>

<li>千佛因緣經</li>

<li>海八德經<span class="note-inline">(已上二經法上錄云姚秦羅什譯)</span></li>

<li>菩薩所生地經</li>

<li>摩訶剎頭經<span class="note-inline">(已上二經乞伏秦聖堅譯)</span></li>

<li>寂調意<span class="note-inline">(合作音字意者誤也)</span></li>

<li>所問經<span class="note-inline">(一名如來所說清淨調伏經)</span></li>

<li>轉女身菩薩經<span class="note-inline">(一名樂瓔珞莊嚴方便經一名樂瓔珞莊嚴女經已上二經宋代法海譯)</span></li>

<li>沙彌威儀經<span class="note-inline">(或無經字宋求那跋摩譯)</span></li>

<li>四天王經<span class="note-inline">(宋智嚴譯)</span></li>

<li>鹽王五使者經<span class="note-inline">(一名五天使經)</span></li>

<li>譬喻經<span class="note-inline">(已上二經宋慧簡譯)</span></li>

<li>八部佛名經<span class="note-inline">(元魏瞿曇流支譯)</span></li>

<li>觀無量壽佛經<span class="note-inline">(此經已曾兩譯一存一闕備顯錄中)</span></li>

<li>般若波羅蜜神呪經<span class="note-inline">(出大品經)</span></li>

<li>功德莊嚴王八萬四千歲請佛經<span class="note-inline">(出大集經)</span></li>

<li>大方廣如來性起微密藏經二卷<span class="note-inline">(亦直云如來性起經是舊華嚴經如來性起品)</span></li>

<li>合道神足經四卷<span class="note-inline">(一名道神足無極變化經即道神足經之異名二本無別)</span></li>

<li>持齋經<span class="note-inline">(齋經別名)</span></li>

<li>過去香蓮華佛世界經<span class="note-inline">(出悲華經)</span></li>

<li>善德婆羅門求舍利經</li>

<li>人弘法經<span class="note-inline">(已上二經出大雲經)</span></li>

<li>五十三佛名經<span class="note-inline">(出藥王藥上經)</span></li>

<li>彌勒為女身經</li>

<li>一切施王所行檀波羅蜜經<span class="note-inline">(亦直云行檀波羅蜜經亦名薩和檀王經)</span></li>

<li>摩調王經</li>

<li>小兒聞法即解經<span class="note-inline">(已上四經出六度集)</span></li>

<li>淨除業障經<span class="note-inline">(抄淨業障經)</span></li>

<li>十住毘婆沙經<span class="note-inline">(抄十住論)</span></li>

<li>七寶經<span class="note-inline">(出增一阿含經)</span></li>

<li>質多長者請比丘經</li>

<li>外道誘質多長者經</li>

<li>佛見牧牛者請比丘示導經</li>

<li>長者命終無子付囑經<span class="note-inline">(獨富長者經異名質多等四經出雜阿含)</span></li>

<li>積骨經<span class="note-inline">(出七處三觀經)</span></li>

<li>誨子經<span class="note-inline">(出生經)</span></li>

<li>梵志觀無常得解脫經<span class="note-inline">(出筏足經)</span></li>

<li>梵志避死經</li>

<li>貧子得財發狂經</li>

<li>無害梵志執志經</li>

<li>善唄比丘經<span class="note-inline">(梵志避等四經出出曜經)</span></li>

<li>福子經</li>

<li>居士物故為婦鼻中蟲經</li>

<li>須河譬經</li>

<li>教子經<span class="note-inline">(一名須達教子經亦云須達訓子經福子等四經出雜譬喻)</span></li>

<li>龍種尊國變化經</li>

<li>觀世樓炭經<span class="note-inline">(云有三品)</span></li>

<li>清淨法行經<span class="note-inline">(已上三經先在偽錄)</span></li>

<li>華嚴瓔珞經　般若得經<span class="note-inline">(已上二經僧法尼誦出亦在偽錄)</span>　賢劫千佛名經一卷<span class="note-inline">(祐云唯有佛名與曇無蘭所出四諦經千佛名異出賢劫經中異譯)</span><p style="margin-left:1em">右佛遺日下六十六部七十二卷。或翻譯有憑。或別生疑偽。今既尋知所據故非漢代失源。同舊重編恐成繁雜。今並剛也。長房錄云。已上一百二十五部一百四十八卷。並是僧祐律師出三藏記撰。古舊二錄及安錄失源。并新集所得失譯諸經卷部甚廣。讎校群目蕪穢者眾。出入相交實難詮定。未覩經卷空閱名題。有入有源無入無譯。詳其初始非不有由。既涉遠年故附此末。冀後博識脫覩本流。希還正收以為有據。瀅澄法海使靜波濤焉。今尋長房此言未可依據。委求同異如前所述。</p>
<p>已下新附此錄。</p>
</li>

<li>拔陂菩薩經一卷<span class="note-inline">(或為拔波安錄云颰披陀菩薩經安公云出方等部是般舟經初四品異譯第五出)</span></li>

<li>栴檀樹經一卷</li>

<li>阿鳩留經一卷</li>

<li>菩薩道地經一卷<span class="note-inline">(安公云出方等部)</span></li>

<li>魔王入目揵蘭腹經一卷<span class="note-inline">(亦名弊魔試目連經舊錄云魔王入目連腹中經出中阿含第三十卷即後十經之一也)</span></li>

<li>佛有五百比丘經一卷</li>

<li>凡人有三事愚癡不足經一卷</li>

<li>佛誡諸比丘言我以天眼視天下人生死好醜尊者卑者經一卷<span class="note-inline">(安公云上三經出中阿含)</span></li>

<li>自見自知為能盡結經一卷</li>

<li>有四求經一卷</li>

<li>佛本行經一卷</li>

<li>河中大聚沫經一卷<span class="note-inline">(或云水沫所漂經或云聚沫譬經眾經錄云出雜阿含今以安錄先集雜含後譯是別譯本非從彼出)</span></li>

<li>便賢者坑經一卷<span class="note-inline">(坑字或作旃)</span></li>

<li>所非汝所經一卷</li>

<li>兩比丘得割經一卷</li>

<li>道德舍利日經一卷</li>

<li>舍利日在王舍國經一卷</li>

<li>獨居思惟自念止經一卷</li>

<li>問所明種經一卷</li>

<li>欲從本相有經一卷<span class="note-inline">(或云欲從本經)</span></li>

<li>獨坐思惟意中生念經一卷</li>

<li>佛說如是有諸比丘經一卷</li>

<li>比丘所求色經一卷</li>

<li>道有比丘經一卷</li>

<li>色為非常念經一卷<span class="note-inline">(從自見自知下本有二十二經安公云是阿含一卷於中五經已備餘錄今但有十七載雜含分中)</span></li>

<li>色比丘念本起經一卷</li>

<li>善惡意經一卷</li>

<li>比丘一法相經一卷</li>

<li>有二力本經一卷</li>

<li>有三力經一卷</li>

<li>有四力經一卷</li>

<li>人有五力經一卷</li>

<li>不聞者類相聚經一卷<span class="note-inline">(舊錄云類相聚經與相應相可經同本)</span></li>

<li>天上釋為故世在人中經一卷<span class="note-inline">(或作無上誤也)</span></li>

<li>爪頭土經一卷</li>

<li>身為無有反復經一卷</li>

<li>師子畜生王經一卷</li>

<li>阿須倫子婆羅門經一卷</li>

<li>婆羅門子名不侵經一卷</li>

<li>生聞婆羅門經一卷<span class="note-inline">(舊錄云生聞梵志經)</span></li>

<li>有[阿-可+桑]竭經一卷</li>

<li>署杜乘婆羅門經一卷</li>

<li>佛在拘薩國經一卷</li>

<li>佛在優墮國經一卷<span class="note-inline">(經作優隨)</span></li>

<li>是時自梵守經一卷</li>

<li>有三方便經一卷<span class="note-inline">(舊錄云三方便經法經錄云出七處三觀)</span></li>

<li>婆羅門不信重經一卷</li>

<li>佛告舍日經一卷</li>

<li>四意止經一卷<span class="note-inline">(舊錄云四意止本行經法錄云出中阿含)</span></li>

<li>說人自說人骨不知腐經一卷<span class="note-inline">(色比丘念下二十五經安公云並出雜阿含今尋藏中單卷雜阿含內並有此經多是後人合之成卷)</span></li>

<li>雜阿含三十章經一卷<span class="note-inline">(法經錄云出雜阿含異本)</span></li>

<li>五十五法誡經一卷<span class="note-inline">(或云五十五法行)</span></li>

<li>一切義要一卷</li>

<li>說善惡道經一卷</li>

<li>愛欲聲經一卷<span class="note-inline">(一本云愛欲一聲經)</span></li>

<li>摩訶遮曷旋經一卷</li>

<li>天王下作猪經一卷</li>

<li>始造浴佛時經一卷</li>

<li>十二賢者經一卷</li>

<li>佛併父弟調達經一卷<span class="note-inline">(五十五法下安公云上十經出阿毘曇今但有九一本入重譯中即魔王入目連腹經是)</span></li>

<li>憂墮羅迦葉經一卷</li>

<li>四部本文經一卷<span class="note-inline">(安公云上二經出長阿含一本云出阿毘曇)</span></li>

<li>讓德經一卷</li>

<li>有賢者法經一卷</li>

<li>摩訶厥彌難問經一卷<span class="note-inline">(或云大厥彌經)</span></li>

<li>大本藏經一卷</li>

<li>說阿難持戒經一卷</li>

<li>阿難問何因緣持誡見世間貧亦現道貧經一卷</li>

<li>給孤獨四姓家問應受施經一卷</li>

<li>曉所諍不解經者經一卷<span class="note-inline">(今疑上經字錯)</span></li>

<li>奇異道家難問住處經一卷</li>

<li>奇異道家難問法本經一卷</li>

<li>賢者手力經一卷</li>

<li>八法行經一卷</li>

<li>憂多羅經一卷<span class="note-inline">(或作夏字)</span></li>

<li>栴檀調佛經一卷</li>

<li>惡人經一卷</li>

<li>難提和難經一卷<span class="note-inline">(或云難提和羅經)</span></li>

<li>四姓長者難經一卷<span class="note-inline">(舊錄云四姓長者經)</span></li>

<li>折佛經一卷</li>

<li>道地經中要語章一卷<span class="note-inline">(或云小道地經今疑支曜出者是)</span></li>

<li>數練意章一卷<span class="note-inline">(舊錄云數練經安公云上二經出生經祐按今生經無此章名)</span><p style="margin-left:1em">右八十二部八十二卷<span class="note-inline">(初拔陂等三經見在餘者並闕)</span>並是僧祐錄中集安公古典經。既云。古典明是遠代。今者編於漢末以為失源。安公本錄古典總有九十二經。今以餘之十經檢尋群錄。或標譯主或是別生。彼中既載故此除之。</p>
<p>通前舊失譯經五十九部七十六卷。總一百四十一部。一百五十八卷。並為漢代失源云。</p>
</li>
</ul></div>
<div class='div-other'><a id='mulu6' /><p><span class='corr'>魏</span>曹氏都洛陽</p>
<p>自文帝黃初元年庚子。至元帝咸熙二年乙酉。凡經五帝四十六年。沙門五人。所出經戒羯磨。總一十二部。合一十八卷<span class='note-inline'>(於中四部五卷見在八部一十三卷闕本)</span>。</p>

<ul class="">
<li><span class="note-inline">(曹魏)</span>沙門曇柯迦羅<span class="note-inline">(一部一卷戒)</span></li>

<li>沙門康僧鎧<span class="note-inline">(三部四卷經羯磨)</span></li>

<li>沙門曇無諦<span class="note-inline">(一部一卷羯磨)</span></li>

<li>沙門白廷<span class="note-inline">(五部七卷經)</span></li>

<li>沙門安法賢<span class="note-inline">(二部五卷經)</span></li>

<li>僧祇戒本一卷<span class="note-inline">(初出見竺道祖魏世錄)</span><p style="margin-left:1em">右一部一卷本闕。</p>
<p>沙門曇柯迦羅。魏云法時。中印度人。家世大富常修梵福。迦羅幼而才悟質像過人。讀書一覽皆文義通暢。善學四韋陀論。風雲星宿圖讖運變莫不該綜。自言天下文理畢己心腹。至年二十五入一僧坊看。遇見法勝毘曇。聊取覽之茫然不解。殷勤重省更增惛漠。乃歎曰。吾積學多年。浪志墳典遊刃經籍。義不再思文無重覽。今覩佛書頓出情外。當理致鉤深別有精要。於是齎牒入房請一比丘略為解釋。遂深悟因果妙達三世。始知佛教宏曠俗書所不能及。乃棄捨世榮出家精苦。誦大小乘經及諸部毘尼。常貴遊化不樂專守。以文帝黃初三年壬寅來至洛陽。于時魏境雖有佛法。而道風訛替。亦有眾僧未稟歸戒。止以剃落為殊俗耳。設復齋懺事同祠祀。迦羅既至大行佛法。諸僧請出毘尼。迦羅以律藏曲制文言繁廣。佛教未昌必不承用。遂以齊王芳嘉平二年庚午。於洛陽白馬寺出僧祇戒心且備朝夕。於是更集梵僧立羯磨受戒。東夏戒律始自乎此。迦羅後不知所終。</p>
</li>

<li>郁伽長者所問經一卷<span class="note-inline">(或二卷第三譯一名郁伽羅越問菩薩行經嘉平四年出見竺道祖魏錄今編入寶積即第十九會是)</span></li>

<li>無量壽經二卷<span class="note-inline">(第四譯見竺道晉世雜錄及寶唱錄與世高出者小異又與寶積無量壽等同本)</span></li>

<li>四分雜羯磨一卷<span class="note-inline">(題云曇無德律部雜羯磨以結戒場為首新附)</span><p style="margin-left:1em">右三部四卷其本並在。</p>
<p>沙門康僧鎧印度人也。廣學群經義暢幽旨。以嘉平四年壬申。於洛陽白馬寺譯郁伽長者經等三部。高僧傳中云譯四部不具顯名。竺道祖魏晉錄僧祐寶唱梁代錄等。及長房道宣靖邁三錄並云二部。餘二既不顯名。校閱未見。今更得一部。餘欠一經。檢亦未獲。</p>
</li>

<li>曇無德羯磨一卷<span class="note-inline">(題云羯磨一卷出曇無德律以結大界為首見竺道祖魏錄)</span><p style="margin-left:1em">右一部一卷其本見在。</p>
<p>沙門曇無諦亦云曇諦。魏云法實。安息國人。善學律藏妙達幽微。以高貴鄉公正元元年甲戌屆于洛汭。於白馬寺譯曇無德羯磨一部。</p>
</li>

<li>無量清淨平等覺經二卷<span class="note-inline">(第五出與漢世支讖等所出及寶積無量壽會並本同文異見竺道祖晉世雜錄及僧祐錄)</span></li>

<li>叉須賴經一卷<span class="note-inline">(一本無叉字祐錄作又初出見竺道祖及僧祐錄)</span></li>

<li>菩薩修行經一卷<span class="note-inline">(一名長者威施所問菩薩修行經一名長者修行經第二出見始興寶唱二錄)</span></li>

<li>除災患經一卷<span class="note-inline">(見僧祐錄初出與除恐災患經同本)</span></li>

<li>首楞嚴經二卷<span class="note-inline">(第五出與漢世支讖等所出本同文異見竺道祖晉世雜錄及僧祐錄)</span><p style="margin-left:1em">右五部七卷其本並闕。</p>
<p>沙門白延西域人也。才明蓋世深解踰倫。以高貴鄉公甘露三年戊寅。遊化洛陽止白馬寺。出無量清淨等經五部。長房等錄又有平等覺經一卷。亦云白延所出。今以此經即是無量清淨平等覺經。但名有廣略故不復存也。</p>
</li>

<li>羅摩伽經三卷<span class="note-inline">(見竺道祖寶唱法上靈祐等四錄是華嚴經入法界品少分初出)</span></li>

<li>大般涅槃經二卷<span class="note-inline">(第二出略大本前數品為此二卷見竺道祖魏錄)</span><p style="margin-left:1em">右二部五卷其本並闕。</p>
<p>沙門安法賢西域人。藝業克深慧解尤峻。振錫遊邦自遠而至。譯羅摩伽等經二部。群錄並云魏世。不辯何帝之年。今依編于末。又別錄亦載諸失譯經。總於吳錄後列。</p>
</li>
</ul></div></div>
<p class='juan'>開元釋教錄卷第一　總錄之一</p></div>
</div><!-- end of div[@id='body'] -->
</body></html>