<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>開元釋教錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu21' />開元釋教錄卷第五</p><p class="byline">庚午歲西崇福寺沙門智昇撰</p>
<div class='div-other'><a id='mulu22' />
<p class='h2'>總括群經錄上之五</p>
<div class='div-other'><a id='mulu23' /><p>宋劉氏都建業</p>
<p>自武帝永初元年庚申。至順帝昇明三年己未。凡八主六十年。緇素共有二十二人。所出經律論等并雜集失譯諸經。總四百六十五部七百一十七卷<span class='note-inline'>(於中九十三部二百四十三卷見在三百七十二部四百七十四卷闕本)</span>。</p>

<ul class="">
<li>宋沙門佛陀什<span class="note-inline">(三部三十二卷律戒羯磨)</span></li>

<li>沙門畺良耶舍<span class="note-inline">(二部二卷經)</span></li>

<li>沙門曇摩蜜多<span class="note-inline">(一十二部一十七卷經)</span></li>

<li>沙門釋智嚴<span class="note-inline">(一十部三十一卷經)</span></li>

<li>沙門釋寶雲<span class="note-inline">(四部一十七卷經集)</span></li>

<li>沙門伊葉波羅<span class="note-inline">(一部一十三卷論)</span></li>

<li>沙門求那跋摩<span class="note-inline">(一十部一十八卷律集)</span></li>

<li>沙門僧伽跋摩<span class="note-inline">(五部二十四卷律論集)</span></li>

<li>沙門求那跋陀羅<span class="note-inline">(五十二部一百三十四卷經論集)</span></li>

<li>沙門釋曇無竭<span class="note-inline">(一部一卷經)</span></li>

<li>居士沮渠京聲<span class="note-inline">(二十八部二十八卷經律)</span></li>

<li>沙門釋慧簡<span class="note-inline">(一十部一十卷經集)</span></li>

<li>沙門功德直<span class="note-inline">(二部七卷經)</span></li>

<li>沙門釋僧璩<span class="note-inline">(一部一卷羯磨)</span></li>

<li>沙門釋法穎<span class="note-inline">(一部一卷尼戒)</span></li>

<li>沙門竺法眷<span class="note-inline">(六部二十九卷經)</span></li>

<li>沙門釋翔公<span class="note-inline">(一部二卷經)</span></li>

<li>沙門釋道嚴<span class="note-inline">(二部三卷經律)</span></li>

<li>沙門釋勇公<span class="note-inline">(三部三卷經)</span></li>

<li>沙門釋法海<span class="note-inline">(二部二卷經律)</span></li>

<li>沙門釋先公<span class="note-inline">(一部一卷經)</span></li>

<li>沙門僧伽跋彌<span class="note-inline">(一部一卷律抄)</span></li>

<li>新集失譯諸經<span class="note-inline">(三百七部三百四十卷)</span></li>

<li>五分律三十卷<span class="note-inline">(亦云彌沙塞律或三十四卷別錄云二十四卷恐謬見道慧宋齊錄及僧祐錄)</span></li>

<li>五分比丘戒本一卷<span class="note-inline">(亦云彌沙塞戒本見竺道祖錄及僧祐錄)</span></li>

<li>彌沙塞羯磨一卷<span class="note-inline">(見竺道祖錄及僧祐錄)</span><p style="margin-left:1em">右三部三十二卷<span class="note-inline">(律戒見在羯磨本闕)</span>。</p>
<p>沙門佛陀什。宋言覺壽。罽賓國人。少受業於彌沙塞部。專精律品兼達禪要。以廢帝義符景平元年癸亥七月屆於楊都。先沙門法顯於師子國得彌沙塞律梵本。未及翻譯而顯遷化。建業諸僧聞什既善此學。於是請令出焉。即以其年冬十一月。集龍光寺譯。稱為五分律。什執梵文。于填沙門智勝傳語。龍光沙門竺道生東安沙門釋慧嚴共執筆參正。宋侍中瑯瑘王練為檀越。至來年十二月方訖。仍出戒心及羯磨文等。並行於世。什後不知所終。</p>
</li>

<li>觀無量壽佛經一卷<span class="note-inline">(亦云無量壽觀經初出見道慧宋齊錄及高僧傳)</span></li>

<li>觀藥王藥上二菩薩經一卷<span class="note-inline">(第二出見宋齊錄及高僧傳)</span><p style="margin-left:1em">右二部二卷其本見在。</p>
<p>沙門畺良耶舍。宋云時稱。西域人性剛直寡嗜欲。善誦阿毘曇博涉律部。其餘諸經多所該綜。雖三藏兼明。而以禪門專業。每一遊觀或七日不起。常以三昧正受傳化諸國。以元嘉元年甲子。遠冒沙河萃于建業。文帝義隆深加歎異。勅止鍾山道林精舍。沙門寶誌崇其禪法。沙門僧含請譯觀無量壽及藥王藥上。觀含即筆受。以此二經是淨土之洪因。轉障之祕術故。沈吟嗟味流通宋國。平昌孟顗承風欽敬。資給豐厚。顗出守會稽固請不從。後移憩江陵。元嘉十九年西遊岷蜀。處處弘道禪學成群。後還卒於江陵。春秋六十矣。</p>
</li>

<li>虛空藏菩薩神呪經一卷<span class="note-inline">(第二出與姚秦耶舍虛空藏及隋崛多虛空孕經等同本見李廓魏世錄)</span></li>

<li>觀虛空藏菩薩經一卷<span class="note-inline">(亦名虛空藏觀經亦直云虛空藏菩薩經見道慧宋齊錄及僧祐錄)</span></li>

<li>象腋經一卷<span class="note-inline">(第四出與無所希望經等同本見李廓錄)</span></li>

<li>諸法勇王經一卷<span class="note-inline">(第二出與一切法高王經等同本見李廓錄)</span></li>

<li>轉女身經一卷<span class="note-inline">(第四出與無垢賢女經等同本見李廓錄)</span></li>

<li>觀普賢菩薩行法經一卷<span class="note-inline">(下注云出深功德經中或無行法字亦云普賢觀經第三出見僧祐錄)</span></li>

<li>五門禪經要用法一卷<span class="note-inline">(第二出與安高出者同本見寶唱錄及僧祐錄)</span></li>

<li>新無量壽經二卷<span class="note-inline">(第十出與世高無量壽經及寶積無量壽會等同本見真寂寺錄)</span></li>

<li>郁伽長者所問經一卷<span class="note-inline">(第六出與安玄法鏡經及寶積郁伽長者會等同本見李廓錄)</span></li>

<li>佛昇忉利天為母說法經一卷<span class="note-inline">(第三出與法護佛昇忉利天經等同本見李廓錄)</span></li>

<li>觀無量壽佛經一卷<span class="note-inline">(第二出與薑良耶舍出者同本見寶唱錄)</span></li>

<li>禪祕要經五卷<span class="note-inline">(或無經字一名禪法要元嘉十八年於祇洹寺出或三卷見僧祐錄第三出今有禪祕要經五卷文極交錯不可流行如刪繁錄中述)</span><p style="margin-left:1em">右一十二部一十七卷<span class="note-inline">(五門禪經上七部七卷見在無量壽經下五部十卷闕本)</span>。</p>
<p>沙門曇摩蜜多。宋言法秀。罽賓人也。年六七歲神明澄正。每見法事輒自然欣躍。其親愛而異之遂令出家。罽賓多出聖達。屢值明師。博貫群經特深禪法。所得之要極其微奧。為人沈邃有慧解。儀軌詳整。生而連眉。故世稱連眉禪師焉。少好遊方誓志宣化。遊歷諸國遂適龜茲。未至一日王夢神告曰。有大福德人明當入國。汝應供養。明旦即勅外司。若有異人入境必馳奏聞。俄而蜜多果至。王自出郊迎延請入宮。遂從稟戒。盡四事之供。蜜多安而能遷不滯利養。居數年蜜有去志。神又降夢曰。福德人捨王去矣。王惕然驚覺。既而君臣固留莫之能止。遂度流沙進到燉煌。於曠野之地建立精舍。植㮈千株開園百畝。房閣池林極為嚴淨。頃之復適涼州。仍於公府舊寺更營堂宇。學徒濟濟禪業甚盛。常以江左多民志欲傳法。以元嘉元年展轉至蜀。俄而出峽停止荊州。於長沙寺造立禪館。翹誠懇惻祈請舍利。旬有餘日遂感一枚。衝器出聲放光滿室。門徒道俗莫不更增勇猛人百其心居頃之沿流東下至于建業。初止中興寺。晚憩祇洹。其道聲素著傾都禮訊。自宋文袁皇后及皇子公主莫不設齋。桂宮請戒。椒掖參候之使旬日相屬。從元嘉元年甲子至十八年辛巳。譯虛空藏神呪等經一十二部。常以禪道教授學徒。凡所歸投不遠千里。四輩遠近皆號大禪師焉。會稽太守孟顗深信真諦。以三寶為己任。素好禪味敬心慇重。及臨浙河請與同遊。乃於酇縣之山建立塔寺。東境舊俗多趣巫祝。及妙化所移比屋歸正。自西徂東無思不服。後還建業憩定林下寺。禪師天性凝靜雅愛山水。以為鍾山鎮岳特美嵩華。常歎下寺基構未窮形勝。於是乘高相地揆卜山勢。斬石刊木營建上寺。殿房禪室肅然深遠。實依俙鷲巖髣髴祇樹矣。於是息心之眾萬里來集。諷誦肅邕望風成化。爰自西域至于南土。凡所遊履。靡不興造檀會敷陳教法。初禪師之發罽賓也。有迦毘羅神衛送。遂至龜茲。於中路欲反。乃現形告辭禪師曰。汝神力通變自在遊處。將不相隨共往南方。語畢即收影不見。遂遠從至于楊都。故仍於上寺圖像著壁。迄至于今猶有聲影之驗。潔誠祈福莫不享願。以元嘉十九年七月六日卒于上寺。春秋八十有七。道俗四部行哭相趨。仍葬于鍾山宋熙寺前。</p>
</li>

<li>無盡意菩薩經六卷<span class="note-inline">(初題云大集經中無盡意所說不可盡義品第二十二亦直云無盡意經亦名阿差末經第四出與法護阿差末等同本見李廓錄)</span></li>

<li>法華三昧經一卷<span class="note-inline">(法華支流見長房錄)</span></li>

<li>廣博嚴淨不退轉輪經四卷<span class="note-inline">(第三出或六卷或直云廣博嚴淨經亦直云不退轉法輪經與法護阿惟越致遮經等同本元嘉四年出見宋齊錄及僧祐錄)</span></li>

<li>四天王經一卷<span class="note-inline">(見僧祐錄及高僧傳)</span></li>

<li>普曜經八卷<span class="note-inline">(第三出或六卷或四卷與蜀普曜竺法護普曜及唐譯方廣莊嚴並同本見宋齊錄及僧祐錄高僧傳等)</span></li>

<li>淨度三昧經一卷<span class="note-inline">(初出見長房錄)</span></li>

<li>菩薩瓔珞本業經二卷<span class="note-inline">(第二出見長房錄)</span></li>

<li>生經五卷<span class="note-inline">(第二出與法護出者同本房云見別錄)</span></li>

<li>善德優婆塞經一卷<span class="note-inline">(見長房錄)</span></li>

<li>阿那含經二卷<span class="note-inline">(見長房錄)</span><p style="margin-left:1em">右一十部三十一卷<span class="note-inline">(四天王經上四部一十二卷見在普曜經下六部一十九卷闕本)</span>。</p>
<p>沙門釋智嚴。西涼州人弱冠出家。便以精勤著稱。納衣宴坐蔬食永年。每欲博事名師廣求經誥。遂周流西國進到罽賓。入摩天陀羅精舍。從佛馱先比丘諮受禪法。漸染三年功踰十載。佛馱先見其禪思有緒特深器異。彼諸道俗聞而歎曰。秦地乃有求道沙門矣始不輕秦類敬接遠人。時有佛陀跋陀羅比丘。亦是彼國禪匠。嚴乃要請東歸欲傳法中土。跋陀嘉其懇至遂共東行。踰越歲時達于關內。恒相依附共止長安。頃之跋陀橫為秦僧所擯。嚴與西來徒眾並分散出關。仍憩山東精舍。坐禪誦經力精修學。晉義熙十三年宋武西伐姚泓。剋捷旋旆塗出山東。時始興公王恢從駕遊觀山川至嚴精舍。見其同志三僧各坐繩床禪思湛然。恢乃彈指。三人開目。俄而還閉。不與交言。恢心敬其奇。訪諸耆老。皆云。隱居積歲未嘗輒出。恢即啟宋武延請還都。莫肯行者。屢請既至。二人推嚴隨行。恢道懷素篤禮事甚備。還都即住始興寺。嚴性虛靜志避囂塵。恢乃於東郊之際更起精舍。即枳園寺也。嚴前還於西域。所得梵本眾經未及譯寫。到元嘉四年丁卯。乃共沙門寶雲。譯出無盡意等經十部。嚴在寺不受別請常分衛自資。道化所被幽顯咸服。嚴清素寡欲。隨受隨施。少而遊方無所滯著。稟性冲退不自陳敘。故雖多美行世無得而盡傳。嚴昔未出家時。曾受五戒有所虧犯。後入道受具足。常疑不得戒。每以為懼。積年禪觀而不能自了。遂更汎海重到天竺。諮諸明達。值羅漢比丘具以事問。羅漢不敢判決。乃為嚴入定。往兜率宮諮啟彌勒。彌勒答云得戒。嚴大喜躍。於是步歸。行至罽賓無疾而卒。時年七十八。彼國凡聖燒身各處。嚴雖戒操高明。而實行未辯。始移屍向凡僧墓地。而屍重不起。改向聖墓則飄然自輕。嚴弟子智羽智遠故從西來。報此徵瑞俱還外國。以此推嚴信是得道人也。但未知果向中間若深淺耳。</p>
</li>

<li>調伏眾生業經<span class="note-inline">(出大集經)</span></li>

<li>一音顯正法經<span class="note-inline">(或云一音演正法經出悲華經)</span></li>

<li>善德婆羅門問提婆達多經<span class="note-inline">(出大雲經)</span></li>

<li>毘羅三昧經二卷<span class="note-inline">(祐等諸錄皆注為疑大周錄中刊之為正今尋文言淺鄙義理疎遺故入疑科用除稗穢)</span><p style="margin-left:1em">調伏眾生等四部五卷。長房等錄皆云嚴譯。今以前三別生後一疑偽。今為實錄故並刪之。</p>
</li>

<li>佛本行經七卷<span class="note-inline">(或云佛本行讚傳於六合山寺出或云五卷見僧祐寶唱內典等錄高僧傳云佛本行讚經)</span></li>

<li>新無量壽經二卷<span class="note-inline">(永初二年於道場寺出一錄云於六合山寺出第九譯與寶積無量壽會等同本見道慧僧祐等錄)</span></li>

<li>淨度三昧經二卷<span class="note-inline">(第二出見竺道祖雜錄)</span></li>

<li>付法藏經六卷<span class="note-inline">(初出見李廓錄)</span><p style="margin-left:1em">右四部一十七卷<span class="note-inline">(前一部七卷見在後三部十卷闕本)</span>。</p>
<p>沙門釋寶雲。涼州人也。弱年出家精勤有學行。志韻剛潔不偶於世。故少以直方純業為名。而求法懇惻忘身殉道。誓欲躬覩靈跡廣尋經教。以晉隆安之初遠適西域。與法顯智嚴先後相隨。涉履流沙登踰雪嶺。勤苦艱至不以為難。遂歷于填天竺諸國。備覩靈異。乃經羅剎之野。聞天鼓之音。釋迦影跡多所瞻禮。雲在外域遍學梵書。天竺諸國音字詁訓悉皆貫練。後還長安。隨禪師佛陀跋陀受業。修學禪門孜孜不怠。及禪師橫為秦僧所擯。雲亦奔亡。會廬山遠公解其擯事。共歸楊都安止道場寺。僧眾以雲志力堅猛弘道絕域。莫不披衿諮問敬而受焉。初共智嚴同出諸經。嚴既遷化雲獨宣譯。以元嘉年中譯佛本行經等四部。雲手執梵本口自宣譯。華戎兼通音訓允正。雲之所定眾咸信服。初關中沙門竺佛念善於宣譯。於符姚二代顯出眾經。江左練梵莫踰於雲。故於晉宋之際弘通法藏。沙門慧觀等咸友而善之。雲性好幽。居以保閑寂。遂適六合山寺。山多荒民俗好草竊。雲說法教誘。多有改惡禮事供養。十室而九。頃之道場慧觀臨卒。請雲還都總理寺任。雲不得已而還。居道場歲許。復還六合。以元嘉二十六年終於山寺。春秋七十有四。其遊履外國別有記傳。</p>
</li>

<li>雜阿毘曇心十三卷<span class="note-inline">(第三出見高僧傳及僧祐錄或十四卷)</span><p style="margin-left:1em">右一部一十三卷闕本。</p>
<p>沙門伊葉波羅。宋云自在。西域人。妙通三藏明解四含。以元嘉三年景寅遊於彭城。為北徐州刺史太原王仲德。譯雜阿毘曇心。譯至擇品。緣礙未竟遂輟。但成十卷。刺史親自筆受。至八年辛未更請求那跋摩續譯。都訖成十三卷。</p>
</li>

<li>菩薩善戒經九卷<span class="note-inline">(一名菩薩地或十卷於祇洹寺出見竺道祖僧祐二錄及高僧傳長房等錄並云善戒經二十卷又云弟子更出二品成三十卷並非也)</span></li>

<li>菩薩善戒經一卷<span class="note-inline">(優波離問菩薩受戒法見寶唱錄若准祐記將此為初卷兼前九卷共成十卷然北地經本離之已久不可合之且依舊定)</span></li>

<li>菩薩內戒經一卷<span class="note-inline">(是法上錄)</span></li>

<li>優婆塞五戒威儀經一卷<span class="note-inline">(見寶唱錄)</span></li>

<li>沙彌威儀一卷<span class="note-inline">(或云沙彌威儀經見長房錄)</span></li>

<li>四分比丘尼羯磨法一卷<span class="note-inline">(祐云曇無德羯磨亦云雜羯磨元嘉八年於祇洹寺出見僧祐寶唱二錄及高僧傳等亦直云四分羯磨)</span></li>

<li>優婆塞五戒相經一卷<span class="note-inline">(一名優婆塞五戒略論元嘉八年於祇洹寺出第一譯見僧祐寶唱二錄及高僧傳)</span></li>

<li>龍樹菩薩為禪陀迦王說法要偈一卷<span class="note-inline">(見唐舊錄)</span></li>

<li>善信二十二戒一卷<span class="note-inline">(亦云離欲優婆塞優婆夷具行二十二戒文亦云三歸優婆塞戒祐云三歸及優婆塞二十二戒或云優婆塞戒見高僧傳及僧祐錄)</span></li>

<li>經律分異記一卷<span class="note-inline">(見長房錄)</span><p style="margin-left:1em">右一十部一十八卷<span class="note-inline">(龍樹說法要偈上八部一十六卷見在善信二十二戒下二部二卷闕本)</span>。</p>
<p>沙門求那跋摩。宋言功德鎧。本剎利種。累世為王治在罽賓國。祖父呵梨跋陀<span class="note-inline">(此云師子賢)</span>以剛直被徙。父僧伽阿難<span class="note-inline">(此云眾喜)</span>因潛隱山澤。跋摩年十四便機見俊達深有遠度。仁愛汎博崇德務善。其母嘗須野肉令跋摩辦之。跋摩啟曰。有命之類莫不貪生。夭彼之命非仁人矣。母怒曰。設令得罪吾當代汝。跋摩他日煮油誤澆其指。因謂母曰。代兒忍痛。母曰。痛在汝身吾何能代。跋摩曰。眼前之苦尚不能代況三塗耶。母乃悔悟終身斷殺。至年十八相工見而謂曰。君年三十當撫臨大國南面稱尊。若不樂世榮當獲聖果。至年二十出家受戒。洞明九部博曉四含。誦經百餘萬言。深達律品妙入禪要。時號曰三藏法師。至年三十罽賓王薨絕無紹嗣。眾咸議曰。跋摩帝室之胤又才明德重。可請令還俗以紹國位。群臣數百再三固請跋摩不納。乃辭師違眾林栖谷飲。孤行山野遁跡人世。後到師子國觀風弘教。識真之眾咸謂已得初果。儀形感物見者發心。後至闍婆國。初未至一日闍婆王母夢見一道士飛舶入國。明旦果是跋摩來至。母敬以聖禮從受五戒。母因勸王曰。宿世因緣得為母子。我已受戒而汝不信。恐後生之因永絕今果。王迫以母勅即奉命受戒。染習既久專精漸篤。頃之隣兵犯境。王謂跋摩曰。外賊恃力欲見侵侮。若與鬪戰傷殺必多。如其不拒危亡將至。今唯歸命師尊不知何計。跋摩曰。暴寇相攻宜須禦捍。但當起慈悲心勿興害念耳。王自領兵擬之。旗鼓始交賊便退散。王遇流矢傷脚。跋摩為呪水洗之信宿平復。王恭信稍殷乃欲出家修道。因告群臣曰。吾欲躬栖法門。卿等更擇明主。群臣皆拜伏勸請曰。王若捨國則子民無依。且敵國兇強恃險相對。如失恩覆則黔首奚處。大王天慈寧不愍命。王不忍固違乃就群臣請三願。若許者當留治國。一願凡所王境同奉和上。二願盡所治內一切斷殺。三願所有儲財賑給貧病。群臣歡喜僉然敬諾。於是一國皆從受戒。王後為跋摩立精舍。躬自引材傷王脚指。跋摩又為呪治有頃平復。道化之聲播於遐邇。隣國聞風皆遣使要請。時楊都名德沙門慧觀慧聰等。遠挹風猷思欲飡稟。以元嘉元年九月面啟文帝求迎請跋摩。當即勅交州刺史令汎舶延致觀等。又遣沙門法長道沖道儁等往彼祈請。并致書於跋摩及闍婆王婆多伽等。必希顧臨宋境流行道教。跋摩以聖化宜廣不憚遊方。先已隨商人竺難提舶欲向一小國。會值便風遂至廣州。故其遺文云。業行風所吹遂之於宋境。此之謂也。文帝知跋摩已至南海於是復勅州郡令資發至都。路由始興經停歲許。始興有虎丘山。山形聳峭峯嶺高絕。跋摩謂其髣髴耆闍崛。乃改名靈鷲。於山寺之外別立禪室。去寺數里磬音不聞。每至鳴椎跋摩已至。或致雨不沾。或履泥不濕。時眾道俗莫不肅然增敬。寺有寶月殿。跋摩於殿北壁手自畫作羅云像及定光儒童布髮之形像。成之後每夕放光久之乃歇。始興太守蔡茂之深加敬仰。後茂之將死。跋摩躬自往視說法安慰。後家人夢見茂之在寺中與眾僧講法。實由跋摩化導之力也。此山本多虎災。自跋摩居之晝行夜往。或時值虎以杖按頭弄之而去。於是山旅水賓去來無梗。盛德歸化者十有七八焉。跋摩嘗於別室入禪累日不出。寺僧遣沙彌往候之。見一白師子緣柱而立。亘空彌漫生青蓮華。沙彌驚恐大呼。往逐師子豁無所見。其靈異無方類多如此。後文帝重勅觀等復更敦請。乃汎舟下都。以元嘉八年正月達于建業。文帝引見勞問慇懃因又言曰。弟子常欲持齋不殺。迫以身殉物不獲從志。法師既不遠萬里來化此國。將何以教之。跋摩曰。夫道在心不在事。法由己非由人。且帝王與匹夫所修各異。匹夫身賤名劣言令不威。若不剋己苦躬將何為用。帝王以四海為家萬民為子。出一嘉言則士女咸悅。布一善政則人神以和。刑不夭命役無勞力。則使風雨適時寒暖應節百穀滋繁桑麻欝茂。如此持齋齋亦大矣。不殺亦眾矣。寧在闕半日之餐全一禽之命然後方為弘濟耶。帝乃撫几歎曰。夫俗人迷於遠理。沙門滯於近教。迷遠理者謂至道虛說。滯近教者則拘戀篇章。至如跋摩法師所言。真謂開悟明達。可與談於天人之際矣。乃勅住祇洹寺供給隆厚。公王英彥莫不宗奉。俄而於寺開講法華及十地。法席之日軒蓋盈衢。觀矚往還肩隨踵接。跋摩神府自然妙辯天絕。或時假譯人而往復懸悟。跋摩即於祇洹寺譯菩薩善戒經等十部<span class="note-inline">(其善戒經長房等錄並云十卷。下注云後弟子於定林更出二品成三十卷者非也。今但九卷或云十卷。應是傳寫差誤加其二字。僧祐錄中只云十卷。故知餘錄傳寫誤也。又按高僧傳云。祇洹慧義請出菩薩善戒。始得二十八品。後弟子代出一品成三十品。房等錄云續成三十卷者誤之甚也。又長房等錄復云跋摩譯雜阿毘曇心十三卷。今以伊葉波羅譯出十卷跋摩後續成其十三。非謂跋摩更別翻出。二處俱載此亦不然。今此刪之載於前錄)</span>。</p>
<p>並文義詳允梵宋弗差。時影福寺尼慧果淨音等共請跋摩云。去六年有師子國八尼至都云。宋地先未經有尼那得二眾受戒。恐戒品不全。跋摩云戒法本在大僧眾發。設不本事無妨得戒。如愛道之緣。諸尼又恐年月不滿苦欲更受。跋摩稱云善哉。苟欲增明甚助隨喜。但西國尼年臘未登又十人不滿。且令學宋語別因西域居士更請外國尼來足滿十數。其年夏在定林下寺安居。時有信者採華布席。唯跋摩所坐華彩更鮮。眾咸崇以聖禮。夏竟還祇洹。其年九月二十八日中食未畢先起還閣。其弟子後至奄然已終。春秋六十有五。未終之前預造遺文偈頌三十六行。自說因緣云。已證二果。手自封緘付弟子阿沙羅云。我終後可以此文還示天竺僧。亦可示此境僧也。既終之後即扶坐繩床顏貌不異似若入定。道俗赴者千有餘人。並聞香氣芬烈。咸見一物狀若龍蛇可長一匹許。起於屍側直上衝天莫能名者。即於南林戒壇前依外國法闍毘之。四部鱗集香薪成[卄/積]。灌之香油以燒遺陰。五色焰起氛氳麗空。是時天景澄朗道俗哀歎。仍於其處起立白塔。欲重受戒諸尼悲泣望斷不能自勝。初跋摩至宋。文帝欲從受菩薩戒。未及諮稟。奄而遷化。以本意不遂。傷恨彌深。乃令眾僧譯出其遺文云<span class="note-inline">(遺文在傳恐繁故止)</span>。</p>
</li>

<li>毘尼摩得勒伽十卷<span class="note-inline">(初卷云薩婆多部毘尼摩得勒伽元嘉十二年乙亥正月於秣陵平樂寺出至九月二十二日訖見道慧宋齊錄及僧祐錄)</span></li>

<li>雜阿毘曇心論十一卷<span class="note-inline">(或無論字亦云雜阿毘曇經房云雜阿毘曇毘婆沙或十四卷第四譯元嘉十一年甲戌九月於長干寺出周年乃訖見僧祐錄及經序)</span></li>

<li>勸發諸王要偈一卷<span class="note-inline">(龍樹菩薩撰第二出見僧祐錄及高僧傳)</span></li>

<li>分別業報略一卷<span class="note-inline">(大勇菩薩撰或云大勇菩薩分別業報略集見僧祐錄及高僧傳)</span></li>

<li>請聖僧浴文一卷<span class="note-inline">(見僧祐錄及高僧傳)</span><p style="margin-left:1em">右五部二十四卷<span class="note-inline">(前四部二十三卷見在後一部一卷闕本)</span>。</p>
<p>沙門僧伽跋摩。宋言眾鎧。印度人也。少而棄俗。清峻有戒德。明解律藏尤精雜心。以元嘉十年癸酉。步自流沙屆于建業。風宇宏肅道俗敬異。咸宗而事之。號曰三藏法師。初景平元年平陸令許桑捨宅建剎。因名平陸寺。後道場慧觀以跋摩道行純備請住此寺。崇其供養以表厥德。跋摩共觀起塔三層。行道諷誦日夜不輟。僧眾歸集道化流布。初三藏法師深明戒品。將為影福寺尼慧果等重受具戒。是時二眾未備。而三藏遷化。俄而師子國比丘尼鐵薩羅等至。眾乃共請跋摩為師繼軌三藏。祇洹慧義擅步楊都謂為矯異。執志不同。親與跋摩拒論翻覆。跋摩標宗顯法理證明允。慧義遂迴其剛褊靡然推服。乃率其弟子服膺稟戒。僧尼受者數百許人。宋彭城王義康崇其戒範。廣設齋供四眾。殷盛傾于都邑。頃之名德大僧慧觀等。以跋摩妙解雜心諷誦通達。先三藏雖譯未及繕寫。以十一年九月。於長干寺。招集學士更請出焉。寶雲譯語觀自筆受。研校精悉周年方就。續出摩得勒伽等凡五部。跋摩遊化為志不滯一方。既傳經事畢將還本土。眾咸祈請。莫之能留。以元嘉十九年隨西域賈人舶還外國。莫詳其終。</p>
</li>

<li>勝鬘師子吼一乘大方便方廣經一卷<span class="note-inline">(第二出與寶積勝鬘夫人會等同本元嘉十三年八月十四日於丹陽郡出寶雲傳語慧觀筆受見道慧僧祐李廓等錄)</span></li>

<li>大方廣寶篋經三卷<span class="note-inline">(第四出或二卷與文殊現寶藏經等同本見李廓錄)</span></li>

<li>相續解脫地波羅蜜了義經一卷<span class="note-inline">(或二卷亦名解脫了義經亦直云相續解脫經於東安寺出是解深密經後二品見道慧僧祐李廓法上等僧四錄高傳云於荊州出)</span></li>

<li>楞伽阿跋多羅寶經四卷<span class="note-inline">(第二出元嘉二十年於道場寺譯慧觀筆受與入楞伽及大乘入楞伽經等同本見道慧僧祐法上等錄高僧傳云丹陽郡出)</span></li>

<li>菩薩行方便境界神通變化經三卷<span class="note-inline">(初出與大薩遮尼乾子經同本或無境界字見李廓錄)</span></li>

<li>老母女六英經一卷<span class="note-inline">(亦云老母經第三出與老女人經等同本房云見別錄)</span></li>

<li>申日兒本經一卷<span class="note-inline">(或云申兒本第三出與月光童子經等同本房云見別錄錄云申兜本誤也)</span></li>

<li>阿難陀目佉尼呵離陀經一卷<span class="note-inline">(或云出無量門持經第六譯與無量門微密持經等同本房云見別錄房錄別載出無量門持經者誤也)</span></li>

<li>央崛魔羅經四卷<span class="note-inline">(道場寺出見道慧僧祐法上等錄高僧傳云於荊州辛寺出)</span></li>

<li>大法鼓經二卷<span class="note-inline">(東安寺出見道慧僧祐李廓法上等四錄)</span></li>

<li>大意經一卷<span class="note-inline">(房云見別錄)</span></li>

<li>十二頭陀經一卷<span class="note-inline">(房云見別錄)</span></li>

<li>樹提伽經一卷<span class="note-inline">(房云見別錄)</span></li>

<li>雜阿含經五十卷<span class="note-inline">(於瓦官寺譯梵本法顯齎來高僧傳云祇洹寺出見道慧宋齊錄及僧祐錄)</span></li>

<li>鸚鵡經一卷<span class="note-inline">(亦名兜調經出中阿含第四十四異譯房云見別錄)</span></li>

<li>鞞摩肅經一卷<span class="note-inline">(出中阿含第五十七異譯)</span></li>

<li>四人出現世間經一卷<span class="note-inline">(出增一阿含第八卷異譯房云見別錄)</span></li>

<li>十一想思念如來經一卷<span class="note-inline">(或云十一思惟念如來經出增一阿含第四十八初異譯房云見別錄)</span></li>

<li>阿遬達經一卷<span class="note-inline">(第三出與玉耶經等同本房云見別錄)</span></li>

<li>過去現在因果經四卷<span class="note-inline">(於荊州辛寺出第六譯與修行本起瑞應本起等同本見始興及李廓僧祐等錄)</span></li>

<li>摩訶迦葉度貧母經一卷<span class="note-inline">(房云見別錄)</span></li>

<li>十二品生死經一卷<span class="note-inline">(房云見別錄)</span></li>

<li>罪福報應經一卷<span class="note-inline">(一名輪轉五道罪福報應經亦云輪轉五道經亦云五道輪經房云見別錄)</span></li>

<li>眾事分阿毘曇論十二卷<span class="note-inline">(或無論字共弟子菩提耶舍譯初出與唐譯品類足論同本房錄不題所出)</span></li>

<li>四品學法經一卷<span class="note-inline">(或無經字房云見別錄)</span></li>

<li>賓頭盧突羅闍為優陀延王說法經一卷<span class="note-inline">(亦云賓頭盧為王說法經房云見別錄上見存已後闕)</span></li>

<li>虛空藏菩薩經一卷<span class="note-inline">(第二出與姚秦佛陀耶舍所出虛空藏經等同本房云見別錄)</span></li>

<li>無量義經一卷<span class="note-inline">(初出與蕭齊曇摩伽陀耶舍出者同本見李廓錄)</span></li>

<li>諸法無行經一卷<span class="note-inline">(第二出與羅什所出二卷者及諸法本無經同本房云見別錄)</span></li>

<li>小無量壽經一卷<span class="note-inline">(或無小字第二出與羅什阿彌陀及唐譯稱讚淨土同本孝建年出一名阿彌陀見道慧僧祐二錄高僧傳云於荊州出房錄別存阿彌陀經者誤也)</span></li>

<li>八吉祥經一卷<span class="note-inline">(第三出與支謙八吉祥呪法護八陽神呪經等同本元嘉二十九年正月三日於荊州城內為司空荊州刺史南譙王劉義宣出六日訖見僧祐寶唱二錄)</span></li>

<li>無崖際持法門經一卷<span class="note-inline">(第二出與聖堅出者及尊勝菩薩所問經同本房云見別錄)</span></li>

<li>貧子須賴經一卷<span class="note-inline">(第四出與白延支謙等出者同本見李廓錄)</span></li>

<li>現在佛名經三卷<span class="note-inline">(亦名華敷現在佛名第二出與稱揚諸佛功德經等同本元嘉二十九年正月七日於荊州為南譙王出見始興錄及高僧傳)</span></li>

<li>淨度三昧經三卷<span class="note-inline">(第三出見李廓錄)</span></li>

<li>無憂王經一卷<span class="note-inline">(於荊州辛寺譯見吳錄及僧祐錄)</span></li>

<li>本行六波羅蜜經一卷<span class="note-inline">(房云見別錄)</span></li>

<li>異處七處三觀經一卷<span class="note-inline">(或無異處字出雜阿含異譯房云見別錄)</span></li>

<li>雜藏經一卷<span class="note-inline">(第四出與鬼問目連經等同本房云見別錄)</span></li>

<li>目連降龍王經一卷<span class="note-inline">(或無王字或云降龍經或云降龍王經第二出與龍王兄弟經同本房云見別錄)</span></li>

<li>曰難經一卷<span class="note-inline">(一云越難經第三出與聶承遠越難經等同本房云見別錄)</span></li>

<li>釋六十二見經四卷<span class="note-inline">(房云見別錄祐錄云一卷)</span></li>

<li>請般特比丘經一卷<span class="note-inline">(或作般特亦云般時房云見別錄)</span></li>

<li>十二頭陀經一卷<span class="note-inline">(房云見別錄)</span></li>

<li>阿那律七念章經一卷<span class="note-inline">(房云見別錄)</span></li>

<li>十報法三統略經一卷<span class="note-inline">(房云見別錄)</span></li>

<li>六齋八戒經一卷<span class="note-inline">(房云見別錄)</span></li>

<li>阿蘭若習禪經二卷<span class="note-inline">(第二出與羅什坐禪三昧經同本見李廓錄)</span></li>

<li>菩薩訶欲經一卷<span class="note-inline">(第二出與羅什出者同本房云見別錄)</span></li>

<li>那先經一卷<span class="note-inline">(第二出與二卷者同本房云見別錄)</span></li>

<li>十二遊經一卷<span class="note-inline">(第二出房云見舊錄)</span></li>

<li>第一義五相略集一卷<span class="note-inline">(於東安寺出見僧祐錄高僧傳云於荊州辛寺出)</span><p style="margin-left:1em">右五十二部一百三十四卷<span class="note-inline">(賓頭盧上二十六部一百卷見在虛空藏下二十六部三十四卷闕本)</span>。</p>
<p>沙門求那跋陀羅。宋言功德賢。中印度人也。以大乘學故世號摩訶衍。本婆羅門種。幼學五明諸論。天文書算醫方呪術靡不博貫。後遇見雜心尋讀驚悟。乃深崇佛法焉。其家世外道禁絕沙門。乃捨家潛遁遠求師匠。即落髮改服專志學業。及受具戒博通三藏。為人慈和恭順事師盡勤。頃之辭小乘師進學大乘。大乘師試令探取經匣。即得大品華嚴。師喜而歎曰。汝於大乘有重緣矣。於是讀誦講義莫能詶抗。進受菩薩戒法。乃奉書父母勸歸正法曰。若專守外道則雖還無益。若歸依三寶則長得相見。其父感其至言遂棄邪從正。跋陀前到師子諸國皆傳送資供。既有緣東方。乃隨舶汎海。中塗風止。淡水復竭。舉舶憂惶。跋陀曰。可同心并力念十方佛稱觀世音何往不感。乃密誦呪經懇到禮懺。俄而信風暴至密雲降雨一舶蒙濟。其誠感如此。元嘉十二年乙亥至廣州。時刺史車朗表聞文帝。遣使延接。既至楊都。勅名僧慧嚴慧觀於新亭郊勞見。其神情朗徹莫不虔敬。雖因譯交言。而欣若傾蓋。初住祇洹寺。俄而文帝延請深加崇敬。琅瑘顏延之通才碩學束帶造門。於是宋都遠近冠蓋相望。大將軍彭城王義康。丞相南譙王義宣。並師事焉。頃之眾僧共請出經。於祇洹寺集義學諸僧。譯出雜阿含經。東安寺出法鼓經。後於丹楊郡譯出勝鬘楞伽經。徒眾七百餘人。寶雲傳譯。慧觀執筆。往復諮折妙得本旨。後譙王鎮荊州。請與俱行安止辛寺。更創殿房。即於辛寺出無憂王過現因果小無量壽央崛魔羅相續解脫波羅蜜了義現在佛名第一義五相略八吉祥等諸經。并前所出凡五十二部。多是弟子法勇傳度。譙王欲請講華嚴等經。而跋陀自忖未善宋語愧歎積旬。即旦夕禮懺請乞冥應。夢有人白服持劍擎一人首來至其前曰。何故憂耶。跋陀具以事對。答曰。無所多憂。即以劍易首更安新頭。語令迴轉曰。得無痛耶。答曰。不痛。豁然便覺心神喜悅。旦起言義皆備領宋語。於是就講。弟子法勇傳譯。僧念為都講。雖因譯人而玄解往復。元嘉將末。譙王屢有怪夢。跋陀曰。都中將有禍亂。未及一年而二凶構逆。及孝建之初。譙王陰謀逆節。跋陀顏容憂慘而未及發言。譙王問其故。跋陀諫爭懇切乃流涕而出曰。必無所冀。貧道不容扈從。譙王以其物情所信。乃逼與俱下。梁山之敗火檻轉迫。去岸懸遠判無濟理。唯一心稱觀世音。手捉笻竹杖投身江中。水齊至膝以杖刺水水深流駛。見一童子尋後而至以手牽之。顧謂童子。汝小兒何能度我。恍惚之間覺行十餘步。仍得上岸。即脫納衣欲賞童子顧覓不見。舉身毛竪方知神力焉時王玄謨督軍梁山。孝武帝駿勅軍中。得摩訶衍善加料理。驛信送臺。俄而尋得合舸送都。孝武即時引見顧問委曲。曰企望日久今始相遇。跋陀對曰。既染亹戾分為灰粉。今得接見重荷生造勅問。並譙為賊。答曰。出家之人不預戎事。然張暢宗靈秀等並是驅逼。貧道所明但不圖宿緣乃逢此事。孝武曰。無所懼也。是日勅住後堂供施衣物給以人乘。初跋陀在荊州十載。每與譙王書疏無不記錄。及軍敗簡檢無片言及軍事者。孝武明其純謹益加禮遇。後因閑談聊戲問曰。念丞相不。答曰。受供十年何可忘德。今從陛下乞。願為丞相三年燒香。帝悽然動容。義而許焉。及中興寺成勅令移住。為開三間房。後於東府讌會王公畢集。勅見跋陀。時未及淨髮白首皓然。孝武遙望顧謂尚書謝莊曰。摩訶衍聰明機解。但念老期已至。朕試問之。其必悟人意也。跋陀上階因迎謂之曰。摩訶衍不負遠來之意但有一在。即應聲答曰。貧道遠歸帝京垂三十載。天子恩遇銜愧罔極。但七十老病唯一死在。帝嘉其機辯。勅近御而坐。舉朝屬目。後於秣陵界鳳凰樓西起寺。每至夜半輒有推戶而喚。視不見人眾屢魘夢。跋陀燒香呪願曰。汝宿緣居此。我今起寺行道禮懺常為汝等。若住者為護寺善神。若不能居各隨所安。既而道俗十餘人同夕夢見鬼神千數皆荷擔移去寺眾遂安。大明七年天下亢旱。祈禱山川累月無驗。帝遂請令祈雨必使有感。如其無効不須相見。跋陀答曰。仰憑三寶陛下天威冀必降澤。如其無獲不復重見。即往北湖釣臺。燒香祈請不復飲食。默而誦經密加祕呪。明日晡時西北角雲起。初如車蓋。日在桑榆。風震雲合。連日降雨。明旦公卿入賀。勅見慰勞䞋施相續。跋陀自幼以來蔬食終身。常執持香爐未嘗輟手。每食輒分食飛鳥乃集手取食。至明帝之世禮供彌盛。到太始四年正月覺體不平。便預與明帝及公卿等告辭。臨終之日延佇而望云。見天華聖像。禺中遂卒。春秋七十有五明帝慟惜賻送殷厚。公卿會葬榮哀備焉。</p>
</li>

<li>般泥洹經一卷<span class="note-inline">(或無般字孝建元年於辛寺譯見道慧宋齊錄今尋此單卷泥洹上下文句非是跋陀所翻似是謙護等譯今尋得二卷且附東晉錄中)</span></li>

<li>釋摩男本經一卷<span class="note-inline">(吳支謙譯)</span></li>

<li>三藏法師自述喻一卷<span class="note-inline">(非梵本出故亦刪之)</span></li>

<li>當來選擇諸惡世界經</li>

<li>過去行檀波羅蜜經<span class="note-inline">(上二經並出悲華經)</span></li>

<li>殺龍濟一國經<span class="note-inline">(出六度經)</span></li>

<li>三因緣經<span class="note-inline">(出長阿含)</span></li>

<li>三小劫經<span class="note-inline">(出樓炭經)</span></li>

<li>佛入甘露門正意經<span class="note-inline">(出大十二門經)</span></li>

<li>阿蘭那經<span class="note-inline">(出中阿含)</span></li>

<li>舍利弗等比丘得身作證經<span class="note-inline">(出雜阿含)</span></li>

<li>那賴經</li>

<li>墮珠著海中經</li>

<li>舅甥經</li>

<li>舍利弗般泥洹經</li>

<li>負債為牛經</li>

<li>君臣經<span class="note-inline">(上六經並出生經)</span></li>

<li>四食經<span class="note-inline">(小乘雜抄)</span></li>

<li>阿難見妓樂啼哭無常經</li>

<li>佛往慰迦葉病經</li>

<li>佛命阿難詣最勝長者經</li>

<li>二僑士經</li>

<li>目連弟布施望即報經<span class="note-inline">(上五經並出出曜經)</span><p style="margin-left:1em">般泥洹等二十三部。二十三卷。或是別生抄經。或非跋陀所出。今為實錄故總刪之。◎</p>
</li>

<li>◎觀世音菩薩受記經一卷<span class="note-inline">(一名觀世音受決經第三出與西晉法護道真出者同本見王宗僧祐李廓法上等錄及高僧傳)</span><p style="margin-left:1em">右一部一卷其本見在。</p>
<p>沙門釋法勇。梵名曇無竭。本姓李氏。幽州黃龍國人也。幼為沙彌便修苦行。持戒諷經為師所異。甞聞法顯寶雲諸僧躬踐佛國。慨然有忘身之誓。遂以宋永初之元。招集同志沙門僧猛曇朗之徒二十五人。共齎幡蓋供養之具。發跡北土遠適西方。初至河南國仍出海西郡。進入流沙到高昌郡。經歷龜茲沙勒諸國。前登葱嶺雪山。棧路險惡驢馬不通。增氷峨峨絕無草木山多瘴氣。下有大江浚急如箭。於東西兩山之脇繫索為橋。相去極遠十人一過。到彼岸已舉烟為識。後人見煙知前已度方得更進。若久不見煙則知暴風吹索。人墮江中。行葱嶺三日方過復上雪山。懸崖壁立無安足處。石壁皆有故弋孔。處處相對。人各執四弋。先拔下弋手攀上弋。展轉相代三日方過乃到平地。相待料撿同侶失十二人。進至罽賓國禮拜佛鉢停歲餘。學梵書竟便解梵語。求得觀世音受記經梵文一部。無竭同行沙門餘十三人。西行到新頭那提河<span class="note-inline">(此云師子口)</span>緣河西入月氏國。禮拜佛肉髻骨及覩白拂木船。後至檀特山南石留寺。住僧三百餘人雜三乘學。無竭便停此寺受具足戒天竺沙門佛陀多羅<span class="note-inline">(此云覺救)</span>彼方眾僧云。其已得道果。無竭請為和上。漢沙門志定為阿闍梨。於寺夏坐三月。日復北行至中天竺。曠遠之處常齎石蜜為糧。其同侶八人路亡五人俱行屢經危棘。無竭所齎觀世音經常專心繫念。進涉舍衛國中野逢山象一群。無竭稱名歸命。即有師子從林中出象驚怖奔走。後渡恒河復值野牛一群。鳴吼而來將欲害人。無竭歸命如初。尋有大鷲飛來野牛驚散遂得免害。其誠心所感在險克濟皆此類也。後於南天竺隨舶汎海達廣州。所歷事跡別有記傳。元嘉末年達于楊都。手自宣譯觀世音受記經一部。今見傳于世。後不知所終。</p>
</li>

<li>觀彌勒菩薩上生兜率天經一卷<span class="note-inline">(亦云彌勒上生經見道慧宋齊錄及僧祐錄僧祐錄云先在高昌郡譯出於後齎還)</span></li>

<li>諫王經一卷<span class="note-inline">(初出亦云大小諫王經與唐譯勝軍王經及勝光天子經同本房云見別錄)</span></li>

<li>治禪病祕要經一卷<span class="note-inline">(或云治禪病祕要法無經字或云禪要祕密治病經或二卷云出雜阿含孝建二年九月八日於竹園寺出其月二十五日訖見僧祐寶唱等錄)</span></li>

<li>淨飯王涅槃經一卷<span class="note-inline">(或加般字第二出與法炬出者同本房云見別錄)</span></li>

<li>進學經一卷<span class="note-inline">(或云勸進學道經第二出與支謙等出者同本房云見別錄)</span></li>

<li>八關齋經一卷<span class="note-inline">(異出本房云見別錄)</span></li>

<li>五無返復經一卷<span class="note-inline">(一名五反覆大義經或作附字房云見別錄)</span></li>

<li>佛大僧大經一卷<span class="note-inline">(二兒名房云見別錄)</span></li>

<li>耶祇經一卷<span class="note-inline">(房云見別錄)</span></li>

<li>末羅王經一卷<span class="note-inline">(房云見別錄)</span></li>

<li>摩達國王經一卷<span class="note-inline">(房云見別錄或無國王字)</span></li>

<li>旃陀越國王經一卷<span class="note-inline">(或無國王字房云見別錄)</span></li>

<li>五恐怖世經一卷<span class="note-inline">(或云五恐怖經房云見別錄)</span></li>

<li>弟子死復生經一卷<span class="note-inline">(或云死亡更生房云見別錄)</span></li>

<li>迦葉禁戒經一卷<span class="note-inline">(一名摩訶比丘經亦名真偽沙門經第二出房云見別錄)</span></li>

<li>菩薩誓經一卷<span class="note-inline">(第五出與長者子制經等同本房云見別錄)</span></li>

<li>中陰經一卷<span class="note-inline">(房云見別錄)</span></li>

<li>觀世音觀經一卷<span class="note-inline">(先在高昌郡譯出於彼齎還見僧祐錄)</span></li>

<li>波斯匿王喪母經一卷<span class="note-inline">(或云波斯匿王經祐云波邪匿王房云見別錄出增一阿含第十八卷異譯)</span></li>

<li>佛母般泥洹經一卷<span class="note-inline">(孝建二年於鐘山定林上寺出一名大愛道般泥洹經見僧祐錄出增一阿含第五十卷異譯)</span></li>

<li>弟子慢為耆域述經一卷<span class="note-inline">(亦云弟子為耆域述慢戒羽弟子戲誕經第四出與阿難問事佛吉凶經等同本房云見別錄)</span></li>

<li>長者音悅經一卷<span class="note-inline">(第二出與支謙出者同本房云見別錄)</span></li>

<li>五苦章句經一卷<span class="note-inline">(第二出與曇無蘭出者同本房云見別錄)</span></li>

<li>分惒檀王經一卷<span class="note-inline">(第二出與竺律炎三摩羯經同本房云見別錄)</span></li>

<li>弟子事佛吉凶經一卷<span class="note-inline">(祐云弟子問事佛吉凶經房云見別錄)</span></li>

<li>生死變識經一卷<span class="note-inline">(今疑是藏中見正經異名房云見別錄)</span></li>

<li>優婆塞五戒經一卷<span class="note-inline">(亦云五相經第二出與五戒相經同本房云見別錄)</span></li>

<li>賢者律儀經一卷<span class="note-inline">(亦云威儀房云見別錄)</span><p style="margin-left:1em">右二十八部二十八卷<span class="note-inline">(迦葉禁戒上一十五部一十五卷見在菩薩誓經下一十三部一十三卷闕本)</span>。</p>
<p>居士沮渠京聲。即北涼河西王蒙遜從弟安陽侯也。魏併涼後南奔于宋。晦志卑身不交世務。常遊止塔寺以居士自畢。丹陽尹孟顗見而善之請與相見。一面之後雅相崇愛。亟設供饌厚相優贍。京聲以孝武帝孝建二年乙未於楊都竹園寺及鍾山定林上寺。譯彌勒上生經等二十八部。通習積久臨筆無滯。京聲居絕妻孥無欲榮利。從容法侶宣通經典。是以建業白黑咸敬而嘉焉。以大明之末遘疾而卒。</p>
</li>

<li>普明王經</li>

<li>梵摩皇經<span class="note-inline">(上二經並出六度集)</span></li>

<li>[(序-予+林)/女]夷比丘經</li>

<li>優婆塞五法經<span class="note-inline">(上二經並出中阿含)</span></li>

<li>釋種問優婆塞經<span class="note-inline">(出雜阿含)</span></li>

<li>清信士阿夷扇經<span class="note-inline">(亦云阿夷扇持父子經出生經)</span></li>

<li>五百梵志經<span class="note-inline">(群錄注疑)</span><p>普明王等七經六是別生。一云疑偽。今為實錄故並刪之。</p>
</li>

<li>閻羅王五天使者經一卷<span class="note-inline">(一名鐵城泥黎經見長房錄出中含第十二異譯)</span></li>

<li>瞿曇彌記果經一卷<span class="note-inline">(出中阿含第二十八異譯見長房錄)</span></li>

<li>長者子六過出家經一卷<span class="note-inline">(出增一阿含第二十七卷異譯見長房錄)</span></li>

<li>佛母般泥洹經一卷<span class="note-inline">(出增一阿含第五十卷異譯見長房錄)</span></li>

<li>貧躬老公經一卷<span class="note-inline">(或云貧老經第二出見長房錄)</span></li>

<li>懈怠耕者經一卷<span class="note-inline">(舊錄云懈怠耕兒經見長房錄)</span></li>

<li>請賓頭盧法一卷<span class="note-inline">(或加經字見長房錄)</span></li>

<li>善生子經一卷<span class="note-inline">(亦云異出六向拜經見長房錄出中阿含第三十三卷異譯)</span></li>

<li>佛涅槃後諸比丘經一卷<span class="note-inline">(亦云力士跋陀經云出雜阿含見長房錄)</span></li>

<li>譬喻經一卷<span class="note-inline">(見長房錄)</span><p style="margin-left:1em">右一十部一十卷<span class="note-inline">(請賓頭盧上七部七卷見在善生子經下三部三卷闕本)</span>。</p>
<p>沙門釋慧簡。未詳何許人也。以孝武帝大明元年丁酉。於鹿野寺譯五天使者等經十部。</p>
</li>

<li>真偽沙門經<span class="note-inline">(與京聲所出迦葉禁戒經文句全同乃是彼經異名錄家錯上)</span></li>

<li>藥師琉璃光經<span class="note-inline">(亦云灌頂拔除過罪生死得度經出大灌頂經祐錄注為疑經者非)</span></li>

<li>釋迦畢罪經</li>

<li>殺身濟賈人經<span class="note-inline">(上二經並出六度集)</span></li>

<li>阿難見水光瑞經<span class="note-inline">(一云水光經大乘抄經)</span></li>

<li>商人求財經</li>

<li>瞿曇彌經<span class="note-inline">(上二經並出中阿含)</span></li>

<li>舍衛城中人喪子發狂經</li>

<li>學人亂意經<span class="note-inline">(亦云母子作比丘比丘尼亂意經上二經並出增一阿含)</span></li>

<li>大力士出家得道經<span class="note-inline">(亦云力士跋陀經)</span></li>

<li>二老男女見佛出家得道經<span class="note-inline">(上二經並出雜阿含)</span></li>

<li>旃闍摩暴志謗佛經<span class="note-inline">(出生經)</span></li>

<li>竊為沙門經</li>

<li>獵師捨家學道經<span class="note-inline">(上二經並出出曜經)</span></li>

<li>呪願經<span class="note-inline">(祐載偽錄)</span><p>真為沙門等一十五部。長房等錄並云慧簡所出。今以多是別生等經。故刪之不存也。</p>
</li>

<li>菩薩念佛三昧經六卷<span class="note-inline">(或直云念佛三昧經或五卷第一譯與隋笈多出者同本是大集別分見道慧宋齊錄及僧祐錄)</span></li>

<li>無量門破魔陀羅尼經一卷<span class="note-inline">(或直云破魔陀羅尼經第七譯見僧祐錄與支謙無量門微密持經等同本)</span><p style="margin-left:1em">右二部七卷其本並在。</p>
<p>沙門功德直。西域人也。道契既廣善誘日新。以孝武帝大明六年壬寅。遊至荊州寓禪房寺。沙門玄暢請出念佛三昧等經二部。暢刊正文義詞旨婉密。而暢舒手出香掌中流水莫之測也。後適成都止大石寺。即是阿育王塔。乃手自作金剛密迹等十六神像傳至于今。直留荊數年後不知所終矣。</p>
</li>

<li>十誦羯磨比丘要用一卷<span class="note-inline">(或云略要羯摩法房云二卷祐云一卷見僧祐錄)</span><p style="margin-left:1em">右一部一卷其本見在。</p>
<p>沙門釋僧璩。姓朱吳國人。出家為僧業弟子。總悅眾經尤明十誦。兼善史籍頗製文藻。始住吳虎丘山。孝武欽其風聞勅出楊都為僧正悅眾。止于中興寺。璩以大明七年癸卯撰十誦羯磬一部。</p>
</li>

<li>十誦比丘尼戒本一卷<span class="note-inline">(亦云十誦比丘尼波羅提木叉戒本或云十誦比丘尼大戒見僧祐寶唱二錄)</span><p style="margin-left:1em">右一部一卷其本見在。</p>
<p>沙門釋法頴。俗姓索氏燉煌人。十三出家為法香弟子。住涼州公府寺。與同學法力俱以律藏知名。頴伏膺已後學無再請記在一聞。研精律部博涉經論。元嘉末至建業止新亭寺。孝武以頴學業兼明勅為都邑僧正。後辭任還多寶寺。常習定閑房亦時開律席。後移住長干寺。以明帝彧太始年中。集出十誦尼戒一部。兼出羯磨流行於代。</p>
</li>

<li>無盡意經十卷<span class="note-inline">(第五出與阿差末經等同本見始興僧祐寶唱等錄)</span></li>

<li>阿述達菩薩經一卷<span class="note-inline">(第四出興寶積無畏德會等同本太始年於廣州出見始興寶唱等錄)</span></li>

<li>海意經七卷<span class="note-inline">(見始興僧祐寶唱等錄)</span></li>

<li>如來恩智不思議經五卷<span class="note-inline">(見始興僧祐寶唱等錄)</span></li>

<li>寶頂經五卷<span class="note-inline">(見始興僧祐寶唱等錄)</span></li>

<li>三密底耶經一卷<span class="note-inline">(宋言賢人用律經見始興僧祐寶唱等錄)</span><p style="margin-left:1em">右六部二十九卷其本並闕。</p>
<p>沙門竺法眷。印度人也。志性弘簡開利為務。以明帝彧太始年中。於廣州譯無盡意等經六部。</p>
</li>

<li>濡首菩薩無上清淨分衛經二卷<span class="note-inline">(一名決了諸法如幻化三昧經第二出與漢嚴佛調譯者及大般若那伽室利分並同本見始興錄)</span><p style="margin-left:1em">右一部二卷其本見在。</p>
<p>沙門釋翔公。亦云朔公。在南海郡譯濡首菩薩經一部。群錄直云宋世不顯年名。未詳何帝。</p>
</li>

<li>佛藏大方等經一卷<span class="note-inline">(亦名問明顯經是華嚴經明難品異譯見始興錄及法上錄)</span></li>

<li>瓔珞本業經二卷<span class="note-inline">(一名菩薩瓔珞經第三出見始興及法上錄)</span><p style="margin-left:1em">右二部三卷其本並闕。</p>
<p>沙門釋道嚴。於宋世譯佛藏方等經等二部。群錄直云宋世出不顯帝年。</p>
</li>

<li>梵女首意經一卷<span class="note-inline">(第二出見始興錄及趙錄法上錄)</span></li>

<li>空淨三昧經一卷<span class="note-inline">(亦云空淨天感應三昧經第二出見始興錄及趙錄法上錄)</span></li>

<li>勸進學道經一卷<span class="note-inline">(亦名勸進經與梁史共出第三譯)</span><p style="margin-left:1em">右三部三卷其本並闕。</p>
<p>沙門釋勇公。於宋世譯梵女首意等經三部。群錄雖云宋世不顯帝年。</p>
</li>

<li>車匿經<span class="note-inline">(亦名車匿本末經出六度集中是尸呵遍王經異名群錄雖云勇公所出今以是別生抄經故刪之不存也)</span></li>

<li>寂調音所問經一卷<span class="note-inline">(一名如來所說清淨調伏經與西晉法護文殊淨律經等同本第四出見始興錄及法上錄)</span></li>

<li>樂瓔珞莊嚴方便經一卷<span class="note-inline">(一名大乘瓔珞莊嚴經亦名轉女身菩薩經第四出與西晉法護順權方便經等同本見始興錄及僧祐法上錄)</span><p style="margin-left:1em">右二部二卷<span class="note-inline">(前寂調音經見在後樂瓔珞經闕本)</span>。</p>
<p>沙門釋法海。於宋世譯寂調音等經二部。群錄注云宋世譯出。既不顯年未詳何帝。</p>
</li>

<li>月燈三昧經一卷<span class="note-inline">(一名文殊師利菩薩十事行經一名逮慧三昧經出大月燈經第七卷異譯見趙錄及法上錄)</span><p style="margin-left:1em">右一部一卷其本見在。</p>
<p>沙門釋先公。於宋世譯月燈經一部。群錄注云宋世不顯譯年。未詳何帝。</p>
</li>

<li>彌沙塞律抄一卷<span class="note-inline">(見寶唱錄)</span><p style="margin-left:1em">右一部一卷闕本。</p>
<p>沙門僧伽跋彌。師子國人也。譯彌沙塞律抄一部。大周錄中指寶唱錄不言帝代。其寶唱錄尋本未獲。且寄於宋錄以彰有據耳。</p>
</li>

<li><p>新集失譯諸經</p>
</li>

<li>如來智印經一卷<span class="note-inline">(一名諸佛法身第二出與慧印三昧經同本)</span></li>

<li>老母經一卷<span class="note-inline">(第二出與老女人經等同本)</span></li>

<li>法滅盡經一卷</li>

<li>甚深大迴向經一卷</li>

<li>佛為黃竹園老婆羅門說學經一卷<span class="note-inline">(出中阿含第四十卷異譯)</span></li>

<li>優波夷墮舍迦經一卷<span class="note-inline">(出中阿含第五十五異譯或無迦字)</span></li>

<li>邪見經一卷<span class="note-inline">(出中阿含第六十卷異譯)</span></li>

<li>大沙門百一羯磨法一卷<span class="note-inline">(或云大沙門羯磨法出十誦律)</span></li>

<li>迦丁比丘說當來變經一卷<span class="note-inline">(或直云迦丁比丘經)</span><p style="margin-left:1em">已後闕本。</p>
</li>

<li>十方佛名經一卷<span class="note-inline">(本作十萬疑錯)</span></li>

<li>華嚴淨經一卷</li>

<li>三十七品經一卷<span class="note-inline">(祐載兩本並云異出今且存一)</span></li>

<li>七佛各說偈一卷</li>

<li>乳王如來經一卷<span class="note-inline">(或無乳王經今疑與乳光佛經同本)</span></li>

<li>現在十方佛名經一卷</li>

<li>過去諸佛名經一卷</li>

<li>千五百佛名經一卷</li>

<li>五百七百佛名經一卷<span class="note-inline">(或云五百七十)</span></li>

<li>觀世音成佛經一卷</li>

<li>文殊因緣經一卷</li>

<li>文殊本願經一卷</li>

<li>文殊觀經一卷</li>

<li>彌勒須河經一卷</li>

<li>導師問佛經一卷</li>

<li>颰陀菩薩百二千難經一卷</li>

<li>持身菩薩經一卷<span class="note-inline">(或云持身經)</span></li>

<li>賢首菩薩二百問經一卷</li>

<li>金剛女菩薩經一卷</li>

<li>善意菩薩經一卷</li>

<li>菩薩從兜率天降中陰經一卷</li>

<li>菩薩行喜經一卷</li>

<li>菩薩淨本業經一卷</li>

<li>菩薩初業經一卷</li>

<li>菩薩四事經一卷</li>

<li>菩薩十六願經一卷</li>

<li>菩薩五十德行經一卷</li>

<li>菩薩教法經一卷</li>

<li>菩薩正行經一卷</li>

<li>菩薩出入諸則經一卷</li>

<li>菩薩母姓字經一卷</li>

<li>菩薩家姓經一卷</li>

<li>菩薩比丘經一卷</li>

<li>菩薩經一卷<span class="note-inline">(今疑本上脫字)</span></li>

<li>菩薩作六牙象本事經一卷</li>

<li>菩薩師子王經一卷</li>

<li>浴像功德經一卷<span class="note-inline">(與新譯者梵本同未詳同別)</span></li>

<li>浴僧功德經一卷</li>

<li>陀隣尼目佉經一卷<span class="note-inline">(今疑即是阿難陀目佉尼經)</span></li>

<li>禮敬諸塔經一卷</li>

<li>般若波羅蜜偈經一卷</li>

<li>佛清淨偈經一卷</li>

<li>太子出國二十偈一卷</li>

<li>佛十力偈一卷</li>

<li>十方佛神呪一卷</li>

<li>四天王神呪一卷</li>

<li>十二因緣結縷神呪一卷</li>

<li>摩訶神呪一卷</li>

<li>移山神呪一卷</li>

<li>降魔神呪一卷</li>

<li>威德陀羅神呪一卷<span class="note-inline">(本作成字錯也)</span></li>

<li>和魔結神呪一卷</li>

<li>鳩摩迦葉經一卷<span class="note-inline">(與僮迦葉解難經同本出長阿含第七卷異譯法經錄云出中阿含第十六卷異譯)</span></li>

<li>出要經二十卷</li>

<li>行道經七卷</li>

<li>長阿含經三卷<span class="note-inline">(祐云疑是殘缺長阿含經)</span></li>

<li>弘道經二卷</li>

<li>四天王經一卷<span class="note-inline">(祐云彼有呪似人所附)</span></li>

<li>諸天阿須倫鬪經一卷</li>

<li>金色女經一卷<span class="note-inline">(雜譬喻中有祐云異出本)</span></li>

<li>治禪鬼魅不安經一卷</li>

<li>瞻波國佛說戒經一卷</li>

<li>佛在誓枝山說法經一卷</li>

<li>佛三毒事經一卷</li>

<li>佛七事經一卷</li>

<li>佛問和伏經一卷</li>

<li>佛意行經一卷</li>

<li>因佛生三心經一卷</li>

<li>佛聚經一卷</li>

<li>七佛本緣經一卷</li>

<li>釋迦文枝鉢經一卷</li>

<li>佛袈裟經一卷</li>

<li>佛大衣經一卷</li>

<li>迦葉解經一卷</li>

<li>迦葉因緣經一卷</li>

<li>舍利弗問署經一卷</li>

<li>迦葉獨證自誓經一卷</li>

<li>舍利弗歎度女人經一卷</li>

<li>舍利弗生西方經一卷</li>

<li>舍利弗目連泥洹經一卷<span class="note-inline">(今疑是生經中舍利弗般泥洹經)</span></li>

<li>目連所問經一卷</li>

<li>目連因緣經一卷</li>

<li>阿難見變經一卷</li>

<li>難陀經一卷</li>

<li>阿那含七念經一卷</li>

<li>羅漢菩子經一卷</li>

<li>賓頭盧取鉢經一卷</li>

<li>愛行比丘經一卷</li>

<li>愛身比丘經一卷</li>

<li>栴比丘經一卷</li>

<li>善星比丘經一卷</li>

<li>六群比丘經一卷</li>

<li>自在王比丘經一卷</li>

<li>羅邪達比丘經一卷</li>

<li>比丘和須蜜經一卷</li>

<li>玄戒未來比丘經一卷<span class="note-inline">(今疑玄字錯)</span></li>

<li>比丘法相經一卷</li>

<li>釋種童子經一卷</li>

<li>尊者婆蹉律經一卷</li>

<li>罽賓二沙彌經一卷</li>

<li>沙彌持戒經一卷</li>

<li>海洲優婆塞會經一卷</li>

<li>賢者雜事經一卷</li>

<li>弟子修學經一卷</li>

<li>弟子行澤中遇賊劫經一卷</li>

<li>弟子精進經一卷</li>

<li>迦提羅越問五戒經一卷</li>

<li>那羅延天王經一卷</li>

<li>毘沙門天王經一卷</li>

<li>四大天王經一卷</li>

<li>諸天壽經一卷</li>

<li>魔現成佛經一卷</li>

<li>魔王誡<span class="note-inline">(疑是試字)</span>經一卷</li>

<li>淨飯王經一卷</li>

<li>佛葬閱頭檀王經一卷　阿育王作小兒時經一卷<span class="note-inline">(今疑出育王傳)</span></li>

<li>小阿育王經一卷</li>

<li>優填王照逝心女經一卷<span class="note-inline">(今疑是大乘藏中優填王經)</span></li>

<li>迦夷王頭布施經一卷</li>

<li>果尊王經一卷</li>

<li>佛居士經一卷</li>

<li>降恐王經一卷<span class="note-inline">(今疑恐字錯)</span></li>

<li>摩羅王經一卷</li>

<li>摩登王經一卷</li>

<li>舍夷國經一卷</li>

<li>羅提坻王經一卷<span class="note-inline">(或作國王羅提[土*(崋-山+甲)]經)</span></li>

<li>摩訶惟越王經一卷</li>

<li>流沙王經一卷</li>

<li>十四王經一卷</li>

<li>王以竹施經一卷</li>

<li>勸王持五戒經一卷</li>

<li>太子旃舍羅差經一卷</li>

<li>長者盛德經一卷</li>

<li>長者法心經一卷</li>

<li>長者仁賢經一卷</li>

<li>長者洹羅越經一卷</li>

<li>佛問淳陀長者受樂淨行經一卷</li>

<li>婆羅門問事經一卷</li>

<li>婆羅門等爭說經一卷</li>

<li>六師詣波斯匿王經一卷</li>

<li>尼揵齋經一卷</li>

<li>明星梵志經一卷</li>

<li>兜率梵志經一卷</li>

<li>梵志拔陀經一卷</li>

<li>梵志計火淨經一卷</li>

<li>梵志問疑經一卷</li>

<li>梵志意經一卷</li>

<li>梵志好母經一卷</li>

<li>梵志婬女經一卷</li>

<li>梵志六師經一卷</li>

<li>天后賢女經一卷</li>

<li>德女問經一卷</li>

<li>貧女少施獲弘報經一卷</li>

<li>彌家女經一卷</li>

<li>二人作沙門弟斷兄舌經一卷</li>

<li>氣噓殺旃陀羅經一卷</li>

<li>眼能視殺人經一卷</li>

<li>孤獨三兄弟經一卷</li>

<li>阿劍他經一卷</li>

<li>不蘭伽經一卷</li>

<li>小申日經一卷</li>

<li>波羅柰媈四姓經一卷<span class="note-inline">(或作婦字)</span></li>

<li>大姓家主叩書不經一卷</li>

<li>提謂經一卷</li>

<li>強羅經一卷</li>

<li>金轉龍王經一卷</li>

<li>蘇曷龍王經一卷</li>

<li>三龍王經一卷</li>

<li>虎王經一卷</li>

<li>蠍王經一卷</li>

<li>毒龍蛇施經一卷</li>

<li>放牛法經一卷<span class="note-inline">(今疑是藏中放牛經)</span></li>

<li>養牛經一卷</li>

<li>閻羅王經一卷<span class="note-inline">(今疑是藏中閻羅王五天使者經)</span></li>

<li>餓鬼經一卷</li>

<li>鐵杵泥犁經一卷</li>

<li>緣經一卷</li>

<li>藥經一卷</li>

<li>苦慧經一卷</li>

<li>慧達經一卷</li>

<li>法足經一卷</li>

<li>身數經一卷</li>

<li>選福經一卷</li>

<li>布施經一卷</li>

<li>助善經一卷</li>

<li>古來經一卷<span class="note-inline">(今疑是藏中古來世時經)</span></li>

<li>孝順經一卷</li>

<li>緣本經一卷<span class="note-inline">(入疑是藏中緣本致經)</span></li>

<li>度世經一卷</li>

<li>法藏經一卷</li>

<li>明住經一卷</li>

<li>善憩經一卷</li>

<li>植質經一卷</li>

<li>名相經一卷</li>

<li>怪異經一卷</li>

<li>滅怪經一卷</li>

<li>本鉢經一卷</li>

<li>案鉢經一卷</li>

<li>諸法經一卷</li>

<li>與脫經一卷</li>

<li>伏願經一卷</li>

<li>寶見經一卷</li>

<li>真提經一卷</li>

<li>明義經一卷</li>

<li>見在經一卷</li>

<li>釋論一卷<span class="note-inline">(祐云疑是大智度論抄之一卷)</span></li>

<li>雜事經一卷</li>

<li>旨解經一卷<span class="note-inline">(祐云疑即義旨雜解)</span></li>

<li>釋學經一卷</li>

<li>度道俗經一卷</li>

<li>諸福德經一卷</li>

<li>說人身經一卷</li>

<li>施色力經一卷</li>

<li>色入施經一卷</li>

<li>戒法律經一卷</li>

<li>未生火經一卷</li>

<li>未生烖經一卷</li>

<li>念佛品經一卷</li>

<li>須彌山經一卷</li>

<li>成敗品經一卷<span class="note-inline">(經目或云成敗品第四似是樓炭經之一品今檢樓炭無此品)</span></li>

<li>世間珍寶經一卷<span class="note-inline">(舊錄云世間所望珍寶經)</span></li>

<li>現道神足經卷</li>

<li>成行無想經一卷</li>

<li>悔過除罪經一卷</li>

<li>深自僥倖經一卷</li>

<li>布施持戒經一卷</li>

<li>生西方齋經一卷</li>

<li>造浴室法經一卷</li>

<li>有疑往解經一卷</li>

<li>長阿含方法經一卷</li>

<li>令人孝有德經一卷</li>

<li>人於出家者經一卷</li>

<li>心應深貪慕經一卷</li>

<li>地水火風空經一卷</li>

<li>求欲者除意經一卷</li>

<li>持戒教人殺生經一卷</li>

<li>七月十五日臘法經一卷</li>

<li>功高憍慢有二輩經一卷</li>

<li>歡喜布施有五事經一卷<span class="note-inline">(或作勸字錯)</span></li>

<li>三夢經一卷</li>

<li>三悔處經一卷</li>

<li>三乘無當經一卷</li>

<li>四署經一卷</li>

<li>四等意經一卷</li>

<li>四政斷經一卷</li>

<li>四厚經一卷</li>

<li>五署經一卷</li>

<li>五穀世經一卷</li>

<li>五亂經一卷</li>

<li>五耶經一卷</li>

<li>六禪經一卷</li>

<li>六度六十行經一卷</li>

<li>六輩阿惟越致經一卷</li>

<li>七眾經一卷</li>

<li>七流經一卷</li>

<li>七使經一卷</li>

<li>七輩人橫死經一卷</li>

<li>七歲作善經一卷</li>

<li>八方萬物無常經一卷</li>

<li>八雙經一卷</li>

<li>九結經一卷</li>

<li>九惱經一卷</li>

<li>九道觀身經一卷</li>

<li>十部僧經一卷</li>

<li>十二意經一卷</li>

<li>十二阿練若高行經一卷</li>

<li>十二部經名一卷</li>

<li>三十二僧那經一卷</li>

<li>三十四意經一卷</li>

<li>五十德相經一卷</li>

<li>六十品經一卷</li>

<li>六十二疑經一卷</li>

<li>七十二觀經一卷</li>

<li>百法經一卷</li>

<li>惟日三昧經一卷</li>

<li>月電三昧經一卷</li>

<li>無言三昧經一卷</li>

<li>阿和三昧經一卷</li>

<li>禪行法經一卷<span class="note-inline">(今疑是藏中禪行法想經)</span></li>

<li>須彌山譬經一卷</li>

<li>日月譬經一卷</li>

<li>海水譬經一卷</li>

<li>藥草喻經一卷</li>

<li>功德天譬經一卷</li>

<li>賢劫譬經一卷</li>

<li>金剛譬經一卷</li>

<li>寶藏譬經一卷</li>

<li>明珠譬經一卷</li>

<li>聚木譬經一卷</li>

<li>四大譬經一卷</li>

<li>五部威儀所服經一卷<span class="note-inline">(或云五部僧服經高僧傳云白法祖譯)</span></li>

<li>結界文經一卷</li>

<li>沙彌離戒經一卷</li>

<li>五戒報應經一卷</li>

<li>六足阿毘曇一卷</li>

<li>雜譬喻經六卷<span class="note-inline">(或云諸雜譬喻)</span></li>

<li>譬喻經一卷<span class="note-inline">(祐云異出更有一本今且存一)</span></li>

<li>雜譬喻經一卷<span class="note-inline">(凡十一事)</span><p style="margin-left:1em">右三百七部三百四十卷<span class="note-inline">(唯初九部九卷有本餘者並闕)</span>並是梁代沙門僧祐錄中新集失譯諸經然僧祐本錄祐所新集。總一千三百六部一千五百七十卷。今細檢括餘九百九十九部。一千二百三十卷。多是諸別生經。或長房等失譯錄中已載。及有代錄之中標其譯主。除此之外有三百七部三百四十卷。檢括長房等錄皆未曾載。今新集於此以為失源。然祐錄中但云失譯不標年代。今且附於宋錄之末。庶免遺漏焉。</p>
</li>
</ul></div></div>
<p class='juan'>開元釋教錄卷第五<span class='note-inline'>(總錄之五)</span></p></div>
</div><!-- end of div[@id='body'] -->
</body></html>