<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>觀自在菩薩隨心呪經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1103
<p class='juan'><a id='mulu1' />觀自在菩薩隨心呪經<span class='note-inline'>(亦名多唎心經)</span></p><p class="byline">大唐總持寺沙門釋智通奉　制譯</p>
<div class='div-jing'><p>如是我聞。一時佛在王舍大城耆闍崛山中。與無量大比丘俱。復有無量天龍夜叉揵闥婆阿素羅伽嚕茶緊那羅。各并眷屬。復有無量無數比丘比丘尼優婆塞優婆夷恭敬圍繞。爾時會中有一菩薩。名曰觀世音自在。即從座起頂禮佛足。偏袒右肩右膝著地。合掌恭敬而白佛言。世尊我今欲說阿唎多唎心呪根本及印壇法。是呪威力不可思議。安樂世間多所饒益。若有天人受持之者。所有怨對惡障怖畏。皆悉止息。一切外學禁呪。碎散不能為害。隨心所願一切善業皆得成辦。四足二足諸眾生等。無不恭敬悉皆歸伏。惟願世尊哀垂聽許。我以大悲憐愍一切諸眾生故。說此根本印呪之法即說慕陀羅尼法。</p>
</div>
<div class='div-other'><a id='mulu2' />
<p class='h1'>隨心印呪第一<span class='note-inline'>(亦名身印呪亦名都印呪)</span></p><p>二手中指無名指小指三指。向外相叉。合掌右押左。指頭總摶掌背。並竪二食指相著。大指亦然。各摶食指。大指來去。即說呪曰。</p>
<p class="dharani">那<span class='note-inline'>(上)</span>謨喝囉<span class='note-inline'>(上)</span>怛那跢囉<span class='note-inline'>(二合)</span>夜耶<span class='note-inline'>(一)</span>那<span class='note-inline'>(上)</span>謨阿[口*梨]耶<span class='note-inline'>(一)</span>婆路<span class='note-inline'>(輕呼)</span>枳帝攝婆<span class='note-inline'>(二合)</span>羅<span class='note-inline'>(上)</span>耶<span class='note-inline'>(二)</span>菩提薩埵<span class='note-inline'>(去)</span>耶<span class='note-inline'>(三)</span>摩訶薩埵<span class='note-inline'>(去)</span>耶<span class='note-inline'>(四)</span>摩訶迦嚧尼迦<span class='note-inline'>(去)</span>耶<span class='note-inline'>(五)</span>跢姪他<span class='note-inline'>(六)</span>唵<span class='note-inline'>(七)</span>哆<span class='note-inline'>(去)</span>唎哆利<span class='note-inline'>(八)</span>都多<span class='note-inline'>(去)</span>唎<span class='note-inline'>(九)</span>都都多唎<span class='note-inline'>(十)</span>咄唎<span class='note-inline'>(上)</span>莎<span class='note-inline'>(去)</span>訶<span class='note-inline'>(十一)</span></p>
</div>
<div class='div-other'><a id='mulu3' />
<p class='h1'>奉請呪第二<span class='note-inline'>(用身印誦此呪)</span></p><p class="dharani">哆姪他<span class='note-inline'>(一)</span>阿伽<span class='note-inline'>(去)</span>車阿伽<span class='note-inline'>(去)</span>車<span class='note-inline'>(二)</span>婆伽<span class='note-inline'>(去)</span>畔<span class='note-inline'>(三)</span>阿[口*梨]耶<span class='note-inline'>(四)</span>婆路<span class='note-inline'>(輕呼)</span>枳帝<span class='note-inline'>(五)</span>攝婆<span class='note-inline'>(二合)</span>囉<span class='note-inline'>(去)</span>耶囉<span class='note-inline'>(去)</span>跢那<span class='note-inline'>(二合)</span>怛囉<span class='note-inline'>(二合)</span>薩帝那<span class='note-inline'>(六)</span>莎<span class='note-inline'>(去)</span>婆訶<span class='note-inline'>(七)</span></p>
<p>用此呪呪安悉香一七遍燒。請菩薩則來。若欲誦前多唎心呪。先誦此呪七遍然後誦之。</p>
</div>
<div class='div-other'><a id='mulu4' />
<p class='h1'>啟請印呪第三<span class='note-inline'>(此一印呪通請一切菩薩)</span></p><p>以右手向前。把左手腕。於頭上以左手四指來去。即說呪曰。</p>
<p class="dharani">唵<span class='note-inline'>(一)</span>薩婆菩提薩埵<span class='note-inline'>(去)</span>那<span class='note-inline'>(二)</span>湮<span class='note-inline'>(去)</span>醯<span class='note-inline'>(上)</span>湮<span class='note-inline'>(去)</span>醯<span class='note-inline'>(上三)</span>莎<span class='note-inline'>(去)</span>訶<span class='note-inline'>(四)</span></p>
</div>
<div class='div-other'><a id='mulu5' />
<p class='h1'>華臺印呪第四</p><p>准前印。唯改仰兩手掌向上。五指各向上屈少許。呪曰。</p>
<p class="dharani">唵<span class='note-inline'>(一)</span>薩婆跛囉<span class='note-inline'>(二合)</span>鼻<span class='note-inline'>(去)</span>瑟吒<span class='note-inline'>(二合二)</span>菩陀<span class='note-inline'>(去)</span>那<span class='note-inline'>(三)</span>莎<span class='note-inline'>(去)</span>訶<span class='note-inline'>(四)</span></p>
</div>
<div class='div-other'><a id='mulu6' />
<p class='h1'>香華印呪第五</p><p>以右手大母指。捻無名指甲上。餘三指直展。又以左手掌承右手下。呪曰。</p>
<p class="dharani">唵<span class='note-inline'>(一)</span>薩婆跛<span class='note-inline'>(去)</span>耶<span class='note-inline'>(二)</span>布瑟波<span class='note-inline'>(二合)</span>伽耶<span class='note-inline'>(三)</span>莎<span class='note-inline'>(去)</span>訶<span class='note-inline'>(四)</span></p>
<p>作此法時。感得天龍八部皆來供養。</p>
</div>
<div class='div-other'><a id='mulu7' />
<p class='h1'>香水印呪第六</p><p>以兩手中指無名指及少指。各把大母指如拳法。合腕以二頭指相跓。呪曰。</p>
<p class="dharani">唵<span class='note-inline'>(一)</span>薩婆烏馱<span class='note-inline'>(上)</span>迦<span class='note-inline'>(去)</span>耶<span class='note-inline'>(二)</span>曷囉闍<span class='note-inline'>(三)</span>莎<span class='note-inline'>(去)</span>訶<span class='note-inline'>(四)</span>此印供養恒沙一切諸佛菩薩</p>
</div>
<div class='div-other'><a id='mulu8' />
<p class='h1'>護身印呪第七</p><p>先合掌。屈二小指甲相背。二大母指附二食指。餘三指合頭相跓。掌中開少許。當於頂上頭指來去。呪曰。</p>
<p class="dharani">跢姪他<span class='note-inline'>(一)</span>阿[口*梨]<span class='note-inline'>(二)</span>多[口*梨]<span class='note-inline'>(去三)</span>都多<span class='note-inline'>(去)</span>[口*梨]<span class='note-inline'>(四)</span>都[口*梨]<span class='note-inline'>(五)</span>醯<span class='note-inline'>(上)</span>囒拏<span class='note-inline'>(上)</span>夜<span class='note-inline'>(弋可反六)</span>揭囉<span class='note-inline'>(上)</span>鞞<span class='note-inline'>(七)</span>曷囉<span class='note-inline'>(上)</span>叉<span class='note-inline'>(楚我反)</span>曷囉<span class='note-inline'>(上)</span>叉麼闍<span class='note-inline'>(二合白稱已名)</span>薩婆突薩[目*皮]谿弊治<span class='note-inline'>(二合九)</span>菩薩跛達囉<span class='note-inline'>(上二合)</span>鞞弊治<span class='note-inline'>(二合十)</span>莎<span class='note-inline'>(去)</span>訶<span class='note-inline'>(十一)</span></p>
<p>作此印誦呪漏十萬遍。一切諸魔外道等輩。人非人等無敢害者。用此護身。又作此印誦前身呪。於舍利塔前。至心發露懺悔眾罪。能滅四重五逆等罪。</p>
</div>
<div class='div-other'><a id='mulu9' />
<p class='h1'>心印呪第八</p><p>准前護身印。唯改以二頭指捻二大指甲頭相跓。當於心上。呪曰。</p>
<p class="dharani">唵<span class='note-inline'>(一)</span>薩婆嘻[口*梨]<span class='note-inline'>(二合)</span>陀<span class='note-inline'>(去)</span>耶<span class='note-inline'>(二)</span>菩陀<span class='note-inline'>(去)</span>耶<span class='note-inline'>(三)</span>莎<span class='note-inline'>(去)</span>訶<span class='note-inline'>(四)</span></p>
<p>作此印已誦心呪時。悉能除滅三業眾罪。</p>
</div>
<div class='div-other'><a id='mulu10' />
<p class='h1'>口印呪第九</p><p>准前心印。唯改以二大指。屈向二掌中。竝二小指節上。呪曰。</p>
<p class="dharani">唵<span class='note-inline'>(一)</span>毘婆<span class='note-inline'>(重呼上)</span>施伽<span class='note-inline'>(去)</span>耶<span class='note-inline'>(二)</span>莎<span class='note-inline'>(去)</span>訶<span class='note-inline'>(三)</span></p>
<p>作此印已。誦口呪時能除口業一切罪障。</p>
</div>
<div class='div-other'><a id='mulu11' />
<p class='h1'>大懺悔印呪第十</p><p>先以右手大母指。捻中指甲上。餘三指直舒。左手亦爾。以右手大母指。押左手大母指甲上。正當心前。呪曰。</p>
<p class="dharani">唵<span class='note-inline'>(一)</span>薩婆菩陀<span class='note-inline'>(二)</span>菩提薩埵耶<span class='note-inline'>(三)</span>莎<span class='note-inline'>(去)</span>訶<span class='note-inline'>(四)</span></p>
<p>誦呪懺悔。能除一切業障等罪。</p>
</div>
<div class='div-other'><a id='mulu12' />
<p class='h1'>召喚一切大力鬼神天龍八部印呪第十一</p><p>以右手捻左手背上。四指向下相叉。以左手四指來去。呪曰。</p>
<p class="dharani">唵<span class='note-inline'>(一)</span>俱嚕陀<span class='note-inline'>(二)</span>薩婆提婆<span class='note-inline'>(去)</span>那<span class='note-inline'>(三)</span>莎<span class='note-inline'>(去)</span>訶<span class='note-inline'>(四)</span></p>
</div>
<div class='div-other'><a id='mulu13' />
<p class='h1'>大結界辟毘那夜迦印呪第十二</p><p>先以右手無名指。叉入左手無名指背上。左手大母指。鉤取右手小指。在右手掌中。以左手食指及中指無名指。鉤取右手中指。並押右手無名指甲上。以右手頭指。與左手小指頭相跓。右手大母指。押左手頭指中指背上綟左腕。呪曰。</p>
<p class="dharani">唵<span class='note-inline'>(一)</span>薩婆藥叉<span class='note-inline'>(二)</span>囉叉沙那<span class='note-inline'>(三)</span>槃陀槃陀<span class='note-inline'>(四)</span>莎<span class='note-inline'>(去)</span>訶<span class='note-inline'>(五)</span></p>
<p>作此印呪時。一切鬼神自然歸伏。</p>
</div>
<div class='div-other'><a id='mulu14' />
<p class='h1'>隨心印第十三</p><p>准前結界印。唯改以右手頭指。與左手小指相去開一寸許。此名隨心印作此印已誦隨心身呪。所願皆得。</p>
</div>
<div class='div-other'><a id='mulu15' />
<p class='h1'>為度魔王波旬入道匃慕印第十四</p><p>先以右手中指無名指。相著屈在掌中。直竪餘三指。散舒手掌向胸前。左手亦然。以掌向外託。作此印時。魔王波旬領諸徒眾。慕入佛道頂禮而退。誦身呪。</p>
</div>
<div class='div-other'><a id='mulu16' />
<p class='h1'>降伏外道六師印第十五</p><p>准前印上。唯改各以大母指。捻無名指及中指甲上。作此印時。外道六師悉皆歸伏。誦身呪。</p>
</div>
<div class='div-other'><a id='mulu17' />
<p class='h1'>救見六道眾生令離苦解脫印呪第十六</p><p>以兩手大指二頭指相捻。二中指竝頭相跓。二無名指各押二小指甲上。中間使開。當額上著。呪曰。</p>
<p class="dharani">唵<span class='note-inline'>(一)</span>薩婆者芻陀<span class='note-inline'>(去)</span>羅<span class='note-inline'>(二)</span>伽囉<span class='note-inline'>(去)</span>耶<span class='note-inline'>(三)</span>莎<span class='note-inline'>(去)</span>訶<span class='note-inline'>(四)</span></p>
<p>通師本誦身呪。</p>
</div>
<div class='div-other'><a id='mulu18' />
<p class='h1'>施甘露印第十七</p><p>以左手頭指。與大母指相捻。餘三指直竪向外託。又以右手垂臂向下。直舒五指向下垂。作此施甘露法。六道眾生悉皆飽滿離苦解脫。誦身呪。</p>
</div>
<div class='div-other'><a id='mulu19' />
<p class='h1'>防難印呪第十八</p><p>以右手大母指。叉右肋指頭向後。餘四指把拳。左手亦爾。向前努臂。呪曰。</p>
<p class="dharani">唵<span class='note-inline'>(一)</span>薩婆圖瑟吒<span class='note-inline'>(去二合)</span>那<span class='note-inline'>(二)</span>瞋<span class='note-inline'>(上)</span>馱瞋<span class='note-inline'>(上)</span>馱<span class='note-inline'>(三)</span>莎<span class='note-inline'>(去)</span>訶<span class='note-inline'>(四)</span></p>
<p>作此印呪法時。為伏一切天魔難降伏者。悉皆歸伏無敢當者。</p>
</div>
<div class='div-other'><a id='mulu20' />
<p class='h1'>自在印呪第十九</p><p>以兩手四指反相叉。又以二頭指相跓。二大母指相去向上直竪。呪曰。</p>
<p class="dharani">唵<span class='note-inline'>(一)</span>薩婆菩陀哆囉<span class='note-inline'>(去)</span>耶<span class='note-inline'>(二)</span>摩羅耶<span class='note-inline'>(三)</span>莎<span class='note-inline'>(去)</span>訶<span class='note-inline'>(四)</span></p>
</div>
<div class='div-other'><a id='mulu21' />
<p class='h1'>三昧印第二十</p><p>正坐加趺。以左手掌承右手背相押。當心前誦身呪。即入滅盡定。</p>
</div>
<div class='div-other'><a id='mulu22' />
<p class='h1'>喚閻羅王印呪第二十一</p><p>以二小指反相鉤右押左。屈二中指二無名指。各押二大母指甲上。竪二頭指相去五寸許。頭指來去。呪曰。</p>
<p class="dharani">唵<span class='note-inline'>(一)</span>薩婆焰摩囉闍<span class='note-inline'>(二)</span>第毘耶<span class='note-inline'>(二合三)</span>莎<span class='note-inline'>(去)</span>訶<span class='note-inline'>(四)</span></p>
<p>若人欲知地獄罪人數量多少問其姓名。王自將領諸師官從。自來具報行者。</p>
</div>
<div class='div-other'><a id='mulu23' />
<p class='h1'>喚召四天王印呪第二十二</p><p>以兩手四指反內相叉。二大母指屈入掌中令藏指頭。指頭來去。呪曰。</p>
<p class="dharani">唵<span class='note-inline'>(一)</span>薩婆第婆<span class='note-inline'>(二)</span>羯囉<span class='note-inline'>(二合)</span>訶<span class='note-inline'>(去)</span>那<span class='note-inline'>(三)</span>莎<span class='note-inline'>(去)</span>訶<span class='note-inline'>(四)</span></p>
<p>作此印呪去時。四天大王一時俱來。行者各問四天下事。悉皆報知之。</p>
</div>
<div class='div-other'><a id='mulu24' />
<p class='h1'>持戒印呪第二十三</p><p>胡跪右膝著地。舉頭向上。合掌當心。又以二頭指。押中指背上第一節上。二大指各附二頭指側。呪曰。</p>
<p class="dharani">唵<span class='note-inline'>(一)</span>薩婆波羅<span class='note-inline'>(二合)</span>提慕叉<span class='note-inline'>(二)</span>嘻[口*梨]<span class='note-inline'>(二合)</span>陀<span class='note-inline'>(去)</span>耶<span class='note-inline'>(三)</span>莎<span class='note-inline'>(去)</span>訶</p>
<p>作此印誦此呪時。無量諸類眾生得清淨戒。</p>
</div>
<div class='div-other'><a id='mulu25' />
<p class='h1'>隱身隨形入六道印呪第二十四</p><p>以右手大母指。押無名指中指甲上。頭指及小指直竪。左手亦爾。以右手大母指。從左手下下向上。入左掌中。鉤取左手中指無名指。右押左。呪曰。</p>
<p class="dharani">唵<span class='note-inline'>(一)</span>俱[口*梨]耶武<span class='note-inline'>(二)</span>薩婆迦[口*梨]耶<span class='note-inline'>(三)</span>莎<span class='note-inline'>(去)</span>訶</p>
<p>作此印法時。隨意隱沒遊行自在。一切如願。</p>
</div>
<div class='div-other'><a id='mulu26' />
<p class='h1'>喚召五通等仙人印呪第二十五</p><p>以兩手中指無名指小指。各把拳兩手相合。二大母指各附中指側。頭指來去。呪曰。</p>
<p class="dharani">唵<span class='note-inline'>(一)</span>薩婆訖唎<span class='note-inline'>(二合)</span>知耶<span class='note-inline'>(二合二)</span>羯摩婆羅<span class='note-inline'>(去)</span>那<span class='note-inline'>(三)</span>瞿跢曳<span class='note-inline'>(四)</span>莎<span class='note-inline'>(去)</span>訶<span class='note-inline'>(五)</span></p>
<p>作此印法時。一切仙人呼喚並至。問其仙法一一具陳。</p>
</div>
<div class='div-other'><a id='mulu27' />
<p class='h1'>灌頂清淨印呪第二十六</p><p>准前五通印。上唯改以頭指。各押大指頭指頭相跓。又以二中指直竪頭相跓。向頂上著。呪曰。</p>
<p class="dharani">唵<span class='note-inline'>(一)</span>提健婆<span class='note-inline'>(二)</span>慕跢囉<span class='note-inline'>(二合)</span>僧建<span class='note-inline'>(三)</span>莎<span class='note-inline'>(去)</span>訶<span class='note-inline'>(四)</span></p>
<p>行者若作三曼茶羅大道場已。用此法印誦呪灌頂。無邊眾生皆得清淨。</p>
</div>
<div class='div-other'><a id='mulu28' />
<p class='h1'>水難印呪第二十七</p><p>先以兩手中指無名指。相叉右押左。二頭指及二小指直竪頭相跓。二大母指屈入掌中。呪曰。</p>
<p class="dharani">唵<span class='note-inline'>(一)</span>烏馱<span class='note-inline'>(上)</span>伽<span class='note-inline'>(二)</span>薩婆弟婆<span class='note-inline'>(三)</span>烏馱伽<span class='note-inline'>(四上)</span>莎<span class='note-inline'>(去)</span>訶<span class='note-inline'>(五)</span></p>
<p>作此印法水不能漂。一切水天悉皆歸伏。</p>
</div>
<div class='div-other'><a id='mulu29' />
<p class='h1'>火難印第二十八</p><p>准前水難印。上唯改二頭指二小指。各相去一寸許。用水難呪。</p>
<p>作此印法者火不能燒。一切火天悉皆歸伏。</p>
</div>
<div class='div-other'><a id='mulu30' />
<p class='h1'>風難印第二十九</p><p>先以右手中指無名指。相叉入左手無名指背上。二頭指及二小指隨入。押左手無名指及中指心上。右手頭指及小指。押右手中指無名指背上。出二大母指相去直竪。反掌向外。用水難呪。</p>
<p>作此印時。一切風難不能為害。風雨神王悉皆歸伏。</p>
</div>
<div class='div-other'><a id='mulu31' />
<p class='h1'>天難印第三十</p><p>先以右手大母指頭指。捻左手頭指第二節。又以左手頭指大母指。捻右手大母指第一節。餘三指竪頭相跓。各相去一寸許。呪用身呪。</p>
<p>作此印時。得見三十三天上事。一切天神悉皆歸伏。</p>
</div>
<div class='div-other'><a id='mulu32' />
<p class='h1'>地難印呪第三十一</p><p>准前天難印。唯改二無名指。平屈頭相跓。呪曰。</p>
<p class="dharani">唵<span class='note-inline'>(一)</span>伽吒旁<span class='note-inline'>(二合)</span>伽<span class='note-inline'>(二)</span>賀悉跢<span class='note-inline'>(二合)</span>曳<span class='note-inline'>(三)</span>莎<span class='note-inline'>(去)</span>訶<span class='note-inline'>(四)</span></p>
<p>作此印法時。一切地神悉皆歸伏。</p>
</div>
<div class='div-other'><a id='mulu33' />
<p class='h1'>賊難印呪第三十二</p><p>以右手頭指中指無名指及小指。反鉤左手四指。二大母指各散直竪。呪曰。</p>
<p class="dharani">唵<span class='note-inline'>(一)</span>薩婆圖瑟吒<span class='note-inline'>(二合二)</span>跛囉<span class='note-inline'>(二合)</span>圖瑟吒<span class='note-inline'>(二合)</span>那<span class='note-inline'>(三)</span>瞋陀<span class='note-inline'>(去)</span>耶<span class='note-inline'>(四)</span>莎訶<span class='note-inline'>(五)</span></p>
<p>作此印時。一切賊難皆悉自縛不能為害。</p>
</div>
<div class='div-other'><a id='mulu34' />
<p class='h1'>王難印呪第三十三</p><p>准前賊難印。上唯改右手大母指。鉤取左手大母指。即說呪曰。</p>
<p class="dharani">唵<span class='note-inline'>(一)</span>薩婆曷囉闍<span class='note-inline'>(二)</span>圖瑟吒<span class='note-inline'>(二合)</span>那<span class='note-inline'>(三)</span>莎<span class='note-inline'>(去)</span>訶<span class='note-inline'>(四)</span></p>
<p>作此印法時。一切王難苦具刀杖等不能為害。</p>
</div>
<div class='div-other'><a id='mulu35' />
<p class='h1'>施無畏印呪第三十四<span class='note-inline'>(一名除怖畏印呪)</span></p><p>起立以左臂直舒向下。五指亦舒向下。掌背向後。右手亦爾。以掌向前。如施甘露右手印法。呪曰。</p>
<p class="dharani">跢姪他<span class='note-inline'>(一)</span>阿<span class='note-inline'>(上)</span>[口*梨]<span class='note-inline'>(二)</span>跢[口*梨]<span class='note-inline'>(三)</span>都跢[口*梨]<span class='note-inline'>(四)</span>都[口*梨]<span class='note-inline'>(五)</span>醯蘭拏夜伽囉<span class='note-inline'>(上)</span>鞞<span class='note-inline'>(二合六)</span>囉<span class='note-inline'>(上)</span>叉囉<span class='note-inline'>(上)</span>叉麼闍<span class='note-inline'>(二合七自稱名)</span>薩婆突契比冶<span class='note-inline'>(二合八)</span>薩婆跢達羅<span class='note-inline'>(上二合)</span>鞞比冶<span class='note-inline'>(二合九)</span>莎<span class='note-inline'>(去)</span>訶<span class='note-inline'>(十)</span></p>
<p>誦呪滿十萬遍。作此印時一切眾生有恐怖者皆得無畏<span class='note-inline'>(古本闕呪今本中有呪)</span>。</p>
</div>
<div class='div-other'><a id='mulu36' />
<p class='h1'>防毒難印呪第三十五</p><p>以兩手四指反相叉。二大母指頭相跓。反掌向外。呪曰。</p>
<p class="dharani">唵<span class='note-inline'>(一)</span>跛囉<span class='note-inline'>(二合)</span>伽舍<span class='note-inline'>(去)</span>夜延<span class='note-inline'>(二)</span>槃陀槃陀<span class='note-inline'>(三)</span>莎<span class='note-inline'>(去)</span>訶<span class='note-inline'>(四)</span></p>
<p>若入山谷作此印呪時。一切毒蛇虎狼師子。諸毒禽獸不能傷害。一切諸毒亦不能害。</p>
</div>
<div class='div-other'><a id='mulu37' />
<p class='h1'>求聰明印呪第三十六</p><p>以兩手大母指。各捻二無名指甲上。二小指並直竪相搏。以二中指側頭相跓。屈二頭指各附二中指側第二文上。指頭相去一寸許。作此印法正當心前誦身呪。若有鈍根者。為作此印供養求願則得如意。鈍者七日為之。昔頗梨國有一長者。家雖大富為性鈍根。師為七日依法求願。則得聰明日誦千偈。自餘證驗更不具說。</p>
</div>
<div class='div-other'><a id='mulu38' />
<p class='h1'>破地獄印第三十七</p><p>以兩手二中指無名指。各屈在掌中相背。二大母指頭指小指。各相去半寸許誦身呪。作此印時。地獄門開受苦眾生一時解脫。焰摩羅王心生歡喜。觀世音菩薩大慈大悲憐愍眾生故說此法。</p>
</div>
<div class='div-other'><a id='mulu39' />
<p class='h1'>求生淨土印第三十八</p><p>合掌當心。以二大母指並跓心上<span class='note-inline'>(誦身呪)</span>作此印法一心誦呪。隨欲樂生何佛國土隨意往生。</p>
</div>
<div class='div-other'><a id='mulu40' />
<p class='h1'>救一切病苦眾生印第三十九</p><p>以二頭指。與二中指相鉤右押左。二大母指各屈在掌中。以二無名指及二小指。押二大母指頭。手掌向內<span class='note-inline'>(誦身呪)</span>凡一切病苦處。為其病者作此印法。無量眾生所有病苦悉皆除差。</p>
</div>
<div class='div-other'><a id='mulu41' />
<p class='h1'>取地中伏藏印第四十</p><p>以兩手四指。各反相叉在掌中。并二大母指並向下跓。地知有寶處。作此印已。誦身呪一百八遍。其七寶神一時俱至隨所問答。</p>
</div>
<div class='div-other'><a id='mulu42' />
<p class='h1'>求見觀世音菩薩印第四十一</p><p>以二無名指及小指。各反相叉右押左。二中指並直竪頭相跓。二頭指各屈第二節及第三節。兩甲相背。二大母指押二頭指節上。誦身呪。</p>
<p>作此印已。至心誦身呪專心正念。</p>
<p>爾時觀世音菩薩剋當現身。行者見已懺悔眾罪。</p>
</div>
<div class='div-other'><a id='mulu43' />
<p class='h1'>求見佛印呪第四十二</p><p>准前印上。唯改以左手中指。屈入右手無名指及頭指岐間。右中指押左中指背上。呪曰。</p>
<p class="dharani">跢姪他<span class='note-inline'>(一)</span>伊<span class='note-inline'>(上)</span>[口*梨]<span class='note-inline'>(二)</span>哆[口*梨]<span class='note-inline'>(三)</span>莎<span class='note-inline'>(去)</span>訶<span class='note-inline'>(四)</span></p>
<p>通師本。若作此印誦此呪。滿足十萬遍時。十方諸佛來為行者摩頂授記。通師云。通為病經三日乃至七日。志求作印法。親蒙摩頂授記。後一切法皆得成就。作此印時每有異香烟至。</p>
</div>
<div class='div-other'><a id='mulu44' />
<p class='h1'>隨心成就滿足六波羅蜜印呪第四十三</p><p>以兩手反。合掌背相著。綟腕向外。以二大母指正當眉。向下垂。即說呪曰。</p>
<p class="dharani">跢姪他<span class='note-inline'>(一)</span>薩婆菩陀<span class='note-inline'>(去)</span>耶<span class='note-inline'>(二)</span>薩婆跛刺<span class='note-inline'>(二合)</span>腎若<span class='note-inline'>(若也反)</span>波羅弭陀<span class='note-inline'>(去)</span>曳<span class='note-inline'>(三)</span>唵<span class='note-inline'>(四)</span>賀婆賀婆<span class='note-inline'>(五)</span>莎訶<span class='note-inline'>(六)</span>跢姪他<span class='note-inline'>(七)</span>弭哩弭哩多哩<span class='note-inline'>(八)</span>莎<span class='note-inline'>(去)</span>訶<span class='note-inline'>(九)</span></p>
<p>作此印時。起菩薩心。普觀一切眾生猶如赤子。作此念已。至心誦呪滿十萬遍。由是法力。一切眾生皆悉具足六波羅蜜。所願滿足。恒河沙等一切世界。諸佛世尊皆悉歡喜。</p>
</div>
<div class='div-other'><a id='mulu45' />
<p class='h1'>隨心具足一切功德印第四十四</p><p>以左手大母指屈入掌中。餘四指把拳。在右腋下著。右手亦然。又向左腋下著。右押左誦身呪。作此印已誦身呪時。一切無量無邊眾生。皆悉具足一切功德。</p>
</div>
<div class='div-other'><a id='mulu46' />
<p class='h1'>隨心神足印第四十五</p><p>先以左手中指無名指屈在掌中。又以大母指。押無名指中指甲上。頭指小指直申展之。即誦身呪。作此印已。用摩兩足日馳千里。作此印時地神每將七寶華臺承行者足。凡夫肉眼不見。但生大慈悲救護之心。莫為自求名聞利養。必定感得萬神扶助。</p>
</div>
<div class='div-other'><a id='mulu47' />
<p class='h1'>隨心祈願印第四十六<span class='note-inline'>(通師用印)</span></p><p>通法師用。並二手掌側相搏。以二小指直竪向上。頭指中指無名指並展相搏。二無名指側相著。展二大母指來去。誦身呪。作此印時。當起四肘水壇。求一切願悉皆滿足。</p>
</div>
<div class='div-other'><a id='mulu48' />
<p class='h1'>祈一切願印第四十七<span class='note-inline'>(共前印同)</span></p><p>左手大指屈而向掌。又屈頭指須離大指頭四五分許。中指已下三指總申相搏。以印橫側著於心上。指頭向右。誦身呪。</p>
<p>此一法印欲求願時。先作縱廣四肘水壇。懸諸幡蓋種種莊嚴。於其壇中著隨心像。當其像前列著四椀。其四椀中各盛一味。謂石蜜沙糖乳蜜。如是等物須各盛供養。散種種花燒沈水香供養像已。對像至心發露懺悔。隨其所願仰祈請竟。像前作印。以袈裟覆以淨巾覆其印。作法已。至心誦呪滿八百遍更莫餘緣。誦此呪竟。隨心所願悉得稱意。隨事大小。一日乃至七日。日三時晨朝日中黃昏。依前法作印。必果所願除不至心。</p>
</div>
<div class='div-other'><a id='mulu49' />
<p class='h1'>隨心解一切神鬼金剛等法印第四十八</p><p>兩手合掌。掌背相著。當心瞋怒。至心誦前身呪二七遍已。急翻兩手正合掌已。又誦七遍。誦七遍已。即以兩手急開之。作此印時。能破一切作法之人所作之法。皆悉不成。此印即是觀世音菩薩成道降魔印法。同心善知識等請不流傳。非其人若妄流傳殃及其身。又云未經入三曼茶羅大法壇者慎勿令見。</p>
</div>
<div class='div-other'><a id='mulu50' />
<p class='h1'>觀世音菩薩隨心母陀羅尼印第四十九</p><p>二手合掌。十指皆竪。掌內少令空兩腕相著。正當心此印。空心合掌運心。以十方世界中所有一切香華供具。盡用迴向供養觀世音菩薩等。觀世音菩薩心無異。自然遍滿廣大供養。</p>
</div>
<div class='div-other'><a id='mulu51' />
<p class='h1'>總攝印呪第五十</p><p>兩手腕仰相叉。右手大母指押左手大母指。兩手八指急怒把拳。呪曰。</p>
<p class="dharani">唵<span class='note-inline'>(一)</span>薩婆那庾多<span class='note-inline'>(二)</span>慕陀囉<span class='note-inline'>(二合)</span>耶<span class='note-inline'>(三)</span>盤陀盤陀<span class='note-inline'>(四)</span>莎<span class='note-inline'>(去)</span>訶<span class='note-inline'>(五)</span></p>
<p>此總攝印呪。能總攝一切印呪等。若受持此呪者。盡一形不得食五辛酒肉葫荽芸<span class='corr'>薹</span>。勿婬。清淨梵行常念觀世音菩薩名號。齋戒一心者。誦此呪滿十萬遍已。滅八萬億劫生死重罪。若滿二十萬遍。命終生無量壽國。面見觀世音菩薩得四果位。乃至三十萬遍已上。功德不可思議不可度量。後身成菩薩道漸進成佛。</p>
<p>若每且欲起時。以淨水洗手漱口誦呪。呪衣三遍訖著。所行往處坐臥處。不遇禍對。惡神見即遠離。惡人百步不敢興害。</p>
<p>若欲食時。呪一切食食者。四百四病並得除差。力生十倍亦辟鬼神。若先被九十五種魔并鬼神等入身內者。或攝人心神不令念佛誦經。令人樂說空。令人貢高自大自讚毀他。論義覓勝欲得利養。欲得作人師法主。輕慢經像。貪瞋愚癡多睡多眠或喜或瞋。呪食呪水飲水。入其腹內。諸魔鬼神等並皆走出。心還清淨除差。</p>
<p>若欲遠行。淨洗浴身著淨衣服誦呪一遍護自身。二遍護同伴。三遍曼茶羅法界四方皆結。五遍二足四足皆來歸敬。六遍堪入屍陀林中惡羅剎鬼中無畏。七遍一切眾生見者皆歡喜。若身中毒沈重不能動者。令童女搓綖作繩。誦呪呪繩。一遍作一結至七結。以繫手臂及沈重上。即得身輕豐足氣力。</p>
<p>若中藥欲死。呪水散灑其身頭面立即得差。</p>
<p>又法呪石子四枚。置住處四方結界亦辟一切。欲去即收持行。</p>
<p>又法呪四方草。各結草為界亦辟一切。欲去解結。</p>
<p>若行處被人陵者。呪白縷索。呪一遍一結乃至二十一結。其人則惛迷不能前進。離此惡人乃至惡賊。遠行。呪一遍解去一結。解二十一結訖。其人還復如本。若不能解得罪。若無白縷。衣帶草等並得。</p>
<p>若有惡人。謗法惡心惡口惡性惡行。取其頭髮呪擲火中燒。其人被一切人惡眼視之。不解即傷命若。遭惡瘡。呪淨土和水塗之即差。腫亦准此。</p>
<p>又法用白汁木然火。取粳米胡麻二種。和搗取少許。呪之一遍一擲。火中燒之滿一千八遍。一日三時作之。自身增加色力。</p>
<p>又法日未出時及日沒後。以左手撮取粳米細糠呪之。一遍一擲火中燒之。一一稱其姓名。如是七夜為之。滿一千八遍。隨心所念男女皆<span class='corr'>歡</span>喜愛樂。</p>
<p>又法取白芥子一枚。呪一遍一擲火中燒之。如是滿一千八遍。則喝囉闍波弭歡喜敬信。諸餘妃主亦同准此。一切所求善事皆吉。唯不得生染著心。若起染著心作法不成。</p>
<p>又法取君杜嚕香<span class='note-inline'>(熏陸香是)</span>呪三遍擲一火中燒之。平旦午時向暮一日三時。如是滿七日歸得種種財寶。</p>
<p>又法呪香華三遍擲火中燒之一日三度。如是滿七日即得衣裳。</p>
<p>又法白月八日持齋在清淨地。呪粳米飯一撮。呪一遍一擲火中燒之。如是滿一千八遍。則家內五穀常豐無乏。</p>
<p>又法呪昌蒲根一百八遍口含之。則一切言論處。及官府申理處。若鬪諍處皆悉勝他。</p>
<p>又召法取安息香和酥為丸。丸別呪一遍一擲火中燒之。如是滿一千八遍。則一切摩訶提婆大鬼王。并所管一切神鬼無不歸伏。</p>
<p>又法用前樹王木柴燒之。馺馺呪雄黃。擲著火中燒之。其火變作金色亦如藥色。如是七日大得金用。</p>
<p>又云只此藥成金也。仍取赤色乳牛犢子赤色者。令童女子搆乳。作酪作生酥。投藥上安火中冷即段取。此名祕法不可妄傳。買此藥時一問即取。</p>
<p>又云不得還價上下。若依常法高下諍價作法不成。</p>
<p>又法呪昌蒲根一千八遍。常繫臂上行。則一切惡鬼不能侵損。</p>
<p>又法呪昌蒲根一千八遍。持與貴人便得財物。</p>
<p>又法欲得求財。取安悉香小顆。呪一遍一擲火中燒之。如是滿一千八遍七日為之。</p>
<p>又法疫氣流行時。城邑四遠皆病者。隨得一處作壇場。四畔各量一箭地。於夜中作。白日三度散食。夜亦用。白汁柴然火。呪牛乳一遍一擲火中燒之。如是滿一千八遍。到疫病者邊悉除皆差。若能運心周普使一國界地蒙恩。</p>
<p>又法早起隨心稱力辦供養已。但佛像前至心誦呪滿十萬遍已去。不假更作餘法。一切所求但至心誦呪無不稱遂。一切外法所有禁呪。以此呪呪之皆破不成矣。</p>
<p>又作呪法。有種種障難事起。不及時作取紫橿木。作小木丁子。取阿叉利草子作油。此土大有。須問胡僧塗一枚丁。呪一遍擲著火中燒之。滿一千八遍。經三日作之。則毘那夜迦作障難鬼皆遠散去。</p>
<p>又法蛇脫皮和灰燒。亦得怨家遠去。</p>
<p>又法呪人頭髮火中燒之。則令怨家男不能男。亦令女不能女。又令眾人惡眼視之。</p>
<p>又法若婦人難產。取淨油呪三遍。塗產門兒則易生。</p>
<p>又法欲得大自在天左右順已者。取白膠香一片。呪一遍一擲火中燒。至一千八遍所索不違。</p>
<p>又法受八戒齋。一日一夜著淨衣裳。塗地作壇場以箭量之使方。如前設食。取大麥生苗。滿一千八莖呪一千八遍。初生二三葉者是。初生細柳枝。作人形像從頭截之。乃至於足滿一百八段行誦。勿斷一分。更七遍呪之。即擲火中。乃至一百八段。即以左手舒著煙上熏之。擲著火內盡。以所熏手把拳。隨意所選。好家欲來順已者。隨所好人。即以己眼觀看彼面。已取。解放已拳。便即隨順所索不違。</p>
<p>又法道場如前清淨澡洗。還取樹枝白汁出者為柴。呪之然火。一日三時。以熏陸香擲火中。乃至一千八遍。即得金錢一文。一一時呪一千八遍。乃至七日隨意用之。</p>
<p>又法道場如前至河岸邊。作清淨香花。一呪一擲水中。乃至一千八遍。作已。即稱意得少多衣服。</p>
<p>又法道場作法如前。取茴香子天門冬根白昌蒲白芥子大麥等分。和一處置一淨器中。日三時一一時間呪二十一遍。經七七日已後。所有上人皆得隨順自<span class='corr'>己</span>。</p>
<p>又法欲得穀米無盡者。取稻穀一撮白汁木火中燒之。呪至一千八遍即得。</p>
<p>又法若為他作功德。隨意一切皆須請一切諸佛為護。須得淨口誦此呪。呪曰。</p>
<p class="dharani">南無婆帝吒<span class='note-inline'>(一)</span>那利帝吒<span class='note-inline'>(二)</span>莎訶<span class='note-inline'>(三)</span></p>
<p>誦亦三七遍。凡欲誦呪作法者。當用白月八日十四日十五日作之。一切皆悉成就。行此呪法。食大麥乳糜。或以水和大麥麨。或純果或單乞食或不食。如是七種。唯得食一種不得雜食。一日三時洗浴著白淨衣不淫呪法。如是呪一遍護己身。二遍護他身。三遍作界場。四遍隨自自想為界場怨惡不入。五遍二足四足悉被呪撲。六遍得入尸陀林。七遍眾生愛已不起惡念。</p>
<p>又法取青綖。呪一遍一結如是七結。繫臍下繞腰[打-丁+親]身。除痔病下痢病。繫項除一切病。人得毒藥呪之亦差。</p>
<p>若死呪水散灑之即起。若被他擔。取水一抄呪七遍自服。呪被所擔死人即起。若不起者呪十四遍即起。乃至德叉迦龍王毒所害者立差。又取昌蒲呪七遍。繫著臂肘。在處即得勝。</p>
<p>若婦人乳堅腫者。呪埿七遍塗之即差。呪綖七遍繫著臂上。他合毒藥與已不能為害。一切見不打。若他被毒亦能去。此多羅呪一切眾生皆恭敬之。於淨室中安置觀世音像。懸以華鬘幡蓋燒沈水香。一日一夜行道。誦呪七千遍勿令心亂。若欲滅罪。於像前胡跪靜念。以香華供養誦呪千遍。滅萬劫生死重罪。誦呪呪一切病人即差。</p>
<p>若欲聞持不忘。取昌蒲去皮剋記節。先手把。誦呪四十遍訖。置觀世音像脚間。行道一匝一遍呪三十遍。即咬取一節訖。即出戶不用多語。如是每日一度。如上經四十日。乃至節盡即得聞持。慎之不得見喪孝哭泣。若見即失。</p>
<p>若欲見觀世音菩薩者。於淨室中。用黃土作壇。壇上安一盞燈。其燈用蘇然。又取銀盞於中著石蜜。及淨水上以紅華蓋之。沐浴清淨牢持齋戒。於室中誦一千遍。觀世音菩薩即來。必見異相光明。隨何等願皆悉與之。</p>
<p>又法呪馬鞭及杖。三畫地地上水流。</p>
<p class="dharani">君杜嚕香<span class='note-inline'>(熏陸香是)</span></p>
<p class="dharani">陀羅尼攝<span class='note-inline'>(十一)</span>捉將來縛<span class='note-inline'>(五)</span>勒<span class='note-inline'>(六)</span>力<span class='note-inline'>(六)</span>莎訶</p>
<p>此呪隨心用攝鬼。此一印通於師三藏玄奘法師邊親受。三藏知此印闕故授與智通師中天竺國長年跋吒那羅延。與罽賓國沙門喝囉那僧伽。同三曼茶羅會受持此法。後因勅召入京。遂有大總持寺僧智通。聞解翻譯。與數十大德求及此印法。遂流傳翻譯。通依作壇經七七日。如法受持願皆滿足。威力既異於常。亦不敢流傳於世。亦有數百誦呪師僧。於通邊求及此法畢竟不行。縱得者印法不過三。通作此法。觀世音菩薩親自現身。自外不能具述。</p>
<p>謹依梵本翻出。總有四十七件。後同行者。請依法遵崇。呪文雖少功德彌多廣說窮劫不盡。</p>

<p class='juan'>觀自在菩薩隨心呪經</p></div>
</div><!-- end of div[@id='body'] -->
</body></html>