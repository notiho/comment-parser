<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘密嚴經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu5' />大乘密嚴經卷中<p class="byline">開府儀同三司特進試鴻臚卿肅國公食邑三千戶賜紫贈司空諡大鑑正號大廣智大興善寺三藏沙門不空奉　詔譯</p>入密嚴微妙身生品之餘</p><p>爾時大會中有普賢眾色大威德菩薩摩訶薩，與其同類持世菩薩摩訶薩、持進菩薩摩訶薩、曼殊室利菩薩摩訶薩、神通王菩薩摩訶薩、得大勢菩薩摩訶薩、解脫月菩薩摩訶薩、金剛臍菩薩摩訶薩、大樹緊那羅王菩薩摩訶薩、虛空藏菩薩摩訶薩等，乃至摩尼大寶藏殿無量諸天。復有密嚴土中諸瑜祇眾，與彼無量俱胝佛剎來聽法者，聞<span class='corr'>說</span>密嚴甚深功德，於法恭敬定得轉依，恒居此土不生餘處，咸共悲愍未來世中一切有情，普欲等慈為作饒益，各共瞻仰金剛藏菩薩摩訶薩，一心同聲以偈問曰：</p>

<div class="lg regular" style="margin-left:1em;"><div class='lg-row'>「尊者具辯才，　唯願見開示，</div>
<div class='lg-row'>世間諸色像，　其誰之所作？</div>
<div class='lg-row'>為如工造瓶，　泥輪以埏埴？</div>
<div class='lg-row'>為如奏樂者，　擊動所成音？</div>
<div class='lg-row'>為如一物體，　有三種自性，</div>
<div class='lg-row'>謂已成未成，　咸在於一物？</div>
<div class='lg-row'>云何種種色，　一物而建立？</div>
<div class='lg-row'>為兜率所作？　夜摩所作耶？</div>
<div class='lg-row'>他化自在作？　大樹緊那羅？</div>
<div class='lg-row'>善見天所作？　色究竟天耶？</div>
<div class='lg-row'>螺髻梵王作？　無色天作耶？</div>
<div class='lg-row'>一切天主作？　自然所作耶？</div>
<div class='lg-row'>變化之所作？　諸佛所作耶？</div>
<div class='lg-row'>為餘世界中，　佛子之所作？</div>
<div class='lg-row'>是諸作眾色，　惑亂而建立，</div>
<div class='lg-row'>所起於惑亂，　如鹿見陽焰。</div>
<div class='lg-row'>譬如於瓶處，　為德之所依，</div>
<div class='lg-row'>一切諸世間，　能住於處者，</div>
<div class='lg-row'>非德者屬德，　非德依德者，</div>
<div class='lg-row'>展轉和合故，　眾德所集成。</div>
<div class='lg-row'>諸色唯惑亂，　為亦有住耶？</div>
<div class='lg-row'>為梵王所作？　那羅延作耶？</div>
<div class='lg-row'>雄猛及勝論、　數論自作耶？</div>
<div class='lg-row'>勝性之所作？　自在自然耶？</div>
<div class='lg-row'>時無明所生？　愛業所作耶？</div>
<div class='lg-row'>天仙及世定，　皆悉懷疑惑。</div>
<div class='lg-row'>為先無有體，　猶如於幻夢，</div>
<div class='lg-row'>亦如熱時焰，　及乾闥婆城？</div>
<div class='lg-row'>無始妄分別，　隨彼彼相續，</div>
<div class='lg-row'>起能耶所耶，　如蛇有二頭，</div>
<div class='lg-row'>亦如起屍行，　木人機所轉，</div>
<div class='lg-row'>空中見垂髮，　及旋火輪耶？」</div>
</div><p>爾時金剛藏菩薩摩訶薩告普賢眾色大威德菩薩摩訶薩及餘大眾，而說偈言：</p>

<div class="lg regular" style="margin-left:0em;"><div class='lg-row'>「世間眾色像，　不從作者生，</div>
<div class='lg-row'>亦如劫比羅，　因陀羅等作，</div>
<div class='lg-row'>亦非祠祭果，　亦非圍陀教，</div>
<div class='lg-row'>彼有多因種，　修行常不住；</div>
<div class='lg-row'>亦復非無有，　能持世間因，</div>
<div class='lg-row'>謂第八丈夫，　是名為藏識。</div>
<div class='lg-row'>由此成眾色，　如轉輪眾瓶，</div>
<div class='lg-row'>如油遍在麻，　鹽中有醎味，</div>
<div class='lg-row'>如無常遍色，　丈夫識亦然，</div>
<div class='lg-row'>如香在沈麝，　及光居日月，</div>
<div class='lg-row'>遠離能所作，　及以有無宗，</div>
<div class='lg-row'>亦離於一異，　一切外道過，</div>
<div class='lg-row'>非智所尋求，　不可得分別。</div>
<div class='lg-row'>定心解脫者，　自覺之所證，</div>
<div class='lg-row'>若離阿賴耶，　即無有餘識。</div>
<div class='lg-row'>譬如海波浪，　與海雖不異，</div>
<div class='lg-row'>海靜波去來，　亦不可言一。</div>
<div class='lg-row'>譬如修定者，　內定清淨心，</div>
<div class='lg-row'>神通自在人，　所有諸通慧，</div>
<div class='lg-row'>觀行者能見，　非餘之所了。</div>
<div class='lg-row'>如是流轉識，　依彼藏識住，</div>
<div class='lg-row'>佛及諸佛子，　定者常觀見。</div>
<div class='lg-row'>藏識持於世，　如以線貫珠，</div>
<div class='lg-row'>如輪與車合，　業風之所轉。</div>
<div class='lg-row'>陶師運輪杖，　器成隨所用，</div>
<div class='lg-row'>藏識與諸界，　共力無不成，</div>
<div class='lg-row'>內外識世間，　彌給悉周遍。</div>
<div class='lg-row'>譬如眾星象，　布列在虛空，</div>
<div class='lg-row'>風力之所持，　運行常不息。</div>
<div class='lg-row'>如空中鳥跡，　求之莫能見，</div>
<div class='lg-row'>若離於虛空，　飛翔不可得，</div>
<div class='lg-row'>藏識亦如是，　不離自他身。</div>
<div class='lg-row'>如海起波濤，　如空含萬<span class='corr'>象</span>，</div>
<div class='lg-row'>丈夫識亦爾，　蘊藏諸習氣。</div>
<div class='lg-row'>譬如水中月，　及以諸蓮華，</div>
<div class='lg-row'>與水不相雜，　不為水所著。</div>
<div class='lg-row'>藏識亦如是，　習氣莫能染，</div>
<div class='lg-row'>如目有童子，　眼終不自見。</div>
<div class='lg-row'>賴耶住於身，　攝藏諸種子，</div>
<div class='lg-row'>遍持壽煖識，　如雲覆世間，</div>
<div class='lg-row'>業用曾不停，　有情莫能見。</div>
<div class='lg-row'>身者眾色成，　又能作諸色，</div>
<div class='lg-row'>如陶師不依，　以泥成眾器。</div>
<div class='lg-row'>世間妄分別，　見牛等有角，</div>
<div class='lg-row'>不了角非有，　因言兔角無，</div>
<div class='lg-row'>分析至極微，　求角無所有。</div>
<div class='lg-row'>要待於有法，　而起於無見，</div>
<div class='lg-row'>有法本自無，　無見何所待？</div>
<div class='lg-row'>若有若無法，　展轉互相因，</div>
<div class='lg-row'>有無二法中，　不應起分別，</div>
<div class='lg-row'>若離於所覺，　能覺即不生。</div>
<div class='lg-row'>譬如旋火輪，　翳幻乾城等，</div>
<div class='lg-row'>皆因少所見，　而生是諸覺，</div>
<div class='lg-row'>若離於所因，　此覺即無有。</div>
<div class='lg-row'>名相互相繫，　習氣無有邊，</div>
<div class='lg-row'>一切諸分別，　與意而俱起，</div>
<div class='lg-row'>有情流轉故，　圓成則不證。</div>
<div class='lg-row'>無始時積集，　沈迷諸妄境，</div>
<div class='lg-row'>戲論而熏習，　生於種種心。</div>
<div class='lg-row'>能取及所取，　有情心自性，</div>
<div class='lg-row'>瓶衣等諸相，　見實不可<span class='corr'>得</span>。</div>
<div class='lg-row'>一切唯有覺，　所覺義皆無，</div>
<div class='lg-row'>能覺所覺性，　自然如是轉，</div>
<div class='lg-row'>愚夫不除斷，　習氣心迷惑。</div>
<div class='lg-row'>賴耶及七識，　有時而頓生，</div>
<div class='lg-row'>猶如海波浪，　風緣之所動，</div>
<div class='lg-row'>洄澓而騰轉，　無有斷絕時。</div>
<div class='lg-row'>識浪亦如是，　境界風所擊，</div>
<div class='lg-row'>種種諸分別，　自內而執取。</div>
<div class='lg-row'>如地無分別，　庶物依以生，</div>
<div class='lg-row'>藏識亦復然，　眾境之依處。</div>
<div class='lg-row'>如人以己手，　還自捫其身，</div>
<div class='lg-row'>亦如象以鼻，　取水自霑灑，</div>
<div class='lg-row'>復似諸嬰孩，　以口含其指，</div>
<div class='lg-row'>是知識分別，　現境還自緣。</div>
<div class='lg-row'>是心之境界，　普遍於三有，</div>
<div class='lg-row'>久修觀行者，　而能善通達，</div>
<div class='lg-row'>內外諸世間，　一切唯心現。」</div>
<div class='lg-row'>爾時金剛藏，　說是妙法已，</div>
<div class='lg-row'>默然而止住，　思惟於法界，</div>
<div class='lg-row'>微妙普遍定，　則入諸佛境，</div>
<div class='lg-row'>見無量佛子，　當修住密嚴。</div>
<div class='lg-row'>即從禪定起，　放光而普照，</div>
<div class='lg-row'>欲色與無色，　及無想天宮，</div>
<div class='lg-row'>如是光明中，　復現諸佛剎，</div>
<div class='lg-row'>悉見無量佛，　相好妙端嚴，</div>
<div class='lg-row'>種種微妙色，　皆從佛身出。</div>
<div class='lg-row'>隨其所愛樂，　世間作利益，</div>
<div class='lg-row'>皆使彼佛子，　稱讚密嚴名，</div>
<div class='lg-row'>欣然相顧視。　復作如是說：</div>
<div class='lg-row'>「密嚴妙無垢，　能除一切罪，</div>
<div class='lg-row'>觀行者勝處，　其土最<span class='corr'>殊</span>妙。</div>
<div class='lg-row'>我等聞名字，　心生大喜悅，</div>
<div class='lg-row'>各從其所住，　俱來詣密嚴。」</div>
<div class='lg-row'>色盡螺髻梵，　及與淨居天，</div>
<div class='lg-row'>希慕此密嚴，　佛子所生處，</div>
<div class='lg-row'>同心而共聚，　咸請梵王言：</div>
<div class='lg-row'>「我等今云何，　得至密嚴土？</div>
<div class='lg-row'>天王若往彼，　我等當營從。」</div>
<div class='lg-row'>爾時螺髻梵，　聞諸天眾言，</div>
<div class='lg-row'>遽即與同行，　中路迷所適。</div>
<div class='lg-row'>梵王先覺悟，　以慧審觀察：</div>
<div class='lg-row'>「彼勝觀行境，　何階而可至？</div>
<div class='lg-row'>欲色自在者，　非彼所能詣，</div>
<div class='lg-row'>非空處識處，　及與非非想，</div>
<div class='lg-row'>并餘外道宗，　邪定者能往，</div>
<div class='lg-row'>云何作善巧，　得至於密嚴？</div>
<div class='lg-row'>或以天中天，　威神力加護，</div>
<div class='lg-row'>能令至亟行，　得會密嚴宮。」</div>
<div class='lg-row'>螺髻梵發聲，　即時盡歸命，</div>
<div class='lg-row'>見佛滿空界，　威光而熾然，</div>
<div class='lg-row'>告彼梵王言：　「汝當還本殿；</div>
<div class='lg-row'>如來密嚴剎，　是觀行之境，</div>
<div class='lg-row'>非想尚難階，　色者何能往？」</div>
<div class='lg-row'>梵王從諸佛，　聞如是告已，</div>
<div class='lg-row'>退還於本處，　尋至梵天宮。</div>
<div class='lg-row'>時淨居諸天，　各各相共議：</div>
<div class='lg-row'>「螺髻梵天主，　威神不能往，</div>
<div class='lg-row'>當知密嚴土，　勝妙難思議，</div>
<div class='lg-row'>自非如幻定，　誰能詣斯剎？」</div>
<div class='lg-row'>此會聞天眾，　稱讚功德聲，</div>
<div class='lg-row'>生於奇特心，　乃白金剛藏：</div>
<div class='lg-row'>「我等皆樂聞，　唯垂演深法。」</div>
<div class='lg-row'>爾時金剛藏，　即告大眾言：</div>
<div class='lg-row'>「如來所說法，　誰能盡敷演？</div>
<div class='lg-row'>自覺之聖智，　境界不思議，</div>
<div class='lg-row'>非深觀行人，　云何可開示？」</div>
<div class='lg-row'>時持進夜摩，　自在諸佛子，</div>
<div class='lg-row'>異口同音言：　「唯願速宣說。」</div>
<div class='lg-row'>神通與曼殊、　慈氏緊那王，</div>
<div class='lg-row'>及餘修定者，　咸皆作是請。</div>
<div class='lg-row'>諸天持明仙，　空中奏眾樂，</div>
<div class='lg-row'>同心而勸請：　「唯垂為宣說。」</div>
<div class='lg-row'>如是勸請已，　各坐於勝座。</div>
<div class='lg-row'>梵王承佛力，　還來此會中，</div>
<div class='lg-row'>復白金剛藏，　作於如是問：</div>
<div class='lg-row'>「今此諸大會，　嚴飾未曾有，</div>
<div class='lg-row'>悉是尊弟子，　聰慧無等倫，</div>
<div class='lg-row'>皆於尊者處，　渴仰而求法。</div>
<div class='lg-row'>我今猶未知，　所問為何等？</div>
<div class='lg-row'>憍臘與勝墮，　及頂生輪王，</div>
<div class='lg-row'>為是少年馬？　為是古仙傳？</div>
<div class='lg-row'>甘蔗種之子，　千弓持國王，</div>
<div class='lg-row'>欲色無色中，　人天等之法，</div>
<div class='lg-row'>為是菩薩行，　獨覺及聲聞？</div>
<div class='lg-row'>乃至修羅明，　星象等眾論，</div>
<div class='lg-row'>唯願如是事，　次第而演說。</div>
<div class='lg-row'>我等及天人，　一心咸聽受。」</div>
<div class='lg-row'>爾時解脫月、　持世虛空藏、</div>
<div class='lg-row'>大勢觀自在、　總持自在王、</div>
<div class='lg-row'>寶髻與天冠、　金剛手寂慧，</div>
<div class='lg-row'>及寶手大士，　并諸最勝子，</div>
<div class='lg-row'>皆從俱胝剎，　來坐蓮花宮，</div>
<div class='lg-row'>咸請金剛藏：　「唯願大慧說，</div>
<div class='lg-row'>過去及未來，　牟尼清淨智。</div>
<div class='lg-row'>仁於佛親受，　明了心不疑，</div>
<div class='lg-row'>此眾皆樂聞，　願尊時演說。」</div>
<div class='lg-row'>定王金剛藏，　普告大眾言：</div>
<div class='lg-row'>「如來所說法，　非我具能演，</div>
<div class='lg-row'>唯除佛菩薩，　威神之所護。</div>
<div class='lg-row'>我今至心禮，　自在清淨宮，</div>
<div class='lg-row'>摩尼寶藏殿，　佛及諸佛子。</div>
<div class='lg-row'>我以敬心說，　如來清淨智，</div>
<div class='lg-row'>能令紹佛種，　汝等應諦聽。</div>
<div class='lg-row'>此非諸王論，　及輪王軌儀，</div>
<div class='lg-row'>但示於密嚴，　如來之種性，</div>
<div class='lg-row'>正定者境界，　諸佛之勝事。</div>
<div class='lg-row'>如來微妙智，　離於能所覺，</div>
<div class='lg-row'>是故非我力，　能演此甚深；</div>
<div class='lg-row'>但以佛威神，　從佛而聽受。</div>
<div class='lg-row'>此智甚微妙，　是三摩地花，</div>
<div class='lg-row'>佛在密嚴中，　正受而開演；</div>
<div class='lg-row'>遠離諸言說，　及以一切見，</div>
<div class='lg-row'>若有若無等，　如是四種邊，</div>
<div class='lg-row'>是名最清淨，　中道之妙理。</div>
<div class='lg-row'>密嚴諸定者，　於此能觀察，</div>
<div class='lg-row'>離著而轉依，　速入如來地。」</div>
<div class='lg-row'>時諸佛子眾，　從尊聞是語，</div>
<div class='lg-row'>頭面禮雙足，　恭敬而白言：</div>
<div class='lg-row'>「我等受樂法，　如渴人思飲，</div>
<div class='lg-row'>如遊蜂念蜜。　瑜伽自在尊，</div>
<div class='lg-row'>唯願正宣說，　令諸菩薩眾，</div>
<div class='lg-row'>於定得自在，　智慧大威德；</div>
<div class='lg-row'>及諸剎土王，　深解觀行者，</div>
<div class='lg-row'>咸欲聞如來，　所說甚深法，</div>
<div class='lg-row'>皆願聽尊者，　微妙梵帝聲，</div>
<div class='lg-row'>如來所悅可，　深遠善巧聲，</div>
<div class='lg-row'>演說殊勝義，　悉令得明了。」</div>
<div class='lg-row'>金剛藏告言：　「如來所說義，</div>
<div class='lg-row'>真實甚希有，　離相難可見；</div>
<div class='lg-row'>如空中無物，　見影為希有，</div>
<div class='lg-row'>如來所說義，　希有亦復然。</div>
<div class='lg-row'>空中風鳥跡，　其形不可見，</div>
<div class='lg-row'>牟尼演妙理，　難見亦復然。</div>
<div class='lg-row'>世間之事喻，　智者能明了，</div>
<div class='lg-row'>諸佛所宣說，　譬喻不能知，</div>
<div class='lg-row'>令我之所見，　如夢乾城等。</div>
<div class='lg-row'>此會有觀行，　具大智慧者，</div>
<div class='lg-row'>通達真實義，　無不皆明了，</div>
<div class='lg-row'>云何為是人，　說佛難思境？</div>
<div class='lg-row'>然今所開演，　憑佛威神力，</div>
<div class='lg-row'>一切最勝子，　至心應諦聽。</div>
<div class='lg-row'>如來妙言說，　句義皆相應，</div>
<div class='lg-row'>超越心境界，　遠離於譬喻。</div>
<div class='lg-row'>猶如蜂採花，　先者取精粹，</div>
<div class='lg-row'>是諸後至者，　皆悉味其餘。</div>
<div class='lg-row'>勝牟尼亦然，　先得妙法味，</div>
<div class='lg-row'>我則飲其餘，　今為眾宣說。</div>
<div class='lg-row'>天中天境界，　增悅諸明智，</div>
<div class='lg-row'>實非意測量，　言象可能表。</div>
<div class='lg-row'>示同人形色，　相好以嚴身，</div>
<div class='lg-row'>現於勝妙宮，　寶冠以為飾，</div>
<div class='lg-row'>圓光及輪輻，　種種皆成就，</div>
<div class='lg-row'>照曜於宮殿，　能除外道憍。</div>
<div class='lg-row'>諸佛四時中，　恒依密嚴住，</div>
<div class='lg-row'>而於一切處，　現生及涅槃。</div>
<div class='lg-row'>純善少減時，　惡生及濁亂，</div>
<div class='lg-row'>隨彼之意樂，　利益諸有情，</div>
<div class='lg-row'>業用無暫停，　常住密嚴剎，</div>
<div class='lg-row'>此之清淨處，　瑜祇安樂宮。</div>
<div class='lg-row'>濁亂少減時，　顯示如來相，</div>
<div class='lg-row'>譬如淨滿月，　影遍於眾水。</div>
<div class='lg-row'>佛以一切身，　隨宜而應化，</div>
<div class='lg-row'>如來淨智境，　觀行者皆見。</div>
<div class='lg-row'>或現大自在，　或現那羅延，</div>
<div class='lg-row'><span class='corr'>或</span>現迦毘羅，　住空而說法；</div>
<div class='lg-row'>或現圍陀者，　常行及妙喜，</div>
<div class='lg-row'>童天及尸棄，　羅護都牟盧；</div>
<div class='lg-row'>或現緊那羅，　甘蔗月種姓，</div>
<div class='lg-row'>及諸國王等，　一切所瞻奉；</div>
<div class='lg-row'>或作大醫王，　示現於眾人，</div>
<div class='lg-row'>金剛等眾寶，　銅鐵及諸礦，</div>
<div class='lg-row'>明珠與鉛錫，　紅碧二頗梨，</div>
<div class='lg-row'>隨彼諸有情，　愛樂而顯現，</div>
<div class='lg-row'>由佛加持力，　令彼悉安樂。</div>
<div class='lg-row'>天女及龍女，　乾闥婆之女，</div>
<div class='lg-row'>欲界自在者，　不能動其心。</div>
<div class='lg-row'>超勝欲境界，　及勝色界色，</div>
<div class='lg-row'>空處及識處，　無所有之處，</div>
<div class='lg-row'>非想非非想，　於彼不迷惑，</div>
<div class='lg-row'>無想諸定者，　未離於惑纏，</div>
<div class='lg-row'>非安非清淨，　流轉於諸有，</div>
<div class='lg-row'>有身者所生，　非如密嚴國。</div>
<div class='lg-row'>密嚴微妙土，　清淨福為嚴，</div>
<div class='lg-row'>解脫知見人，　最勝之依處。</div>
<div class='lg-row'>具十種自在，　六通三摩地，</div>
<div class='lg-row'>皆以成意身，　如佛於彼現。</div>
<div class='lg-row'>修行於十地，　檀等波羅蜜，</div>
<div class='lg-row'>一切相好花，　常以為嚴飾。</div>
<div class='lg-row'>遠離於分別，　亦非無覺了，</div>
<div class='lg-row'>無有我意根，　惠根常悅樂。</div>
<div class='lg-row'>施等諸功德，　淨業悉圓滿，</div>
<div class='lg-row'>得佛勝所依，　密嚴之淨國。</div>
<div class='lg-row'>此土最微妙，　不假日月明，</div>
<div class='lg-row'>佛及諸菩薩，　清淨光恒照。</div>
<div class='lg-row'>密嚴中眾聖，　其光逾聚日，</div>
<div class='lg-row'>無有晝夜時，　亦無老死患。</div>
<div class='lg-row'>殊勝密嚴宮，　諸天所希慕，</div>
<div class='lg-row'>最上瑜伽者，　地地而進修，</div>
<div class='lg-row'>了知一切法，　皆以心為性。</div>
<div class='lg-row'>善說阿賴耶，　三性法無我，</div>
<div class='lg-row'>其身轉清淨，　而生密嚴國。」</div>
</div></div>
<div class='div-pin'><a id='mulu6' />
<p class='h1'>大乘密嚴經胎藏生品第三</p>
<div class="lg regular"><div class='lg-row'>爾時金剛藏，　菩薩摩訶薩，</div>
<div class='lg-row'>復告螺髻梵：　「天主應當知，</div>
<div class='lg-row'>一切有情身，　九物以為性，</div>
<div class='lg-row'>有為相遷動，　能造所造俱，</div>
<div class='lg-row'>精血共和合，　增長於不淨，</div>
<div class='lg-row'>為無量諸業，　之所常覆纏，</div>
<div class='lg-row'>如毒樹所生，　扶踈而蓊欝，</div>
<div class='lg-row'>貪瞋等煩惱，　增長亦如是。</div>
<div class='lg-row'>九月或十月，　生於滿足時，</div>
<div class='lg-row'>既從胎藏出，　顛危受諸苦。</div>
<div class='lg-row'>天主應當知，　此諸有情類，</div>
<div class='lg-row'>皆由業力故，　驅馳運動生。</div>
<div class='lg-row'>或自人中來，　或以傍生趣，</div>
<div class='lg-row'>非天與羅剎，　龍及於諸鬼，</div>
<div class='lg-row'>或以持明族，　天趣之勝身，</div>
<div class='lg-row'>或於瑜祇中，　退失三摩地，</div>
<div class='lg-row'>輪王之貴族，　而來生此中。</div>
<div class='lg-row'>如是既生已，　諸根遂增長，</div>
<div class='lg-row'>隨親近宿習，　復造于諸業，</div>
<div class='lg-row'>由斯業大故，　輪迴諸趣中。</div>
<div class='lg-row'>若有諸智者，　聞法得覺悟，</div>
<div class='lg-row'>離文字分別，　入三解脫門，</div>
<div class='lg-row'>得證真實理，　清淨之殊勝，</div>
<div class='lg-row'>上上最清淨，　即往於密嚴，</div>
<div class='lg-row'>能遍俱胝剎，　隨宜而應現。</div>
<div class='lg-row'>天主如是生，　永脫諸險趣，</div>
<div class='lg-row'>是名為丈夫，　亦名為智者，</div>
<div class='lg-row'>亦名天中天，　佛子眾圍繞。</div>
<div class='lg-row'>天主應當知，　胎藏身虛偽，</div>
<div class='lg-row'>非從自性生，　非從癡愛業；</div>
<div class='lg-row'>以皆因相有，　了達滅無餘，</div>
<div class='lg-row'>亦離於分別，　及以於文字，</div>
<div class='lg-row'>能如斯觀者，　即往密嚴場。</div>
<div class='lg-row'>若諸修定人，　住定攀緣境，</div>
<div class='lg-row'>即便為聲色，　誑惑生取著，</div>
<div class='lg-row'>不能得堅固，　亦名散動心，</div>
<div class='lg-row'>以斯邪定縛，　流轉生三界。</div>
<div class='lg-row'>若有勝瑜祇，　善住三摩地，</div>
<div class='lg-row'>遠離能所取，　寂然心不生，</div>
<div class='lg-row'>是名真實修，　無相觀行者，</div>
<div class='lg-row'>欲生密嚴土，　常應如是觀。」</div>
</div></div>
<div class='div-pin'><a id='mulu7' />
<p class='h1'>大乘密嚴經自作境界品第四</p>
<div class="lg regular" style="margin-left:0em;"><div class='lg-row'>爾時金剛藏，　菩薩摩訶薩，</div>
<div class='lg-row'>復告螺髻梵：　「天主應當知，</div>
<div class='lg-row'>八種九種心，　常與無明轉，</div>
<div class='lg-row'>能生諸世間，　皆心心法現。</div>
<div class='lg-row'>由彼流轉故，　諸識與諸根，</div>
<div class='lg-row'>無明所變異，　本心堅不動。</div>
<div class='lg-row'>世間及根境，　皆從十二支，</div>
<div class='lg-row'>能生及所生，　剎那而滅壞。</div>
<div class='lg-row'>梵世至非想，　亦從於因緣，</div>
<div class='lg-row'>唯有天中天，　能離作所作。</div>
<div class='lg-row'>有情及無情，　動與不動法，</div>
<div class='lg-row'>皆如於瓶等，　滅壞以為性。</div>
<div class='lg-row'>天主應當知，　諸識甚微細，</div>
<div class='lg-row'>遷流而速疾，　是佛之境界。</div>
<div class='lg-row'>諸仙及外道，　假稱是牟尼，</div>
<div class='lg-row'>以言互相縛，　而貪種種色，</div>
<div class='lg-row'>於此生滅識，　悉皆不能知。</div>
<div class='lg-row'>假使一千歲，　思<span class='corr'>惟</span>四吠陀，</div>
<div class='lg-row'>行施得梵天，　還當有退落。</div>
<div class='lg-row'>或四月苦行，　祠祭所獲果，</div>
<div class='lg-row'>或修異類壇，　事火所求福，</div>
<div class='lg-row'>或修三趣法，　宰羊以祈禱，</div>
<div class='lg-row'>得果還有退，　梵王何不悟？</div>
<div class='lg-row'>三德果繫屬，　不堅如芭蕉，</div>
<div class='lg-row'>唯以智解脫，　得生密嚴土。</div>
<div class='lg-row'>定者證斯境，　方能往彼宮，</div>
<div class='lg-row'>是故大梵天，　應當善修習。</div>
<div class='lg-row'>密嚴中之人，　無生死眷屬，</div>
<div class='lg-row'>一切有情識，　不斷亦不壞，</div>
<div class='lg-row'>諸業無染著，　亦無染熏習，</div>
<div class='lg-row'>如蓮不著水，　猶空不染塵，</div>
<div class='lg-row'>日月無雲翳，　瑜伽者亦爾。</div>
<div class='lg-row'>速修是觀行，　如來所攝持，</div>
<div class='lg-row'>沐之淨戒流，　飲以智慧液，</div>
<div class='lg-row'>由修勝戒智，　生死得解脫。</div>
<div class='lg-row'>天主應當知，　有情蘊處界，</div>
<div class='lg-row'>眾法所合成，　悉皆無所有。</div>
<div class='lg-row'>眼色等因緣，　而得生於識，</div>
<div class='lg-row'>猶火因薪熾，　識起亦復然。</div>
<div class='lg-row'>境轉隨妄心，　猶鐵逐磁石，</div>
<div class='lg-row'>如乾城陽焰，　愚渴之所取，</div>
<div class='lg-row'>中無能造物，　但隨心變異，</div>
<div class='lg-row'>復如乾城人，　往來皆不實。</div>
<div class='lg-row'>眾生身亦爾，　進止悉非真，</div>
<div class='lg-row'>亦如夢中見，　寤後即非有，</div>
<div class='lg-row'>妄見蘊等法，　覺已本寂然。</div>
<div class='lg-row'>四大微塵眾，　離心無所得，</div>
<div class='lg-row'>世間可<span class='corr'>持</span>物，　<span class='corr'>孰</span>非四大成。</div>
<div class='lg-row'>譬如風疾緣，　或現見諸境，</div>
<div class='lg-row'>起屍無作者，　世間法亦然。</div>
<div class='lg-row'>汝等諸佛子，　應當善觀察，</div>
<div class='lg-row'>世間諸動植，　猶如水聚沫，</div>
<div class='lg-row'>瓶衣等妄想，　不實如陽焰，</div>
<div class='lg-row'>苦樂等諸受，　方之水上泡，</div>
<div class='lg-row'>眾行如芭蕉，　中無有堅實，</div>
<div class='lg-row'>是識如幻事，　虛偽悉非真。</div>
<div class='lg-row'>於彼三界中，　動與不動法，</div>
<div class='lg-row'>皆同於夢境，　迷心之所現，</div>
<div class='lg-row'>亦如幻化事，　及乾闥婆城，</div>
<div class='lg-row'>但誑於愚夫，　初無有真實。</div>
<div class='lg-row'>佛子覺此法，　其心無所畏，</div>
<div class='lg-row'>慧火焚諸患，　即生密嚴國。</div>
<div class='lg-row'>世間皆無相，　相為所繫縛，</div>
<div class='lg-row'>無相為吉祥，　相及心境界，</div>
<div class='lg-row'>心境界非真，　真為慧境界，</div>
<div class='lg-row'>遠離於眾相，　慈悲之所行，</div>
<div class='lg-row'>無相遍一切，　三界皆清淨。</div>
<div class='lg-row'>色聲等眾相，　名為三界法，</div>
<div class='lg-row'>一切諸根境，　有情之縛因，</div>
<div class='lg-row'>由慧得解脫，　安樂而自在。」</div>
<div class='lg-row'>時寶髻菩薩，　坐殊妙之座，</div>
<div class='lg-row'>向於金剛藏，　而作如是言：</div>
<div class='lg-row'>「遍諸俱胝剎，　尊者為上首，</div>
<div class='lg-row'>成就最妙智，　了達所知法，</div>
<div class='lg-row'>於無量悉檀，　皆已得明見。</div>
<div class='lg-row'>今在修行眾，　能淨於彼疑，</div>
<div class='lg-row'>覺察有情身，　一切之本起，</div>
<div class='lg-row'>以妙音演暢，　窮劫不能盡。</div>
<div class='lg-row'>應當為眾會，　說離諸逆順，</div>
<div class='lg-row'>似非似等因，　及以真實法，</div>
<div class='lg-row'>令此諸智者，　心淨無有疑，</div>
<div class='lg-row'>捨於諸蘊因，　不久得解脫。</div>
<div class='lg-row'>蘊因法非法，　生此身後身，</div>
<div class='lg-row'>智則能脫苦，　受則為堅縛。</div>
<div class='lg-row'>有情心所起，　由色及以明，</div>
<div class='lg-row'>作意等眾緣，　馳散於諸境，</div>
<div class='lg-row'>迅疾其奔電，　難可得覺知，</div>
<div class='lg-row'>無明及愛業，　以之而濁亂。</div>
<div class='lg-row'>諸法意先導，　意速意殊勝，</div>
<div class='lg-row'>法與意相應，　皆以意為性，</div>
<div class='lg-row'>譬如摩尼寶，　顯現於眾彩。</div>
<div class='lg-row'>如是之妙義，　佛子何不說？</div>
<div class='lg-row'>如眾色摩尼，　隨色而顯現。</div>
<div class='lg-row'>仁者瑜祇中，　照耀亦如是，</div>
<div class='lg-row'>具足如來像，　恒住自在宮，</div>
<div class='lg-row'>佛子眾圍繞，　隨宜應為說。」</div>
<div class='lg-row'>爾時金剛藏，　菩薩摩訶薩，</div>
<div class='lg-row'>於法自在者，　復告大眾言：</div>
<div class='lg-row'>「密嚴微妙土，　是最勝寂靜，</div>
<div class='lg-row'>亦是大涅槃，　解脫淨法界，</div>
<div class='lg-row'>亦是妙智境，　及以大神通，</div>
<div class='lg-row'>修諸觀行者，　所依之妙剎。</div>
<div class='lg-row'>不斷亦不境，　常住無變易，</div>
<div class='lg-row'>水亦不能濡，　風亦不能燥，</div>
<div class='lg-row'>非如瓶等體，　勤勇成而壞，</div>
<div class='lg-row'>非似不似因，　二種所成立。</div>
<div class='lg-row'>立宗及諸分，　皆是不定法，</div>
<div class='lg-row'>以宗及以因，　各執差別故。</div>
<div class='lg-row'>密嚴微妙剎，　體是轉依識，</div>
<div class='lg-row'>超於分別心，　非妄情境界。</div>
<div class='lg-row'>如來密嚴剎，　無終亦無始，</div>
<div class='lg-row'>非微塵自性，　非由於樂欲，</div>
<div class='lg-row'>非大自在作，　非無明愛業，</div>
<div class='lg-row'>但由無功用，　妙智之所生，</div>
<div class='lg-row'>出欲色無色，　超無想暗網。</div>
<div class='lg-row'>密嚴微妙土，　是阿若悉檀，</div>
<div class='lg-row'>非諸因明者，　所量之境界，</div>
<div class='lg-row'>非由於勝性，　自在與聲論，</div>
<div class='lg-row'>及吠陀等宗，　之所能開顯，</div>
<div class='lg-row'>乃至資糧位，　智慧不能了，</div>
<div class='lg-row'>唯是於如來，　及十地智境。</div>
<div class='lg-row'>仁者今諦聽，　愚夫迷世間，</div>
<div class='lg-row'>為業及非業，　我今演此義，</div>
<div class='lg-row'>令修勝定者，　獲得於安樂。</div>
<div class='lg-row'>內外一切物，　所見唯自心，</div>
<div class='lg-row'>有情心二性，　能取及所取。</div>
<div class='lg-row'>心體有二門，　即心見眾物，</div>
<div class='lg-row'>凡夫性迷惑，　於自不能了。</div>
<div class='lg-row'>如瓶現色相，　無體唯自心，</div>
<div class='lg-row'>羸定及諸仙，　於此義惑亂，</div>
<div class='lg-row'>捨於真實理，　而行分別路。</div>
<div class='lg-row'>是心有二性，　如鏡像月影，</div>
<div class='lg-row'>如目而有翳，　妄見於毛輪。</div>
<div class='lg-row'>空中無毛輪，　應無珠瓔珞，</div>
<div class='lg-row'>但從病翳眼，　若斯而顯現，</div>
<div class='lg-row'>虛妄計著者，　不覺恒執取，</div>
<div class='lg-row'>廣現諸嚴飾，　種種梵等相。</div>
<div class='lg-row'>一切諸有情，　及與瓶衣等，</div>
<div class='lg-row'>內外種種事，　皆悉從心起。</div>
<div class='lg-row'>此密嚴妙定，　非餘之所有，</div>
<div class='lg-row'>若有修行者，　生於眾福地，</div>
<div class='lg-row'>或生欲自在，　或於色界天，</div>
<div class='lg-row'>乃至無相宮，　色究竟天處，</div>
<div class='lg-row'>空識無所有，　非想非非想，</div>
<div class='lg-row'>種種諸宮殿，　漸次除貪欲，</div>
<div class='lg-row'>不久得生彼，　密嚴觀行宮，</div>
<div class='lg-row'>眾佛子圍繞，　自在而遊戲。</div>
<div class='lg-row'>汝應修此定，　如何著親屬，</div>
<div class='lg-row'>親屬常繫縛，　輪迴生死因。</div>
<div class='lg-row'>男女意惑亂，　精血共和合，</div>
<div class='lg-row'>如蟲生自泥，　此中生亦爾，</div>
<div class='lg-row'>九月或十月，　彼體漸增長。</div>
<div class='lg-row'>時至出胎已，　譬如蟲蠕動，</div>
<div class='lg-row'>從此而長大，　乃<span class='corr'>至</span>心了知。</div>
<div class='lg-row'>我觀諸有情，　生生悉如此，</div>
<div class='lg-row'>父母無有數，　妻子亦復然，</div>
<div class='lg-row'>於諸世間中，　無處不周遍。</div>
<div class='lg-row'>譬如彼石女，　夢<span class='corr'>己</span>忽生子，</div>
<div class='lg-row'>生已方歡樂，　尋又見其亡，</div>
<div class='lg-row'>悲哀不自勝；　忽然從睡覺，</div>
<div class='lg-row'>不見有其子，　初生及後終。</div>
<div class='lg-row'>又夢遊山川，　城邑與園苑，</div>
<div class='lg-row'>一切諸境界，　世間共受用，</div>
<div class='lg-row'>彼此互相見，　馳鶩而往來，</div>
<div class='lg-row'>運轉與屈伸，　無量之境界；</div>
<div class='lg-row'>及從於睡覺，　一切皆非有。</div>
<div class='lg-row'>亦如多欲者，　夢見於女人，</div>
<div class='lg-row'>顏貌甚端嚴，　服玩皆珍綺，</div>
<div class='lg-row'>種種恣歡樂，　覺已悉皆無。</div>
<div class='lg-row'>一切諸世間，　當知亦如是，</div>
<div class='lg-row'>王位及營從，　父母等宗姻，</div>
<div class='lg-row'>但誑於愚夫，　體性皆非實。</div>
<div class='lg-row'>汝於三摩地，　何故不勤修？</div>
<div class='lg-row'>無量諸聲聞，　獨覺及菩薩，</div>
<div class='lg-row'>住山間樹下，　寂靜修禪處，</div>
<div class='lg-row'>摩羅耶乳海，　頻陀婆利師，</div>
<div class='lg-row'>摩醯因陀羅，　雞羅雪山等，</div>
<div class='lg-row'>或止圓生樹，　或住嬌微那，</div>
<div class='lg-row'>處須彌半腹，　或憩如意樹，</div>
<div class='lg-row'>絆住劍摩羅，　於中而宴默，</div>
<div class='lg-row'>或食贍部果，　及飲甘露味，</div>
<div class='lg-row'>具足諸神通，　而常修此觀。</div>
<div class='lg-row'>過去未來世，　坐於蓮華臺，</div>
<div class='lg-row'>結加住等引，　如是常觀察。</div>
<div class='lg-row'>善攝諸根故，　不散一切境，</div>
<div class='lg-row'>如以鉤制象，　住定亦復然。</div>
<div class='lg-row'>世間若出世，　一切諸餘定，</div>
<div class='lg-row'>佛定淨無垢，　貪愛皆遣除。</div>
<div class='lg-row'>遍愛無色定，　無想等禪中，</div>
<div class='lg-row'>見彼日月形，　蓮花與深險，</div>
<div class='lg-row'>如空火眾色，　<span class='corr'>邪</span>定非究竟。</div>
<div class='lg-row'>拂除如是相，　得淨無分別，</div>
<div class='lg-row'>則見俱胝剎，　諸佛住等引，</div>
<div class='lg-row'>同時共舒手，　以水灌其頂，</div>
<div class='lg-row'>即入於佛地，　示現眾色形。</div>
<div class='lg-row'>既得種種身，　則具薩婆若，</div>
<div class='lg-row'>力通及自在，　正定陀羅尼，</div>
<div class='lg-row'>如是等功德，　莫不皆成就。</div>
<div class='lg-row'>分析於諸色，　乃至觀極微，</div>
<div class='lg-row'>自性無所有，　<span class='corr'>譬</span>如於兔角，</div>
<div class='lg-row'>無分無分別，　蘊有蘊亦然，</div>
<div class='lg-row'>同於幻所作，　一切皆如是。</div>
<div class='lg-row'>此中無業果，　亦無作業人，</div>
<div class='lg-row'>無能作世間。　設有作能作，</div>
<div class='lg-row'>能作待於作，　何名能作人？</div>
<div class='lg-row'>此言成過患。　說作者清淨，</div>
<div class='lg-row'>我者成諸境，　地輪依水輪，</div>
<div class='lg-row'>及有情世間，　次第而安布。</div>
<div class='lg-row'>諸趣各差別，　彼此互往來，</div>
<div class='lg-row'>於事起諸根，　而能取於境，</div>
<div class='lg-row'>此等非由我，　皆是於分別，</div>
<div class='lg-row'>展轉而變異，　同於乳酪酥，</div>
<div class='lg-row'>如是生住滅，　計業與非業。</div>
<div class='lg-row'>定者常觀此，　如乾城與夢，</div>
<div class='lg-row'>無始來戲論，　熏習於有情，</div>
<div class='lg-row'>種種之過咎，　而生分別業。</div>
<div class='lg-row'>諸根猶如幻，　境界同於夢，</div>
<div class='lg-row'>能作所作業，　定者能遠離。</div>
<div class='lg-row'>惡覺微劣者，　迷惑生妄計，</div>
<div class='lg-row'>分別於能作，　一切諸世間。</div>
<div class='lg-row'>或謂摩尼珠，　金銀等眾礦，</div>
<div class='lg-row'>鳥獸色差別，　刺端銛以利，</div>
<div class='lg-row'>此等皆不同，　應知無作者。</div>
<div class='lg-row'>世間相差別，　皆從分別生，</div>
<div class='lg-row'>非勝性微塵，　無因自然等，</div>
<div class='lg-row'>惡覺者妄計，　不知其體性。</div>
<div class='lg-row'>為業為非業，　如是起分別，</div>
<div class='lg-row'>如毒在於乳，　隨變與相應，</div>
<div class='lg-row'>一切處分別，　諸法亦如是。</div>
<div class='lg-row'>是性亦不生，　是性亦不滅，</div>
<div class='lg-row'>惑者不能了，　種種異分別。</div>
<div class='lg-row'>世間唯積集，　定者乃能觀，</div>
<div class='lg-row'>汝等應勤修，　無思業非業。</div>
<div class='lg-row'>有情互來往，　如日月超迴，</div>
<div class='lg-row'>在空無所依，　隨風而運轉。</div>
<div class='lg-row'>業性甚微隱，　密嚴者能見，</div>
<div class='lg-row'>修諸勝觀行，　不為甚所羇，</div>
<div class='lg-row'>如火燎長焚，　須臾作灰燼，</div>
<div class='lg-row'>智火焚業薪，　當知亦如是。</div>
<div class='lg-row'>又如燈破闇，　一念盡無餘，</div>
<div class='lg-row'>諸業習暗冥，　無始之熏聚，</div>
<div class='lg-row'>牟尼智燈起，　剎那頓皆滅。」</div>
</div></div>
<div class='div-pin'><a id='mulu8' />
<p class='h1'>大乘密嚴經辯觀行品第五</p>
<div class="lg regular"><div class='lg-row'>爾時金剛藏，　菩薩摩訶薩，</div>
<div class='lg-row'>復告於大眾：　「諸仁應諦聽，</div>
<div class='lg-row'>譬如空閑地，　欲造立宮室，</div>
<div class='lg-row'>匠人資土木，　然後方得成，</div>
<div class='lg-row'>諦觀諸物中，　二皆無舍宅。</div>
<div class='lg-row'>亦如於眾指，　和合以成拳，</div>
<div class='lg-row'>離指而推求，　拳體不可得。</div>
<div class='lg-row'>軍師及車乘，　城邑與園林，</div>
<div class='lg-row'>雲物須山川，　瓶衣等諸相，</div>
<div class='lg-row'>皆是假和合，　智者了如夢。</div>
<div class='lg-row'>如是身舍宅，　諸界所集成，</div>
<div class='lg-row'>蘊積猶崇山，　攲危如朽屋，</div>
<div class='lg-row'>不生亦不滅，　非自亦非他，</div>
<div class='lg-row'>如乾闥婆城，　如雲亦如影，</div>
<div class='lg-row'>復如熱時焰，　亦如觀繪事，</div>
<div class='lg-row'>相自於妄現，　性淨離有無。</div>
<div class='lg-row'>亦如盲與跛，　相假而得行，</div>
<div class='lg-row'>自性無能持，　凡愚身亦爾。</div>
<div class='lg-row'>分析至極微，　空名無實物，</div>
<div class='lg-row'>極微不可得，　諸法亦如是。</div>
<div class='lg-row'>瑜伽淨慧者，　作是思惟時，</div>
<div class='lg-row'>便於色聲等，　遠離於覺念，</div>
<div class='lg-row'>一切意息已，　泰然得解脫，</div>
<div class='lg-row'>不愛於有情，　常樂於等持。</div>
<div class='lg-row'>設有諸天仙，　姝麗女人等，</div>
<div class='lg-row'>而來供養者，　如觀夢無染。</div>
<div class='lg-row'>身雖住於此，　外道不能見，</div>
<div class='lg-row'>持明與梵天，　亦不覩其頂。</div>
<div class='lg-row'>當生摩尼宮，　自在而遊戲，</div>
<div class='lg-row'>與諸明妃眾，　離欲常歡娛。</div>
<div class='lg-row'>此之觀行法，　薩埵之境界，</div>
<div class='lg-row'>仁應速修習，　發於勇猛心，</div>
<div class='lg-row'>當生光明宮，　利益於三有，</div>
<div class='lg-row'>則斷貪欲分，　及離瞋恚癡，</div>
<div class='lg-row'>能詣大密嚴，　寂靜殊勝處。</div>
<div class='lg-row'>彼無死境界，　亦非識所行，</div>
<div class='lg-row'>遠離於諸相，　非分別所得，</div>
<div class='lg-row'>為此微妙處，　瑜伽者相應，</div>
<div class='lg-row'>是故修觀行，　希求於彼土。</div>
<div class='lg-row'>既勝於貪恚，　無我亦無人，</div>
<div class='lg-row'>勝定汝應修，　勿生於三毒，</div>
<div class='lg-row'>若執於境界，　則有二覺生。</div>
<div class='lg-row'>猶如美女人，　曼臉而縝髮，</div>
<div class='lg-row'>多欲者見已，　愛著而思惟，</div>
<div class='lg-row'>迷惑生染覺，　專想無餘念，</div>
<div class='lg-row'>行來及坐起，　飲食與眠睡，</div>
<div class='lg-row'>彼女之容姿，　常現於心想。</div>
<div class='lg-row'>如此之惡慧，　皆由妄境生，</div>
<div class='lg-row'>溺在境淤泥，　是故不應著。</div>
<div class='lg-row'>或如諸世間，　邪慧妄分別，</div>
<div class='lg-row'>於牛及山羊，　設婆與麋鹿，</div>
<div class='lg-row'>見彼有角故，　執之以為實，</div>
<div class='lg-row'>而於彪兔等，　便生無角解。</div>
<div class='lg-row'>若非見牛角，　於兔寧執無？</div>
<div class='lg-row'>世間亦復然，　妄見有所得，</div>
<div class='lg-row'>後求體非實，　便言法定無，</div>
<div class='lg-row'>未捨分別來，　常生是邪覺。</div>
<div class='lg-row'>仁應審觀察，　心行諸境界，</div>
<div class='lg-row'>皆如妄所得，　角與無角等。</div>
<div class='lg-row'>若諸修行者，　能作如是觀，</div>
<div class='lg-row'>隨其所意樂，　或作轉輪王，</div>
<div class='lg-row'>昇空而往還，　具有大威力；</div>
<div class='lg-row'>或生日月殿，　及諸星宿宮，</div>
<div class='lg-row'>四王忉利天，　焰摩及兜率，</div>
<div class='lg-row'>化樂與他化，　摩尼寶殿中；</div>
<div class='lg-row'>色界梵眾身，　并十梵天處，</div>
<div class='lg-row'>無煩及無熱，　善見與善現，</div>
<div class='lg-row'>阿迦尼吒宮，　自在而遊戲；</div>
<div class='lg-row'>空識無所有，　非想非非想，</div>
<div class='lg-row'>住彼漸除欲，　乃至諸佛剎，</div>
<div class='lg-row'>常遊微妙定，　解脫之境界。</div>
<div class='lg-row'>譬如因破瓶，　而乃成於瓦，</div>
<div class='lg-row'>壞性剎那現，　於常見無常；</div>
<div class='lg-row'>種子生於芽，　芽生種已壞。</div>
<div class='lg-row'>又如彼陶匠，　以泥而作瓶，</div>
<div class='lg-row'>泥若是奢摩，　瓶亦如其色；</div>
<div class='lg-row'>或時彼匠者，　兼用雜色泥，</div>
<div class='lg-row'>比至燒已成，　各隨其泥色。</div>
<div class='lg-row'>從箭竹生葱，　從角生於䔉，</div>
<div class='lg-row'>穢蠅與敗蜜，　各得生於蟲。</div>
<div class='lg-row'>當知世間果，　似因不似因，</div>
<div class='lg-row'>皆因變壞故，　乃得生於果，</div>
<div class='lg-row'>眾塵成所作，　體性不變壞，</div>
<div class='lg-row'>皆是世愚夫，　而生妄分別。</div>
<div class='lg-row'>能作我內我，　勝我不可得，</div>
<div class='lg-row'>亦無於意我，　亦無積集因，</div>
<div class='lg-row'>及以親生因，　不從識緣有。</div>
<div class='lg-row'>智者之境界，　善巧力所生，</div>
<div class='lg-row'>拔除煩惱刺，　降魔并眷屬，</div>
<div class='lg-row'>世間貪愛盡，　如蜜能消瘦。</div>
<div class='lg-row'>諸仙由有貪，　流轉生諸趣，</div>
<div class='lg-row'>多時所熏習，　譬如瞋恚蛇。</div>
<div class='lg-row'>煩惱火燒然，　流轉險惡趣，</div>
<div class='lg-row'>離貪即解脫，　常勤修觀行。」</div>
</div></div>
<div class='div-pin'><a id='mulu9' />
<p class='h1'>大乘密嚴經趣入阿賴耶品第六</p>
<div class="lg regular"><div class='lg-row'>爾時金剛藏，　菩薩摩訶薩，</div>
<div class='lg-row'>復告諸大眾：　「仁等應當知，</div>
<div class='lg-row'>我昔蒙佛力，　加持得妙定，</div>
<div class='lg-row'>明見俱胝剎，　修行世定者。</div>
<div class='lg-row'>諸佛與佛子，　清淨所住處，</div>
<div class='lg-row'>於中唯密嚴，　安樂最第一。</div>
<div class='lg-row'>諸佛坐蓮花，　有如殊妙殿，</div>
<div class='lg-row'>我等從定起，　一心以瞻仰，</div>
<div class='lg-row'>自見住密嚴，　佛子眾圍繞。</div>
<div class='lg-row'>復見解脫藏，　住在於宮中，</div>
<div class='lg-row'>身量如指節，　色相甚明朗，</div>
<div class='lg-row'>如空淨滿月，　如阿恒思花。</div>
<div class='lg-row'>我即心自念：　『是誰難思事？』</div>
<div class='lg-row'>即便見已身，　在於彼腹內，</div>
<div class='lg-row'>亦於中普見，　一切諸世間。</div>
<div class='lg-row'>蓮花藏佛子，　以佛神力故，</div>
<div class='lg-row'>亦皆如是見，　咸歎不思議。</div>
<div class='lg-row'>天中天作已，　即攝威神力，</div>
<div class='lg-row'>大眾悉如故，　希有妙難思，</div>
<div class='lg-row'>瑜祇種種色，　是佛之境界。</div>
<div class='lg-row'>諸仁應當知，　佛昔為菩薩，</div>
<div class='lg-row'>從彼歡喜地，　得至於離垢，</div>
<div class='lg-row'>發光及焰慧，　難勝與現前，</div>
<div class='lg-row'>遠行及不動，　善慧法雲地，</div>
<div class='lg-row'>獲得陀羅尼，　生無盡句義，</div>
<div class='lg-row'>首楞嚴等定，　及以意成身，</div>
<div class='lg-row'>細性與輕性，　大性及意樂，</div>
<div class='lg-row'>尊貴欲壽等，　獲斯八自在，</div>
<div class='lg-row'>如應而顯現，　遊戲於密嚴。</div>
<div class='lg-row'>名稱妙光明，　功德皆成就，</div>
<div class='lg-row'>轉復得清淨，　現成等正覺。</div>
<div class='lg-row'>化為佛菩薩，　種種妙色像，</div>
<div class='lg-row'>自然遍一切，　而轉妙法輪，</div>
<div class='lg-row'>速令諸眾生，　以智斷諸惑，</div>
<div class='lg-row'>利樂諸趣已，　還住密嚴中。</div>
<div class='lg-row'>或有諸大士，　見佛現身色，</div>
<div class='lg-row'>莊嚴吉祥相，　光明自然發，</div>
<div class='lg-row'>熾盛如<span class='corr'>火</span>聚，　住於蓮花宮，</div>
<div class='lg-row'>與諸觀行人，　嬉遊安樂定，</div>
<div class='lg-row'>三摩地自在，　處所最殊勝。</div>
<div class='lg-row'>或見於大樹，　緊那羅王身，</div>
<div class='lg-row'>現於百千億，　種種之變化，</div>
<div class='lg-row'>光明皎如月，　遍照諸國王。</div>
<div class='lg-row'>或見兜率天，　無量諸佛子，</div>
<div class='lg-row'>身如帝青色，　功德相莊嚴，</div>
<div class='lg-row'>首飾摩尼冠，　坐於殊勝殿，</div>
<div class='lg-row'>光明普照耀，　一切智通達。</div>
<div class='lg-row'>或見於普賢，　具有大威力，</div>
<div class='lg-row'>得於一切智，　四無礙辯才，</div>
<div class='lg-row'>身相現光明，　獨勝無倫匹，</div>
<div class='lg-row'>住於滿月殿，　密嚴之定海，</div>
<div class='lg-row'>遍現眾色像，　賢聖所稱歎。</div>
<div class='lg-row'>無量諸天眾，　及乾闥婆等，</div>
<div class='lg-row'>明仙及國王，　眷屬眾圍繞。</div>
<div class='lg-row'>或見最勝子，　并諸觀行師，</div>
<div class='lg-row'>寂靜而住禪，　儼如在睡眠，</div>
<div class='lg-row'>遠離於沈怠，　順行諸佛教，</div>
<div class='lg-row'>勤苦而清羸，　示同於外道。</div>
<div class='lg-row'>六欲及梵天，　有頂至贍部，</div>
<div class='lg-row'>於中而現化，　多種之光明，</div>
<div class='lg-row'>神通調御者，　赫奕而熾盛。</div>
<div class='lg-row'>或見為導師，　降胎并誕育，</div>
<div class='lg-row'>出家修靜慮，　乃至般涅槃。</div>
<div class='lg-row'>佛智不思議，　一切皆圓滿，</div>
<div class='lg-row'>得自在無畏，　人天等歸依。</div>
<div class='lg-row'>仁者應當知，　諸佛之體性，</div>
<div class='lg-row'>智慧最無比，　唯佛所能知。</div>
<div class='lg-row'>如釋迦已獲，　人中勝師子，</div>
<div class='lg-row'>汝等咸當得，　生信勿懷疑，</div>
<div class='lg-row'>信即為佛體，　必當得解脫。</div>
<div class='lg-row'>或為彼天主，　及以諸粟散，</div>
<div class='lg-row'>乃至生梵宮，　而作轉輪王，</div>
<div class='lg-row'>轉生蓮花藏，　在彼佛會中，</div>
<div class='lg-row'>蓮花而化生，　獲大精進力。</div>
<div class='lg-row'>由此降魔眾，　及欲熏習因，</div>
<div class='lg-row'>志意無怯弱，　證成一道法，</div>
<div class='lg-row'>紹繼於佛事，　得王諸國土。</div>
<div class='lg-row'>若欲得作佛，　當淨佛性道，</div>
<div class='lg-row'>種姓既淨已，　諸佛即授記，</div>
<div class='lg-row'>瑜祇轉覺悟，　不久當成佛，</div>
<div class='lg-row'>一切修行者，　而為作依怙。</div>
<div class='lg-row'>譬如彼大地，　亦為眾所依，</div>
<div class='lg-row'>如於妙行者，　能療一切病，</div>
<div class='lg-row'>覺者亦如是，　能除虛妄疾。</div>
<div class='lg-row'>得無分別心，　支解不傾動，</div>
<div class='lg-row'>內外之境界，　了達皆唯識，</div>
<div class='lg-row'>能遠離於我，　亦離於我所。</div>
<div class='lg-row'>無能害所害，　及以於害具，</div>
<div class='lg-row'>一切悉皆是，　意識之境界，</div>
<div class='lg-row'>皆依阿賴耶，　如是妄分別。</div>
<div class='lg-row'>如珠合日光，　相感而生火，</div>
<div class='lg-row'>此火非珠出，　亦非從日生。</div>
<div class='lg-row'>心意識亦爾，　根境意和合，</div>
<div class='lg-row'>能生於諸心，　如海起波浪。</div>
<div class='lg-row'>此性非陽焰，　亦非於夢幻，</div>
<div class='lg-row'>非同如是等，　迷惑之所取，</div>
<div class='lg-row'>非同龜鼃毛，　及與於兔角。</div>
<div class='lg-row'>又如雷電合，　震發而生火，</div>
<div class='lg-row'>此火為從水，　為從雷電生，</div>
<div class='lg-row'>竟無有定知，　此火從生處。</div>
<div class='lg-row'>如火為從水，　造作於瓶等，</div>
<div class='lg-row'>欲等諸心法，　與心而共生，</div>
<div class='lg-row'>和合無定性，　當知亦如是。</div>
<div class='lg-row'>心境不思議，　密嚴者知見，</div>
<div class='lg-row'>有情之藏護，　無始妙俱生，</div>
<div class='lg-row'>如涅槃虛空，　擇滅無為性，</div>
<div class='lg-row'>遠離於三世，　清淨常圓滿。</div>
<div class='lg-row'>如月有虧盈，　顯現諸國土，</div>
<div class='lg-row'>循環體是一，　其性無增減；</div>
<div class='lg-row'>愚夫所分別，　見月有增減，</div>
<div class='lg-row'>往來於四洲，　而實無盈缺。</div>
<div class='lg-row'>如是之藏識，　普現有情界，</div>
<div class='lg-row'>其體無增減，　圓潔常光明；</div>
<div class='lg-row'>愚夫妄分別，　恒於賴耶識，</div>
<div class='lg-row'>計著有增減，　應知亦如是。</div>
<div class='lg-row'>若有於此識，　能正而了知，</div>
<div class='lg-row'>即便得無漏，　轉依位差別，</div>
<div class='lg-row'>如是差別法，　得者甚為難。</div>
<div class='lg-row'>藏識亦如是，　與七識俱轉，</div>
<div class='lg-row'>熏習以相應，　體性而無染。</div>
<div class='lg-row'>猶如河中木，　隨水以漂流，</div>
<div class='lg-row'>而木與於流，　體相各差別。</div>
<div class='lg-row'>藏識亦如是，　諸識習氣俱，</div>
<div class='lg-row'>而恒性清淨，　不為其所業。</div>
<div class='lg-row'>清淨與雜染，　皆依阿賴耶，</div>
<div class='lg-row'>聖者現法樂，　等引之境界，</div>
<div class='lg-row'>人天等諸趣，　一切佛剎土，</div>
<div class='lg-row'>如是染淨法，　如來藏為因，</div>
<div class='lg-row'>由彼悟成佛，　為諸乘種性。</div>
<div class='lg-row'>一切諸眾生，　有具於威力，</div>
<div class='lg-row'>自在諸功德，　殊勝諸吉祥，</div>
<div class='lg-row'>乃至險惡處，　上中下差別，</div>
<div class='lg-row'>賴耶恒住中，　遍為作依止。</div>
<div class='lg-row'>悉是諸有情，　無始時來果，</div>
<div class='lg-row'>以諸業習氣，　而能自增長，</div>
<div class='lg-row'>亦復而增長，　所餘之七識。</div>
<div class='lg-row'>由是之愚夫，　執以為內我，</div>
<div class='lg-row'>能作所依我，　輪迴於生死。</div>
<div class='lg-row'>意識在身中，　迅疾如風轉，</div>
<div class='lg-row'>業風所吹動，　遍住於諸根，</div>
<div class='lg-row'>常與七識俱，　流轉如波浪。</div>
<div class='lg-row'>微塵與勝性，　自在及時方，</div>
<div class='lg-row'>悉是淨賴耶，　於中妄分別。</div>
<div class='lg-row'>賴耶由業力，　及愛以為因，</div>
<div class='lg-row'>成就諸世間，　種種之品類；</div>
<div class='lg-row'>愚夫恒不了，　執之為作者。</div>
<div class='lg-row'>此識之體相，　微細甚難知，</div>
<div class='lg-row'>未見於真實，　心迷不能覺，</div>
<div class='lg-row'>常於根境意，　而生於愛著。」</div>
<div class='lg-row'>金剛藏復言：　「無畏諸佛子！</div>
<div class='lg-row'>如是賴耶體，　云何不見聞，</div>
<div class='lg-row'>眾身之所依，　性淨恒無染，</div>
<div class='lg-row'>具足三十二，　佛相及輪王，</div>
<div class='lg-row'>遍於三界中，　而現種種色。</div>
<div class='lg-row'>猶如淨空月，　眾星所環繞，</div>
<div class='lg-row'>藏識與諸識，　住身亦如是。</div>
<div class='lg-row'>亦如欲天主，　天女眾圍繞，</div>
<div class='lg-row'>顯於寶宮殿，　藏識亦如是。</div>
<div class='lg-row'>如江海諸神，　水中而自在，</div>
<div class='lg-row'>藏識處於世，　當知亦如是。</div>
<div class='lg-row'>如龍依水天，　如百川歸海，</div>
<div class='lg-row'>如樹王依地，　現心亦如是。</div>
<div class='lg-row'>如日在宮殿，　旋繞妙高山，</div>
<div class='lg-row'>諸天皆敬禮，　佛地心亦爾。</div>
<div class='lg-row'>十種諸地中，　修行一切行，</div>
<div class='lg-row'>在於菩薩身，　顯現於大海，</div>
<div class='lg-row'>遍利與安樂，　如來常稱讚，</div>
<div class='lg-row'>地地皆清淨，　故號為佛子。</div>
<div class='lg-row'>在於菩薩身，　是即名菩薩，</div>
<div class='lg-row'>佛與諸菩薩，　皆是賴耶名。</div>
<div class='lg-row'>佛及最勝子，　已授當授記，</div>
<div class='lg-row'>廣大阿賴耶，　當成等正覺。</div>
<div class='lg-row'>即此賴耶體，　密嚴者能見，</div>
<div class='lg-row'>由最勝瑜伽，　妙定相應故。</div>
<div class='lg-row'>諸佛與緣覺，　聲聞及外道，</div>
<div class='lg-row'>證理無畏人，　所觀皆此識。</div>
<div class='lg-row'>種種諸識境，　皆從心所變，</div>
<div class='lg-row'>瓶衣等眾物，　如是性皆無，</div>
<div class='lg-row'>悉依阿賴耶，　所見皆迷惑，</div>
<div class='lg-row'>謂以諸熏習，　妄生能所取。</div>
<div class='lg-row'>體非如幻化，　非陽焰毛輪，</div>
<div class='lg-row'>非生非不生，　空性空遠離，</div>
<div class='lg-row'>有無皆無性，　長短等亦然。</div>
<div class='lg-row'>智者觀幻事，　此皆唯幻術，</div>
<div class='lg-row'>未曾有一物，　與幻而同起。</div>
<div class='lg-row'>有情所分別，　如幻而可見，</div>
<div class='lg-row'>陽焰毛輪相，　二俱不可得，</div>
<div class='lg-row'>離一亦無二，　無過世當世。</div>
<div class='lg-row'>此皆識變異，　無幻無幻名，</div>
<div class='lg-row'>諸性無所得，　是幻幻所作。</div>
<div class='lg-row'>世間有迷惑，　其心不自在，</div>
<div class='lg-row'>妄說有能幻，　幻成種種物，</div>
<div class='lg-row'>動搖及往來，　雖見皆非實，</div>
<div class='lg-row'>如鐵因磁石，　所向而轉移。</div>
<div class='lg-row'>藏識亦如是，　隨於分別種，</div>
<div class='lg-row'>一切諸世間，　無處不周遍。</div>
<div class='lg-row'>如日摩尼寶，　無思及分別，</div>
<div class='lg-row'>此識遍諸處，　見之謂流轉。</div>
<div class='lg-row'>不死亦不生，　本非流轉法，</div>
<div class='lg-row'>如夢見生死，　覺悟即解脫。</div>
<div class='lg-row'>佛子若轉依，　即名解脫者，</div>
<div class='lg-row'>此即是諸佛，　最勝之教理。</div>
<div class='lg-row'>審量一切法，　如稱如明鏡，</div>
<div class='lg-row'>照曜如明燈，　試驗如金石，</div>
<div class='lg-row'>正道之標相，　遠離於斷滅。</div>
<div class='lg-row'>修習勝定者，　皆由清淨因，</div>
<div class='lg-row'>令離諸雜染，　轉依而顯現。」</div>
</div>
<p class='juan'>大乘密嚴經卷中</p></div>
</div><!-- end of div[@id='body'] -->
</body></html>