<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘密嚴經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu10' />大乘密嚴經卷下</p><p class="byline">開府儀同三司特進試鴻臚卿肅國公食邑三千戶賜紫贈司空諡大鑒正號大廣智大興善寺三藏沙門不空奉　詔譯</p><a id='mulu11' />
<p class='h1'>我識境界品第七</p><p>爾時金剛藏菩薩摩訶薩遍觀十方，從髻珠中出大光明，照諸世界及他化自在天宮，并密嚴中諸佛子眾。放斯光已，即告一切佛法如實見菩薩言：「仁主！雪山之中有一惡獸名為能害，百千變詐以取諸獸，應可食者殺而食之；若見壯獸名能之者，即須便為呼子之聲害而食之；若時或見有角之獸，便現有角與其相似而往親附，無令所畏殺而食之；見牛羊等種種諸獸，悉同彼形而肆其害。仁主！如彼能害現種種形以殺諸獸，一切外道亦復如是，於阿賴耶所生我見執著我相，猶如惡獸變種種形，亦如彼彼自類計我各各差別，乃至極小猶如微塵。</p>
<p>「仁主！是諸我執依何而住？不住於餘，但自住識。計我之人言：『我與意根境和合而有識生，本無有我。』如花與衣合即有香氣，若未和合衣即無香。是故當知但唯有識心及心法，若離於識心心所法則無有我。如器中菓、如燈照瓶、如伊尸迦文闍之草而可得者，但以因緣心心法生。此中無我亦無有生，微妙一相本來寂靜。此是覺悟勝觀行者自證境界。如彼惡獸多所傷殺，然諸外道亦復如是，養育增長世間惡見，無知法智而強分別執有執無、若一若多、我我所論。所以者何？由不覺悟唯識性故。思渴<span class='corr'>邪</span>慧往來馳鶩生<span class='corr'>死</span>輪轉，遠離諸佛菩薩善友，違背解脫動搖正慧，不能修治八支聖道，於彼三乘乃至一乘都無所證。由起執著不見聖諦，於密嚴名號尚不得聞，何況其土而能得入？</p>
<p>「仁主！諸深定者咸於此識淨除我見。汝及諸菩薩摩訶薩亦應如是，既自勤修復為人說，令其速入密嚴佛土。」</p>
</div>
<div class='div-pin'><a id='mulu12' />
<p class='h1'>大乘密嚴經阿賴耶即密嚴品第八</p>
<div class="lg regular" style="margin-left:0em;"><div class='lg-row'>爾時金剛藏，　為明此藏識，</div>
<div class='lg-row'>即密嚴之義，　告如實見言：</div>
<div class='lg-row'>「如磁石吸鐵，　常能自轉動；</div>
<div class='lg-row'>如蘊車性定，　轉動由習氣；</div>
<div class='lg-row'>草木土竹等，　及繩以成舍，</div>
<div class='lg-row'>和合而可見，　身蘊亦如是。</div>
<div class='lg-row'>起屍磁石鐵，　轉動如有情，</div>
<div class='lg-row'>一切皆亦然，　如是蘊無我。」</div>
<div class='lg-row'>時寶手菩薩，　白眾色王言：</div>
<div class='lg-row'>「王今應請問，　金剛藏定者，</div>
<div class='lg-row'>一切諸世間，　所有於眾汝，</div>
<div class='lg-row'>無覺離於覺，　遠離諸言詮，</div>
<div class='lg-row'>相應不相應，　二種之名字，</div>
<div class='lg-row'>彼世間所有，　自性云何住？</div>
<div class='lg-row'>此會諸佛子，　專心咸願聞。」</div>
<div class='lg-row'>眾色最勝王，　即隨義而問：</div>
<div class='lg-row'>「名相等境界，　一切世間法，</div>
<div class='lg-row'>為唯是分別？　為離分別有？</div>
<div class='lg-row'>如其所立名，　是名依何住？」</div>
<div class='lg-row'>金剛藏聞已，　即告色王言：</div>
<div class='lg-row'>「一切唯有名，　亦唯想安立，</div>
<div class='lg-row'>從能詮異故，　所詮不可得。</div>
<div class='lg-row'>四蘊唯名字，　是故說為名，</div>
<div class='lg-row'>如名摩納婆，　但名無有體。</div>
<div class='lg-row'>諸佛及佛子，　說名唯在相，</div>
<div class='lg-row'>離相而有名，　不可得分別。</div>
<div class='lg-row'>是故依諸相，　分別有諸名，</div>
<div class='lg-row'>如匿兔未勿，　假名不可得。</div>
<div class='lg-row'>於相無所有，　愚夫妄分別，</div>
<div class='lg-row'>世間亦如是，　離相無有名。</div>
<div class='lg-row'>瓶衣車乘等，　名言所分別，</div>
<div class='lg-row'>名相雖可說，　體性無所有。</div>
<div class='lg-row'>世間眾色法，　但相無有餘，</div>
<div class='lg-row'>唯依相立名，　是名無實事。</div>
<div class='lg-row'>王應觀世法，　離名無所有，</div>
<div class='lg-row'>但以分別心，　而生於取著。</div>
<div class='lg-row'>若離於分別，　取著即不生，</div>
<div class='lg-row'>無生即轉依，　證於無盡法。</div>
<div class='lg-row'>是故大王等，　常應觀想事，</div>
<div class='lg-row'>但是分別心，　離此即無有。</div>
<div class='lg-row'>形相體增長，　散壞資與身，</div>
<div class='lg-row'>如是等眾名，　皆唯色之想。</div>
<div class='lg-row'>想名及分別，　體性本無異，</div>
<div class='lg-row'>隨於世俗儀，　建立名不同。</div>
<div class='lg-row'>若捨離名字，　而求於物體，</div>
<div class='lg-row'>過去及未來，　此皆不可得。</div>
<div class='lg-row'>但諸識轉變，　無有所知法，</div>
<div class='lg-row'>所知唯是名，　世間悉如是。</div>
<div class='lg-row'>以名分別法，　法不稱於名，</div>
<div class='lg-row'>諸法性如是，　不住於分別。</div>
<div class='lg-row'>以法唯名故，　相即無有體，</div>
<div class='lg-row'>相無名亦無，　何處有分別？</div>
<div class='lg-row'>若得無分別，　身心恒寂靜，</div>
<div class='lg-row'>如木火燒已，　畢竟不復生。</div>
<div class='lg-row'>譬如人負擔，　是人名負者，</div>
<div class='lg-row'>隨其擔有殊，　擔者相差別。</div>
<div class='lg-row'>名如所擔物，　分別名擔者，</div>
<div class='lg-row'>以名種種故，　分別各不同。</div>
<div class='lg-row'>如見杌為人，　見人以為杌，</div>
<div class='lg-row'>人杌二分別，　但有於名字。</div>
<div class='lg-row'>諸大和合中，　分別以為色，</div>
<div class='lg-row'>若離於諸大，　體終不可得。</div>
<div class='lg-row'>如德依瓶處，　瓶依名亦然，</div>
<div class='lg-row'>捨者而取瓶，　瓶終不可得。</div>
<div class='lg-row'>瓶不住瓶體，　名豈住於名，</div>
<div class='lg-row'>二合分別生，　名量亦非有，</div>
<div class='lg-row'>住於如是定，　其心不動搖。</div>
<div class='lg-row'>譬如金石等，　本來無水相，</div>
<div class='lg-row'>與火共和合，　若水而流動。</div>
<div class='lg-row'>藏識亦如是，　體非流轉法，</div>
<div class='lg-row'>諸識共相應，　與法同流轉。</div>
<div class='lg-row'>如鐵因磁石，　周迴而轉移，</div>
<div class='lg-row'>二俱無有思，　狀若有思覺。</div>
<div class='lg-row'>賴耶與七識，　當知亦復然，</div>
<div class='lg-row'>習氣繩所牽，　無人而若有，</div>
<div class='lg-row'>遍滿有情身，　周流於險趣，</div>
<div class='lg-row'>如鐵與磁石，　展轉不相知。</div>
<div class='lg-row'>或離於險趣，　而得住於地，</div>
<div class='lg-row'>神通自在力，　如幻首楞嚴，</div>
<div class='lg-row'>乃至陀羅尼，　莫不皆成滿，</div>
<div class='lg-row'>讚佛實功德，　以之為供養。</div>
<div class='lg-row'>或現無量身，　一身無量手，</div>
<div class='lg-row'>肩頭口及舌，　展轉皆無量，</div>
<div class='lg-row'>往詣十方國，　供養諸如來，</div>
<div class='lg-row'>雨花及衣服，　頭冠與瓔珞，</div>
<div class='lg-row'>種種寶莊嚴，　積如須彌等，</div>
<div class='lg-row'>供養薩婆若，　佛及諸佛子。</div>
<div class='lg-row'>或作寶宮殿，　如雲備眾彩，</div>
<div class='lg-row'>化現諸天女，　遊處於其中，</div>
<div class='lg-row'>妓樂眾妙音，　供養於諸佛。</div>
<div class='lg-row'>或與佛菩薩，　遊止常共俱，</div>
<div class='lg-row'>一切諸魔怨，　自在而降伏，</div>
<div class='lg-row'>得自覺聖智，　正定以莊嚴。</div>
<div class='lg-row'>已轉於所依，　即見法無我，</div>
<div class='lg-row'>五法三自性，　及與八種識，</div>
<div class='lg-row'>能成就諸明，　住定常供養。</div>
<div class='lg-row'>或現身廣大，　或現如微塵，</div>
<div class='lg-row'>種種諸色身，　供養於諸佛。</div>
<div class='lg-row'>或身納諸剎，　剎入芥子中，</div>
<div class='lg-row'>大海為牛跡，　牛跡或為海，</div>
<div class='lg-row'>其中諸有情，　無有所逼惱。</div>
<div class='lg-row'>平等施資用，　如地及日月，</div>
<div class='lg-row'>如水與火風，　如寶洲妙藥，</div>
<div class='lg-row'>普能作饒益，　長養諸有情。</div>
<div class='lg-row'>諸法不生滅，　不斷亦不常，</div>
<div class='lg-row'>不一亦不異，　不來亦不去，</div>
<div class='lg-row'>妄立種種名，　是為遍計性。</div>
<div class='lg-row'>諸法猶如幻，　如夢與乾城，</div>
<div class='lg-row'>陽焰水中月，　火輪雲雷等，</div>
<div class='lg-row'>此中妄所取，　是為遍計性。</div>
<div class='lg-row'>由彼彼名詮，　以名彼彼法，</div>
<div class='lg-row'>於彼不可得，　是為遍計性。</div>
<div class='lg-row'>一切世間法，　不離於名色，</div>
<div class='lg-row'>若離於能詮，　所詮不可得，</div>
<div class='lg-row'>如是遍計性，　我說為世間。</div>
<div class='lg-row'>眼色等為緣，　因三和合起，</div>
<div class='lg-row'>聲依桴鼓發，　芽從地種生，</div>
<div class='lg-row'>宮殿與瓶衣，　無依眾緣起，</div>
<div class='lg-row'>有情及諸法，　此悉依他性。</div>
<div class='lg-row'>若法是無漏，　其義不可捨，</div>
<div class='lg-row'>自覺聖智境，　此性名具實。</div>
<div class='lg-row'>諸法相差別，　已說其自性，</div>
<div class='lg-row'>若離自性門，　諸法不明了。</div>
<div class='lg-row'>如眾物和合，　現作幻化形，</div>
<div class='lg-row'>眾色雖不同，　性皆無決定。</div>
<div class='lg-row'>世事悉如是，　種種皆非實，</div>
<div class='lg-row'>妄情之所執，　遍計無有餘。</div>
<div class='lg-row'>譬如摩尼寶，　隨色而像現，</div>
<div class='lg-row'>世間亦復然，　但隨分別有，</div>
<div class='lg-row'>體用無所在，　是為遍計性。</div>
<div class='lg-row'>如乾闥婆城，　非城而見似，</div>
<div class='lg-row'>亦非無有因，　而能如是見，</div>
<div class='lg-row'>世間種種物，　應知亦復然。</div>
<div class='lg-row'>日月等宮殿，　諸山及寶山，</div>
<div class='lg-row'>煙雲相擊觸，　未嘗有雜亂，</div>
<div class='lg-row'>無共無自性，　體性皆非有，</div>
<div class='lg-row'>但是所分別，　遍計之自性。</div>
<div class='lg-row'>諸物非因生，　亦非無有因，</div>
<div class='lg-row'>若有若非有，　此皆情所執。</div>
<div class='lg-row'>名依於相起，　二從分別生，</div>
<div class='lg-row'>正智及如如，　遠離於分別，</div>
<div class='lg-row'>心如相顯現，　相為意所依，</div>
<div class='lg-row'>意與五心生，　猶如海波浪，</div>
<div class='lg-row'>習氣無有始，　境界亦復然，</div>
<div class='lg-row'>心因習氣生，　境令心惑亂。</div>
<div class='lg-row'>依止賴耶識，　一切諸種子，</div>
<div class='lg-row'>心如境界現，　是說為世間，</div>
<div class='lg-row'>七識阿賴耶，　展轉互相生，</div>
<div class='lg-row'>如是八種識，　不常亦不斷，</div>
<div class='lg-row'>一切諸世間，　似有而安布。</div>
<div class='lg-row'>有計諸眾生，　我等三和合，</div>
<div class='lg-row'>發生種種識，　了別於諸境。</div>
<div class='lg-row'>或有妄計言，　作者業因故，</div>
<div class='lg-row'>生於梵天等，　內外諸世間。</div>
<div class='lg-row'>世間非作者，　業及微塵作，</div>
<div class='lg-row'>但是阿賴耶，　變現似於境。</div>
<div class='lg-row'>藏識非緣作，　藏亦不非緣，</div>
<div class='lg-row'>諸識雖流轉，　無有三和合。</div>
<div class='lg-row'>賴耶體常住，　眾識與之俱，</div>
<div class='lg-row'>如輪與水精，　亦如星共月，</div>
<div class='lg-row'>從此生習氣，　新新自增長，</div>
<div class='lg-row'>復增長餘載，　餘識亦復然，</div>
<div class='lg-row'>如是生死轉，　悟者心無轉。</div>
<div class='lg-row'>譬如火燒木，　漸次而轉移，</div>
<div class='lg-row'>此木既已燒，　復更燒餘木，</div>
<div class='lg-row'>依止賴耶識，　無漏心亦然。</div>
<div class='lg-row'>漸除諸有漏，　永息輪迴法，</div>
<div class='lg-row'>此是現法樂，　成就三摩地，</div>
<div class='lg-row'>眾聖由是生，　從剎至於剎。</div>
<div class='lg-row'>譬如微妙金，　在礦不能見，</div>
<div class='lg-row'>智者巧陶鍊，　其金乃明顯。</div>
<div class='lg-row'>藏識亦如是，　習氣之所纏，</div>
<div class='lg-row'>三摩地淨除，　覺者常明見。</div>
<div class='lg-row'>如酪未攢搖，　酥終不可得，</div>
<div class='lg-row'>是故諸智者，　攢酪而得酥。</div>
<div class='lg-row'>藏識亦復然，　諸識所纏覆，</div>
<div class='lg-row'>密嚴諸定者，　勤觀乃能得。</div>
<div class='lg-row'>密嚴是大明，　妙智之殊稱，</div>
<div class='lg-row'>佛子勤修習，　生於此剎中，</div>
<div class='lg-row'>色及無色界，　空識非非想，</div>
<div class='lg-row'>於彼常勤修，　而來生是處。</div>
<div class='lg-row'>此中諸佛子，　威光猶日月，</div>
<div class='lg-row'>修行得正定，　演說相應道，</div>
<div class='lg-row'>諸佛與灌頂，　咸皆授其位，</div>
<div class='lg-row'>如來所證法，　隨見而轉依。</div>
<div class='lg-row'>雖處密嚴場，　應物而變化，</div>
<div class='lg-row'>隨彼愛樂法，　住空而演說。」</div>
<div class='lg-row'>是時金剛藏，　復告大眾言：</div>
<div class='lg-row'>「賴耶無始來，　為戲論薰習，</div>
<div class='lg-row'>諸業所繫縛，　輪轉無有窮；</div>
<div class='lg-row'>亦如於大海，　因風起波浪，</div>
<div class='lg-row'>恒生亦恒滅，　不斷亦不常，</div>
<div class='lg-row'>由不悟自心，　隨識境界現。</div>
<div class='lg-row'>若了於自心，　如火焚薪盡，</div>
<div class='lg-row'>通達於無漏，　則名為聖人。</div>
<div class='lg-row'>藏識變眾境，　彌綸於世間，</div>
<div class='lg-row'>意執我我所，　思量恒流轉。</div>
<div class='lg-row'>諸識類差別，　各各了自境，</div>
<div class='lg-row'>積集業為心，　遍積集名意，</div>
<div class='lg-row'>了別名為識，　五識取現境。</div>
<div class='lg-row'>如翳見毛輪，　隨見而迷惑，</div>
<div class='lg-row'>於似色心中，　非色計於色。</div>
<div class='lg-row'>譬如摩尼珠，　日月光所照，</div>
<div class='lg-row'>隨其所應現，　各雨自類物。</div>
<div class='lg-row'>阿賴耶亦爾，　如來清淨藏，</div>
<div class='lg-row'>和合於習氣，　變現周世間，</div>
<div class='lg-row'>與無漏相應，　雨諸功德法。</div>
<div class='lg-row'>譬如乳變異，　成酪至酪漿，</div>
<div class='lg-row'>藏識亦如是，　變似於眾色。</div>
<div class='lg-row'>如翳見毛輪，　有情亦復爾，</div>
<div class='lg-row'>以惡習氣翳，　住藏識眼中，</div>
<div class='lg-row'>於諸非色處，　此所見諸色，</div>
<div class='lg-row'>猶如於陽焰，　遠離於有無。</div>
<div class='lg-row'>習賴耶所現，　仁者依眼色，</div>
<div class='lg-row'>而生似色識，　如幻住眼中，</div>
<div class='lg-row'>飄動猶熱焰，　色皆是藏識，</div>
<div class='lg-row'>與色習相應，　變似體非有。</div>
<div class='lg-row'>愚夫妄分別，　諸<span class='corr'>惛</span>醉放逸，</div>
<div class='lg-row'>坐臥及狂走，　頓起諸事業，</div>
<div class='lg-row'>皆是賴耶識。　猶如盛赫日，</div>
<div class='lg-row'>舒光照於地，　蒸氣如水流，</div>
<div class='lg-row'>渴獸望之走。　賴耶亦復爾，</div>
<div class='lg-row'>體性實非色，　而似於色現。</div>
<div class='lg-row'>惡覺妄生者，　如磁石吸鐵，</div>
<div class='lg-row'>迅速而轉移，　雖無於情識，</div>
<div class='lg-row'>似情識而動。　如是賴耶識，</div>
<div class='lg-row'>為生死所攝，　往來於諸趣，</div>
<div class='lg-row'>非我而似我。　如海中漂物，</div>
<div class='lg-row'>無思隨水流，　賴耶無分別，</div>
<div class='lg-row'>依身而運動。</div>
</div>
<div class="lg regular" style="margin-left:0em;"><div class='lg-row'>「譬如二象鬪，　被傷者永退，</div>
<div class='lg-row'>賴耶亦如是，　斷染無流轉。</div>
<div class='lg-row'>譬如淨蓮華，　離泥而皎潔，</div>
<div class='lg-row'>人天皆受用，　莫不咸珍敬。</div>
<div class='lg-row'>如是賴耶識，　出於習氣泥，</div>
<div class='lg-row'>轉依得清淨，　佛菩薩所重。</div>
<div class='lg-row'>譬如殊勝寶，　野人所輕賤，</div>
<div class='lg-row'>若用飾冕旒，　則為王頂戴。</div>
<div class='lg-row'>如是賴耶識，　是清淨佛性，</div>
<div class='lg-row'>凡位恒雜染，　佛果常寶持。</div>
<div class='lg-row'>如美玉在水，　苔衣所纏覆，</div>
<div class='lg-row'>賴耶處生死，　習氣縈不現。</div>
<div class='lg-row'>於此賴耶識，　有二取相生，</div>
<div class='lg-row'>如蛇有二頭，　隨樂而同往。</div>
<div class='lg-row'>賴耶亦如是，　與諸色相具，</div>
<div class='lg-row'>一切諸世間，　取之以為色。</div>
<div class='lg-row'>惡覺者迷惑，　計為我我所，</div>
<div class='lg-row'>若有若非有，　自在作世間。</div>
<div class='lg-row'>賴耶雖變現，　體性恒甚深，</div>
<div class='lg-row'>於諸無知人，　悉不能覺了。</div>
<div class='lg-row'>譬如於幻師，　幻作種種獸，</div>
<div class='lg-row'>或行而或走，　似有情非實。</div>
<div class='lg-row'>賴耶亦如是，　幻作於世間，</div>
<div class='lg-row'>一切諸有情，　體性無真實。</div>
<div class='lg-row'>凡愚不能了，　妄生於取著，</div>
<div class='lg-row'>起微塵勝性，　有無異分別，</div>
<div class='lg-row'>及與於梵天，　丈夫等諸見。</div>
<div class='lg-row'>分別皆是意，　分別於世間，</div>
<div class='lg-row'>此之分別見，　本來無有實。</div>
<div class='lg-row'>譬如畫中質，　亦如虹霓像，</div>
<div class='lg-row'>及以雲中物，　翳眼見毛輪，</div>
<div class='lg-row'>女人窺鏡容，　如夢觀眾色，</div>
<div class='lg-row'>如帝弓谷響，　樹影與乾城，</div>
<div class='lg-row'>熱時陽焰水，　池中明月像，</div>
<div class='lg-row'>如是諸計度，　於賴耶妄取。</div>
<div class='lg-row'>觀察是等時，　諦了唯藏識，</div>
<div class='lg-row'>即達世間相，　所依一切法，</div>
<div class='lg-row'>是諸分別見，　即皆而轉滅。</div>
<div class='lg-row'>賴耶是意等，　諸法習氣依，</div>
<div class='lg-row'>常為於分別，　心之所擾濁。</div>
<div class='lg-row'>若離於分別，　即成無漏道，</div>
<div class='lg-row'>常恒而不變，　猶若於虛空。</div>
<div class='lg-row'>若於阿賴耶，　獲得三摩地，</div>
<div class='lg-row'>則生無漏法，　如意定解脫，</div>
<div class='lg-row'>及以四無畏，　十力并善巧，</div>
<div class='lg-row'>自在與神通，　如是諸功德，</div>
<div class='lg-row'>起十究竟願，　意成微妙身，</div>
<div class='lg-row'>永轉於所依，　識界常安住，</div>
<div class='lg-row'>體同虛空性，　不壞亦不盡。</div>
<div class='lg-row'>如來悉明見，　世間無增減，</div>
<div class='lg-row'>有情復不生，　涅槃者非滅，</div>
<div class='lg-row'>此剎及餘剎，　同於一法性。</div>
<div class='lg-row'>諸佛出於世，　或不出於世，</div>
<div class='lg-row'>法性本常住，　不常亦不斷。</div>
<div class='lg-row'>又若解脫者，　而有情界滅，</div>
<div class='lg-row'>即壞於如來，　一切之智性，</div>
<div class='lg-row'>三世諸佛境，　不得於平等。</div>
<div class='lg-row'>又若般涅槃，　有情界滅者，</div>
<div class='lg-row'>是誰離於苦，　得有餘無餘，</div>
<div class='lg-row'>降魔伏邪見？　皆應是妄說。</div>
<div class='lg-row'>是故應當知，　諸勝觀行者，</div>
<div class='lg-row'>若證於解脫，　其身則常住，</div>
<div class='lg-row'>永離於取蘊，　滅除諸習氣。</div>
<div class='lg-row'>譬如以熱鐵，　投之於冷水，</div>
<div class='lg-row'>熱勢雖已除，　其鐵體無壞。</div>
<div class='lg-row'>諸仁應當知，　阿賴耶如海，</div>
<div class='lg-row'>常為於戲論，　麁重風所擊，</div>
<div class='lg-row'>五法三自性，　諸識浪相續，</div>
<div class='lg-row'>所有於境界，　其相而飄動，</div>
<div class='lg-row'>於無義處中，　似義實無體。</div>
<div class='lg-row'>若悟則皆空，　轉依恒無盡，</div>
<div class='lg-row'>住密嚴如月，　影現於十方。</div>
<div class='lg-row'>應知賴耶識，　行於蘊稠林，</div>
<div class='lg-row'>末那為先導，　意識能決了，</div>
<div class='lg-row'>色等一切境，　及以五識身，</div>
<div class='lg-row'>與根境和合，　了於現境界。</div>
<div class='lg-row'>自境之所取，　皆是阿賴耶，</div>
<div class='lg-row'>藏識與壽煖，　及觸和合性。</div>
<div class='lg-row'>末那依此識，　識復住於意，</div>
<div class='lg-row'>所餘五種識，　亦住於自根。</div>
<div class='lg-row'>心意及諸識，　而安住於蘊，</div>
<div class='lg-row'>為業習繫縛，　流轉無有窮。</div>
<div class='lg-row'>如是所有業，　皆由於貪愛，</div>
<div class='lg-row'>既以業受身，　復以身造業。</div>
<div class='lg-row'>捨於此身已，　更受於餘身，</div>
<div class='lg-row'>前後以依因，　徐行如水蛭。</div>
<div class='lg-row'>心及諸心所，　相續生諸趣，</div>
<div class='lg-row'>更展轉積集，　住諸蘊稠林。</div>
<div class='lg-row'>壽煖及與識，　若捨離於身，</div>
<div class='lg-row'>身則無覺知，　猶如於木石。</div>
<div class='lg-row'>藏識是為心，　執我名為意，</div>
<div class='lg-row'>能取諸境界，　以是說為識，</div>
<div class='lg-row'>採集業為心，　意為遍採集，</div>
<div class='lg-row'>意識能遍了，　五識現分別。</div>
<div class='lg-row'>心能持於身，　末那著諸趣，</div>
<div class='lg-row'>意識能遍了，　五識緣自境，</div>
<div class='lg-row'>藏識以為因，　從是生餘識。</div>
<div class='lg-row'>意意識所緣，　無間而流轉，</div>
<div class='lg-row'>五識復更待，　增上緣而生，</div>
<div class='lg-row'>同<span class='corr'>時</span>自根事，　是為增上故。</div>
<div class='lg-row'>是身如起屍，　亦如熱時焰，</div>
<div class='lg-row'>隨行因緣轉，　非妄亦非實，</div>
<div class='lg-row'>為受之所牽，　性空無有我。</div>
<div class='lg-row'>意等諸轉識，　與心而共生，</div>
<div class='lg-row'>五識復更依，　意識而因起，</div>
<div class='lg-row'>如是一切時，　大地而俱轉。</div>
<div class='lg-row'>賴耶為於愛，　所熏而增長，</div>
<div class='lg-row'>既自增長已，　復增於餘識，</div>
<div class='lg-row'>展轉不斷絕，　猶如於井輪。</div>
<div class='lg-row'>以有諸識故，　眾趣而生起，</div>
<div class='lg-row'>於是諸趣中，　識復得增長，</div>
<div class='lg-row'>識與世間法，　更互以為因。</div>
<div class='lg-row'>譬如河水流，　前後而不斷，</div>
<div class='lg-row'>亦如芽與種，　相續而轉生，</div>
<div class='lg-row'>各各相差別，　分明而顯現。</div>
<div class='lg-row'>行識亦如是，　既三和合已，</div>
<div class='lg-row'>而復更和合，　差別相而生，</div>
<div class='lg-row'>如是而流轉，　常無有斷絕。</div>
<div class='lg-row'>內外一切法，　皆因此而起，</div>
<div class='lg-row'>愚不了唯心，　汝等勤觀察。」</div>
<div class='lg-row'>時眾色王等，　復向金剛藏，</div>
<div class='lg-row'>而作如是言：　「金剛藏無畏，</div>
<div class='lg-row'>善入於密嚴，　能演一切法，</div>
<div class='lg-row'>佛及諸佛子，　正定而思惟，</div>
<div class='lg-row'>無比甚奇特，　顯明於法相，</div>
<div class='lg-row'>金剛藏無畏，　垂見為宣說。</div>
<div class='lg-row'>尊處摩尼宮，　居師子勝座，</div>
<div class='lg-row'>最勝子圍繞，　往於密嚴定，</div>
<div class='lg-row'>願為諸佛子，　說瑜伽勝法。</div>
<div class='lg-row'>此是月幢佛，　為眾所開演，</div>
<div class='lg-row'>彼眾當來此，　願說而無倦。」</div>
<div class='lg-row'>此月幢如來，　亦現多神變，</div>
<div class='lg-row'>於欲界宮殿，　及於色界中，</div>
<div class='lg-row'>與佛子圍繞，　諸天皆侍衛，</div>
<div class='lg-row'>所說勝理趣，　密嚴無畏法。</div>
<div class='lg-row'>彼諸瑜伽者，　聞說如是已，</div>
<div class='lg-row'>得自覺聖智，　內證之境界，</div>
<div class='lg-row'>怖於尼夜摩，　及正位之樂，</div>
<div class='lg-row'>不住於實際，　定中互觀察，</div>
<div class='lg-row'>而皆各念言：　「誰已證實相，</div>
<div class='lg-row'>觀行之上首？　願得見斯人。」</div>
<div class='lg-row'>此眾咸一心，　復更重思惟：</div>
<div class='lg-row'>「何者是於定？　云何為非定？</div>
<div class='lg-row'>復於何所定？　又復以何法，</div>
<div class='lg-row'>為定所待緣？　彼諸佛子等，</div>
<div class='lg-row'>復於何所定？」　以三摩地力，</div>
<div class='lg-row'>見密嚴土中，　清淨最勝子，</div>
<div class='lg-row'>菩薩眾之王，　首戴於寶冠，</div>
<div class='lg-row'>具三十二相，　及以隨形好，</div>
<div class='lg-row'>而作於嚴飾。　彼諸佛子等，</div>
<div class='lg-row'>悉皆從定起，　挂微妙寶瓔，</div>
<div class='lg-row'>從無量佛土，　而來於此會，</div>
<div class='lg-row'>同共以一心，　瞻仰金剛藏，</div>
<div class='lg-row'>大力瑜伽尊。　彼等皆思惟，</div>
<div class='lg-row'>得法樂而請。</div>
</div>
<div class="lg regular" style="margin-left:0em;"><div class='lg-row'>金剛藏見已，　周顧於四方，</div>
<div class='lg-row'>發於和雅音，　微笑而告曰：</div>
<div class='lg-row'>「汝等諸佛子，　一心咸諦聽，</div>
<div class='lg-row'>瑜祇定境界，　甚深不思議，</div>
<div class='lg-row'>非分別所知，　定及緣亦爾。</div>
<div class='lg-row'>遠離欲不善，　及以諸散動，</div>
<div class='lg-row'>有尋伺喜樂，　寂靜入初禪，</div>
<div class='lg-row'>如是漸次第，　四八至於十。</div>
<div class='lg-row'>著我諸外道，　常修習此定，</div>
<div class='lg-row'>聲聞辟支佛，　亦復皆如是。</div>
<div class='lg-row'>各知於世間，　諸法之自相，</div>
<div class='lg-row'>蘊處如空聚，　一切皆無我。</div>
<div class='lg-row'>無思無動作，　但三和合生，</div>
<div class='lg-row'>如機關起屍，　本無能作者。</div>
<div class='lg-row'>外道修是定，　起於空性見，</div>
<div class='lg-row'>此人迷法相，　壞於一切法。</div>
<div class='lg-row'>若修佛妙定，　善知蘊無我，</div>
<div class='lg-row'>即發勝福聚，　滅除諸惡見。</div>
<div class='lg-row'>一切皆唯心，　無能相所相，</div>
<div class='lg-row'>無界亦無蘊，　一切皆無相，</div>
<div class='lg-row'>分析至微塵，　此皆無所住。</div>
<div class='lg-row'>愚夫妄分別，　彼地水等性，</div>
<div class='lg-row'>不知其性者，　取於如是相，</div>
<div class='lg-row'>妙色及惡色，　似色餘亦然。</div>
<div class='lg-row'>如空中虹霓，　雲霞等眾彩，</div>
<div class='lg-row'>思惟如骨瑣，　遍滿於世間。</div>
<div class='lg-row'>及遍處想觀，　觀於諸大等，</div>
<div class='lg-row'>身有色無色，　定者常諦思。</div>
<div class='lg-row'>若於緣一心，　即緣說清淨，</div>
<div class='lg-row'>如其所分別，　即彼成所緣，</div>
<div class='lg-row'>非定非定者，　妄計以為定。</div>
<div class='lg-row'>定者在定中，　了世皆藏識，</div>
<div class='lg-row'>法及諸法相，　一切皆除遣。</div>
<div class='lg-row'>獲於勝定者，　善說於諸定，</div>
<div class='lg-row'>破諸修定人，　妄智所知法。</div>
<div class='lg-row'>若人生劣慧，　取法及於我，</div>
<div class='lg-row'>自謂誠諦言，　善巧說諸法，</div>
<div class='lg-row'>計著諸法相，　自壞亦壞他，</div>
<div class='lg-row'>無能相所相，　妄生差別見，</div>
<div class='lg-row'>甜味能除熱，　苦酸醎上淡，</div>
<div class='lg-row'>辛味除於冷，　醎能已風疾，</div>
<div class='lg-row'>黃痰變<span class='corr'>異</span>故，　共生於瘧病，</div>
<div class='lg-row'>或時但因風，　或因三和合。</div>
<div class='lg-row'>疾既有差別，　古仙設眾方，</div>
<div class='lg-row'>石蜜等六分，　沙糖及諸味，</div>
<div class='lg-row'>能除有情身，　種種諸瘧病。</div>
<div class='lg-row'>若法有自性，　及以諸相者，</div>
<div class='lg-row'>藥無除病能，　病者不應差。</div>
<div class='lg-row'>云何世咸見，　服藥病消除？</div>
<div class='lg-row'>定者了世間，　但是賴耶識，</div>
<div class='lg-row'>變異而相續，　譬如眾幻獸。</div>
<div class='lg-row'>無能相所相，　無蘊及蘊者，</div>
<div class='lg-row'>亦無支分德，　及以有支分。</div>
<div class='lg-row'>世間無能作，　亦無有所作，</div>
<div class='lg-row'>無塵積世間，　無方處往者。</div>
<div class='lg-row'>無初最微細，　漸次如一指，</div>
<div class='lg-row'>乃至三指量，　寶物轉和合，</div>
<div class='lg-row'>求那各差別，　如是義皆無。</div>
<div class='lg-row'>非勝性作世，　亦非時能生，</div>
<div class='lg-row'>亦非愛樂性，　<span class='corr'>及</span>三法所作。</div>
<div class='lg-row'>亦非無有因，　自然而得有，</div>
<div class='lg-row'>由斯業習氣，　擾濁於內心。</div>
<div class='lg-row'>依心及眼根，　種種妄分別，</div>
<div class='lg-row'>意及於意識，　有情阿賴耶，</div>
<div class='lg-row'>普現於世間，　如幻師造物。</div>
<div class='lg-row'>若能入唯識，　是則證轉依，</div>
<div class='lg-row'>若說於空性，　則知相唯識。</div>
<div class='lg-row'>瓶等本無境，　體相皆心作，</div>
<div class='lg-row'>非瓶似瓶現，　是故說為空。</div>
<div class='lg-row'>世間所有色，　諸天等宮殿，</div>
<div class='lg-row'>變異而可見，　皆是阿賴耶。</div>
<div class='lg-row'>有情身所有，　從頭至手足，</div>
<div class='lg-row'>頓生或漸次，　無非阿賴耶。</div>
<div class='lg-row'>習氣濁於心，　凡愚不能了，</div>
<div class='lg-row'>此性非是有，　亦復非是空。</div>
<div class='lg-row'>如人以諸物，　<span class='corr'>擊</span>破於瓶等，</div>
<div class='lg-row'>物體若是空，　即無能所破。</div>
<div class='lg-row'>我如妙高山，　此見未為礙，</div>
<div class='lg-row'>憍慢而著空，　此惡過於彼。</div>
<div class='lg-row'>自處為相應，　不應非處說，</div>
<div class='lg-row'>若演於非處，　甘露即為毒。</div>
<div class='lg-row'>一切諸有情，　生於種種見，</div>
<div class='lg-row'>欲令斷諸見，　是故說空理。</div>
<div class='lg-row'>聞空執為實，　不能斷諸見，</div>
<div class='lg-row'>此見不可除，　如病翳所捨。</div>
<div class='lg-row'>譬如火燒木，　木盡火不留，</div>
<div class='lg-row'>見木若已燒，　空火亦應滅。</div>
<div class='lg-row'>諸見得滅時，　生於智慧火，</div>
<div class='lg-row'>普燒煩惱薪，　一切皆清淨。</div>
<div class='lg-row'>牟尼由此智，　密嚴而解脫，</div>
<div class='lg-row'>不見以兔角，　觸壞於大山，</div>
<div class='lg-row'>曾無石女兒，　執箭射於物，</div>
<div class='lg-row'>未聞欲鬪戰，　而求兔角弓，</div>
<div class='lg-row'>何有石女兒，　能造於宮室？</div>
<div class='lg-row'>一切法空性，　與法常同體。</div>
<div class='lg-row'>始於胎<span class='corr'>藏</span>時，　色生便壞滅，</div>
<div class='lg-row'>離空無有滅，　離色無有空，</div>
<div class='lg-row'>如月與光明，　始終恒不異。</div>
<div class='lg-row'>諸法亦如是，　空性與之一，</div>
<div class='lg-row'>展轉無差別，　所為皆得成。</div>
<div class='lg-row'>是身如死屍，　本來無自性，</div>
<div class='lg-row'>貪愛繩繫縛，　境界所牽動。</div>
<div class='lg-row'>說微妙空理，　為淨於諸見，</div>
<div class='lg-row'>其有智慧人，　應當一心學。</div>
<div class='lg-row'>譬如工幻師，　以諸呪術力，</div>
<div class='lg-row'>草木等眾數，　隨意之所作。</div>
<div class='lg-row'>依於根及愛，　色明與作意，</div>
<div class='lg-row'>發生於明識，　無實如幻焰。</div>
<div class='lg-row'>是識無來處，　亦不去餘方，</div>
<div class='lg-row'>諸識性皆爾，　有無不變著。</div>
<div class='lg-row'>如毛輪兔角，　及以石女兒，</div>
<div class='lg-row'>本來無有體，　妄立於名字。</div>
<div class='lg-row'>師子虎熊羆，　馬驢馲駝類，</div>
<div class='lg-row'>[央/龜]龜與瑇瑁，　彼等皆無角，</div>
<div class='lg-row'>何故不分別，　唯言兔角無？</div>
<div class='lg-row'>最勝談論人，　云何不成立，</div>
<div class='lg-row'>為慧者顯示，　但彼妄分別。</div>
<div class='lg-row'>外道眾迷惑，　如瘖及聾瞽，</div>
<div class='lg-row'>彼無超度智，　亦無內證法，</div>
<div class='lg-row'>但隨他語轉，　何用分別為？</div>
<div class='lg-row'>若妄起分別，　不生於密嚴，</div>
<div class='lg-row'>定者獲等至，　及能生此國。</div>
<div class='lg-row'>譬如天宮殿，　日月及眾星，</div>
<div class='lg-row'>環繞妙高山，　皆由風力轉；</div>
<div class='lg-row'>七識亦如是，　依於阿賴耶，</div>
<div class='lg-row'>習氣之所持，　處處恒流轉。</div>
<div class='lg-row'>譬如依大地，　能生卉木類，</div>
<div class='lg-row'>一切諸有情，　乃至眾珍寶；</div>
<div class='lg-row'>如是賴耶識，　眾識之所依。</div>
<div class='lg-row'>譬如孔雀<span class='corr'>鳥</span>，　毛羽多光色，</div>
<div class='lg-row'>雄雌相愛樂，　鼓舞共歡遊；</div>
<div class='lg-row'>如是阿賴耶，　種子及諸法，</div>
<div class='lg-row'>展轉相依住，　定者能觀見。</div>
<div class='lg-row'>譬如百川注，　日夜歸大海，</div>
<div class='lg-row'>眾流無斷絕，　海亦不分別；</div>
<div class='lg-row'>如是賴耶識，　甚深無涯底，</div>
<div class='lg-row'>諸識之習氣，　日夜常歸往。</div>
<div class='lg-row'>如地有眾寶，　種種色相殊，</div>
<div class='lg-row'>諸有情受用，　隨福而招感；</div>
<div class='lg-row'>如是賴耶識，　與諸分別俱，</div>
<div class='lg-row'>增長於生死，　轉依成正覺，</div>
<div class='lg-row'>善修清淨行，　出過於十地，</div>
<div class='lg-row'>入於佛地中，　十力皆圓滿，</div>
<div class='lg-row'>正住於實際，　常恒不壞滅，</div>
<div class='lg-row'>現種種變化，　如地無分別。</div>
<div class='lg-row'>如春眾花色，　人鳥皆欣翫；</div>
<div class='lg-row'>執持識亦然，　定者多迷取。</div>
<div class='lg-row'>如是諸佛子，　無慧離真實，</div>
<div class='lg-row'>於義不善知，　妄言生決定，</div>
<div class='lg-row'>非法離間語，　誑惑於有情，</div>
<div class='lg-row'>諸法別異住，　而別起言說。</div>
<div class='lg-row'>譬如工幻師，　善用於呪術，</div>
<div class='lg-row'>亦現種種花，　花果實無有。</div>
<div class='lg-row'>如是佛菩薩，　善巧智方便，</div>
<div class='lg-row'>世間別異住，　別異而變現，</div>
<div class='lg-row'>說種種教門，　誘誨無窮已，</div>
<div class='lg-row'>決定真實法，　密嚴中顯現。</div>
<div class='lg-row'>六界與十八，　十二處丈夫，</div>
<div class='lg-row'>意繩之所牽，　有情以流轉。</div>
<div class='lg-row'>八識諸界處，　共起而和合，</div>
<div class='lg-row'>從於意繩轉，　前身復後身。</div>
<div class='lg-row'>此流轉丈夫，　隨世因示現，</div>
<div class='lg-row'>是一切身者，　續生無斷絕。</div>
<div class='lg-row'>六界與丈夫，　及以十二處，</div>
<div class='lg-row'>十八界意行，　說為自在者。」</div>
<div class='lg-row'>爾時金剛藏，　菩薩摩訶薩，</div>
<div class='lg-row'>說於諸界處，　丈夫之義已，</div>
<div class='lg-row'>他化清淨宮，　摩尼寶藏殿，</div>
<div class='lg-row'>諸無畏佛子，　悉皆稽首禮。</div>
<div class='lg-row'>他方佛菩薩，　來居此會者，</div>
<div class='lg-row'>悉皆共同聲，　而讚言善哉。</div>
<div class='lg-row'>復有諸菩薩，　諸天及天女，</div>
<div class='lg-row'>皆從本座起，</div>
</div>
<div class="lg regular" style="margin-left:0em;"><div class='lg-row'>合掌一心敬，　遞共相瞻顧，</div>
<div class='lg-row'>而作如是言：　「定中上首尊，</div>
<div class='lg-row'>善為諸菩薩，　說妙丈夫義，</div>
<div class='lg-row'>遠離外道論。　最勝子宣示，</div>
<div class='lg-row'>六界淨丈夫，　但是諸界合，</div>
<div class='lg-row'>隨因以流轉。</div>
</div>
<div class="lg regular" style="margin-left:0em;"><div class='lg-row'>「譬如眾飛鳥，　空中現其跡，</div>
<div class='lg-row'>又如離於木，　而火得熾然，</div>
<div class='lg-row'>空中見鳥跡，　離木而有火。</div>
<div class='lg-row'>我及諸世間，　未曾覩是事，</div>
<div class='lg-row'>鳥飛以羽翰，　空中無有跡。</div>
<div class='lg-row'>仁者說丈夫，　與鳥跡相似，</div>
<div class='lg-row'>云何於諸有，　得有輪迴義，</div>
<div class='lg-row'>而說界丈夫，　常流轉生死，</div>
<div class='lg-row'>受諸苦樂果，　所作業無失？</div>
<div class='lg-row'>如農夫作業，　功必不唐捐，</div>
<div class='lg-row'>此果成熟已，　能生於後果。</div>
<div class='lg-row'>身者於身中，　而修於善行，</div>
<div class='lg-row'>前生後生處，　恒受人天樂。</div>
<div class='lg-row'>或常修福德，　資糧為佛因，</div>
<div class='lg-row'>解脫及諸度，　成於無上覺，</div>
<div class='lg-row'>生天自在果，　觀行見真我。</div>
<div class='lg-row'>若離趣丈夫，　一切悉無有。</div>
<div class='lg-row'>於業業果報，　所作無虛棄，</div>
<div class='lg-row'>下從阿鼻獄，　上至於諸天，</div>
<div class='lg-row'>謂有趣丈夫，　流轉於生死。</div>
<div class='lg-row'>內外諸世間，　種現牙生果，</div>
<div class='lg-row'>此法似於彼，　彼從於此生。</div>
<div class='lg-row'>若離趣丈夫，　得有輪迴者，</div>
<div class='lg-row'>如言石女子，　威儀而進退，</div>
<div class='lg-row'>兔角有銛利，　從沙而出油。」</div>
<div class='lg-row'>會中諸菩薩，　諸天及天女，</div>
<div class='lg-row'>說如是語已，　供養應供者，</div>
<div class='lg-row'>即金剛藏尊，　及諸菩薩眾。</div>
<div class='lg-row'>供養事畢已，　同作如是言：</div>
<div class='lg-row'>「法眼具無缺，　因喻皆莊嚴，</div>
<div class='lg-row'>能摧諸異論，　外道諸宗過。</div>
<div class='lg-row'>既降伏他已，　顯示於自宗，</div>
<div class='lg-row'>是故大勇猛，　宜為速開演。</div>
<div class='lg-row'>我等咸願聞，　大慧者應說。」</div>
<div class='lg-row'>爾時金剛藏，　菩薩摩訶薩，</div>
<div class='lg-row'><span class='corr'>聞</span>諸天殷請，　即時而告言：</div>
<div class='lg-row'>「汝等諸天人，　一心應諦聽，</div>
<div class='lg-row'>此法深難思，　分別不能及。</div>
<div class='lg-row'>瑜伽清淨理，　因喻所開敷，</div>
<div class='lg-row'>我現於密嚴，　今為汝宣說，</div>
<div class='lg-row'>密嚴甚微妙，　定者殊勝處。」</div>
<div class='lg-row'>爾時金剛藏，　說如是語已，</div>
<div class='lg-row'>復告於大樹，　緊那羅王言：</div>
<div class='lg-row'>「大樹緊那王！　汝應當觀察，</div>
<div class='lg-row'>云何諸法性？　性空無所有。</div>
<div class='lg-row'>如是見相應，　於定不迷惑，</div>
<div class='lg-row'>如飯一粒熟，　餘粒即可知，</div>
<div class='lg-row'>諸法亦復然，　知一即知彼。</div>
<div class='lg-row'>譬如攢酪者，　嘗之以指端，</div>
<div class='lg-row'>如是諸法性，　可以一觀察。</div>
<div class='lg-row'>法性非是有，　亦復非是空，</div>
<div class='lg-row'>藏識之所變，　藏以空為相。」</div>
<div class='lg-row'>大樹緊那王，　即時而問曰：</div>
<div class='lg-row'>「云何心量中，　而有界丈夫？</div>
<div class='lg-row'>云何生諸界，　堅濕及煖動？」</div>
<div class='lg-row'>爾時金剛藏，　菩薩摩訶薩，</div>
<div class='lg-row'>聞其所說已，　而告如是言：</div>
<div class='lg-row'>「善哉大樹王！　能發甚深問，</div>
<div class='lg-row'>願令修定者，　得詣於真實，</div>
<div class='lg-row'>我今為汝說，　琴師應諦聽。</div>
<div class='lg-row'>汝昔自他化，　與諸眷屬俱，</div>
<div class='lg-row'>鼓樂從空來，　乘於寶宮殿。</div>
<div class='lg-row'>如是諸天侶，　而同詣佛會，</div>
<div class='lg-row'>撫奏妙寶琴，　其聲甚和雅。</div>
<div class='lg-row'>聲聞在會者，　各遞相謂言：</div>
<div class='lg-row'>『我樂見樹王，　緊那眾遊戲，</div>
<div class='lg-row'>及所乘宮殿，　妙寶以莊嚴。』</div>
<div class='lg-row'>汝奏琉璃琴，　眾心皆悅動，</div>
<div class='lg-row'>迦葉聲聞等，　不覺起而舞，</div>
<div class='lg-row'>由妙音和樂，　不能持本心。</div>
<div class='lg-row'>時天冠菩薩，　告迦葉等言：</div>
<div class='lg-row'>『汝等離欲人，　云何而舞戲？』</div>
<div class='lg-row'>是時大迦葉，　白彼天冠士：</div>
<div class='lg-row'>『佛子有大力，　譬如毘嵐風，</div>
<div class='lg-row'>聲聞無定智，　如黑山搖動，</div>
<div class='lg-row'>雖離惑分別，　尚染習氣泥，</div>
<div class='lg-row'>分證於實際，　未斷於諸習，</div>
<div class='lg-row'>若捨諸麁重，　必當得菩提。』</div>
<div class='lg-row'>汝於微細境，　巧慧具諸論，</div>
<div class='lg-row'>帝釋世間明，　於彼法通達，</div>
<div class='lg-row'>及緊那羅論，　如來清淨理，</div>
<div class='lg-row'>善於諸地相，　明了而決定，</div>
<div class='lg-row'>端居寶殿中，　眷屬共圍繞，</div>
<div class='lg-row'>光明淨嚴好，　猶如盛滿月，</div>
<div class='lg-row'>觀行得自在，　處眾能問答。</div>
<div class='lg-row'>問我界丈夫，　云何從心起？</div>
<div class='lg-row'>汝及諸佛子，　咸應一心聽。</div>
<div class='lg-row'>如其諸界內，　心名為丈夫，</div>
<div class='lg-row'>諸界因此生，　是義我當說。</div>
<div class='lg-row'>津潤生於水，　炎盛生於火，</div>
<div class='lg-row'>動搖諸作業，　因斯起風界。</div>
<div class='lg-row'>從於色分齊，　有虛空及地，</div>
<div class='lg-row'>識與諸境界，　習氣能生身。</div>
<div class='lg-row'>眼及諸色等，　相狀各不同，</div>
<div class='lg-row'>此無門作門，　諸有恒相續。」</div>
<div class='lg-row'>時摩尼寶藏，　自在之宮殿，</div>
<div class='lg-row'>持進大菩薩，　與諸最勝子，</div>
<div class='lg-row'>俱<span class='corr'>時</span>從座起，　稽首而作禮，</div>
<div class='lg-row'>各持妙供具，　供養金剛藏，</div>
<div class='lg-row'>覆以寶羅網，　同聲而讚佛：</div>
<div class='lg-row'>「聖者善安住，　菩薩法雲地，</div>
<div class='lg-row'>悟入如來境，　應現實難量，</div>
<div class='lg-row'>能為諸大士，　開示佛知見。」</div>
<div class='lg-row'>時緊那羅王，　并諸婇女等，</div>
<div class='lg-row'>供養而讚歎：　「金剛藏無畏，</div>
<div class='lg-row'>摩尼寶宮殿，　嚴淨勝道場，</div>
<div class='lg-row'>為我等開演，　如來微妙法。」</div>
</div><p>爾時聖者觀自在菩薩摩訶薩、慈氏菩薩摩訶薩、得大勢菩薩摩訶薩、曼殊室利法王子菩薩摩訶薩、神通王菩薩摩訶薩、寶髻菩薩摩訶薩、天冠菩薩摩訶薩、總持王菩薩摩訶薩、一切義成就菩薩摩訶薩，如是等菩薩摩訶薩及餘無量修勝定者，皆是佛子，威德自在，決定無畏，善能開示觀行之心，俱從座起，互相觀察，問金剛藏菩薩摩訶薩而說偈言：</p>

<div class="lg regular" style="margin-left:0em;"><div class='lg-row'>「金剛自在尊，　能示於法眼，</div>
<div class='lg-row'>諸佛所加護，　菩薩皆宗仰，</div>
<div class='lg-row'>善達於地相，　巧能而建立。</div>
<div class='lg-row'>佛子大力眾，　同心皆勸請，</div>
<div class='lg-row'>定王願哀愍，　顯示於密嚴，</div>
<div class='lg-row'>佛及佛子等，　甚深奇特事。</div>
<div class='lg-row'>此法最清淨，　遠離於言說，</div>
<div class='lg-row'>化佛諸菩薩，　昔所未開敷，</div>
<div class='lg-row'>自覺智所行，　見真無漏界，</div>
<div class='lg-row'>微妙現法樂，　清淨最無比，</div>
<div class='lg-row'>具眾三摩地，　無量陀羅尼，</div>
<div class='lg-row'>諸自在解脫，　意成身十種，</div>
<div class='lg-row'>殊勝色清淨，　照明於法界。</div>
<div class='lg-row'>善逝不思議，　嚴剎亦如是，</div>
<div class='lg-row'>佛及諸菩薩，　身量如極微，</div>
<div class='lg-row'>乃至如毛端，　百分中之一，</div>
<div class='lg-row'>密嚴殊妙剎，　諸土中<span class='corr'>最</span>勝。</div>
<div class='lg-row'>如是觀行者，　咸來生此中，</div>
<div class='lg-row'>是皆何所因？　佛子願宣說。」</div>
<div class='lg-row'>爾時金剛藏，　菩薩摩訶薩，</div>
<div class='lg-row'>身如師子臆，　具三十二相，</div>
<div class='lg-row'>以隨好莊嚴，　將欲廣開示，</div>
<div class='lg-row'>觀察彼大會，　猶如師子王，</div>
<div class='lg-row'>知眾堪聽聞，　古先佛祕旨，</div>
<div class='lg-row'>我今演法眼，　離於能所覺。</div>
<div class='lg-row'>金剛藏即發，　清淨梵音聲、</div>
<div class='lg-row'>迦陵頻伽聲、　廣長舌相聲、</div>
<div class='lg-row'>巧妙無麁獷、　世間稱歎聲、</div>
<div class='lg-row'>廣略美暢聲、　克諧鍾律聲、</div>
<div class='lg-row'>高韻朗徹聲、　乾駄羅中聲、</div>
<div class='lg-row'>雄聲與直聲、　罽尸迦哀聲、</div>
<div class='lg-row'>歌詠相應聲、　急聲及緩聲、</div>
<div class='lg-row'>深遠和暢聲，　一切皆具足，</div>
<div class='lg-row'>眾德以相應，　聞之而離著，</div>
<div class='lg-row'>心無有厭倦，　一切皆欣樂，</div>
<div class='lg-row'>悉能盡通達，　所有音聲相，</div>
<div class='lg-row'>自然而普應，　無作無功用。</div>
<div class='lg-row'>金剛藏菩薩，　口未曾言說，</div>
<div class='lg-row'>所有諸音聲，　但由本願力，</div>
<div class='lg-row'>從眉額及頂、　鼻端肩與膝，</div>
<div class='lg-row'>猶如於變化，　自然出妙音，</div>
<div class='lg-row'>普為諸大眾，　開示於法眼。</div>
<div class='lg-row'>勇猛金剛藏，　住於自在宮，</div>
<div class='lg-row'>最勝子圍繞，　清淨而嚴潔，</div>
<div class='lg-row'>如鵝王在地，　群鵝而翼從。</div>
<div class='lg-row'>大定金剛藏，　處於師子座，</div>
<div class='lg-row'>映蔽於一切，　所有修行人，</div>
<div class='lg-row'>猶如月在空，　光映於列宿。</div>
<div class='lg-row'>如月與光明，　而無有差別，</div>
<div class='lg-row'>金剛藏威德，　與佛亦復然。</div>
<div class='lg-row'>爾時如實見，　菩薩之大力，</div>
<div class='lg-row'>修行中最勝，　住於瑜伽道，</div>
<div class='lg-row'>即從座而起，　觀察大眾言：</div>
<div class='lg-row'>「奇哉大乘法，　如來微妙境，</div>
<div class='lg-row'>一切佛國中，　佛子應頂禮。</div>
<div class='lg-row'>無思離垢法，　諸佛所觀察，</div>
<div class='lg-row'>希有甚微密，　大乘清淨理，</div>
<div class='lg-row'>非惡覺境界，　轉依之妙道。</div>
<div class='lg-row'>八種識差別，　三自性不同，</div>
<div class='lg-row'>五法二無我，　各各而開示。</div>
<div class='lg-row'>五種習所緣，　生諸妄分別，</div>
<div class='lg-row'>見此微妙法，　清淨如真金。</div>
<div class='lg-row'>得於真性者，　則住佛種性，</div>
<div class='lg-row'>如來性微妙，　離聲聞外道，</div>
<div class='lg-row'>密嚴諸剎勝，　證者乃能往。</div>
<div class='lg-row'>尊者金剛藏！　已得何等持？</div>
<div class='lg-row'>所說淨法眼，　是何等持境？」</div>
<div class='lg-row'>時無量菩薩，　復禮金剛藏：</div>
<div class='lg-row'>「大智金剛尊，　願為我開演，</div>
<div class='lg-row'>住何三摩地，　而能說是法？</div>
<div class='lg-row'>此諸佛子等，　一切皆樂聞。」</div>
<div class='lg-row'>爾時金剛藏，　處自在宮殿，</div>
<div class='lg-row'>觀察於大會，　自心而念言：</div>
<div class='lg-row'>「此法不思議，　十力微妙境，</div>
<div class='lg-row'>由慧之所持，　離當堪聽受。」</div>
<div class='lg-row'>已見堪住者，　皆諸佛之子，</div>
<div class='lg-row'>即時而告言：　「汝等當諦聽，</div>
<div class='lg-row'>我今為汝說，　轉依之妙道。</div>
<div class='lg-row'>我為諸佛子，　他化自在眾，</div>
<div class='lg-row'>以得三摩地，　名大乘成德。</div>
<div class='lg-row'>住於此定中，　演清淨法眼，</div>
<div class='lg-row'>亦見億塵剎，　所有諸善逝，</div>
<div class='lg-row'>那庾多塵億，　在前而讚歎：</div>
<div class='lg-row'>『善哉汝所說，　此是瑜伽道，</div>
<div class='lg-row'>我等悉皆行，　如是三摩地，</div>
<div class='lg-row'>於斯得自在，　清淨成正覺。</div>
<div class='lg-row'>十方一切佛，　皆從此定生，</div>
<div class='lg-row'>當知最殊勝，　非思量所及。』</div>
<div class='lg-row'>若有諸菩薩，　得住此定中，</div>
<div class='lg-row'>即住不思議，　諸佛之境界，</div>
<div class='lg-row'>證於自智境，　見三摩地佛，</div>
<div class='lg-row'>變化百千億，　乃至如微塵，</div>
<div class='lg-row'>自覺聖智境，　諸佛所安立，</div>
<div class='lg-row'>此法無諸相，　遠離於聲色。</div>
<div class='lg-row'>名從於相生，　相從因緣起，</div>
<div class='lg-row'>此二生分別，　諸法性如如，</div>
<div class='lg-row'>於斯善觀察，　是名為正智。</div>
<div class='lg-row'>名為遍計性，　相是依他起，</div>
<div class='lg-row'>遠離於名相，　是名第一義，</div>
<div class='lg-row'>藏識住於身，　隨處而流轉，</div>
<div class='lg-row'>習氣如山積，　深意之所纏。</div>
<div class='lg-row'>求那有二門，　意識同時起，</div>
<div class='lg-row'>五境現前轉，　諸識身和合。</div>
<div class='lg-row'>猶如有我人，　住在於身內，</div>
<div class='lg-row'>藏識暴流水，　境界風所飄。</div>
<div class='lg-row'>種種識浪生，　相續恒無斷，</div>
<div class='lg-row'>佛及諸佛子，　能知法無我，</div>
<div class='lg-row'>已得成如來，　復為人宣說。</div>
<div class='lg-row'>分析於說蘊，　見人無我性，</div>
<div class='lg-row'>不知法無我，　是說為聲聞。</div>
<div class='lg-row'>菩薩所修行，　善達二無我，</div>
<div class='lg-row'>觀已即便捨，　不住於實際；</div>
<div class='lg-row'>若住於實際，　便捨大悲心，</div>
<div class='lg-row'>功業悉不成，　不得成正覺。</div>
<div class='lg-row'>希有難思智，　普利諸有情，</div>
<div class='lg-row'>如蓮出淤泥，　色相甚嚴潔，</div>
<div class='lg-row'>諸天聖人等，　見之生愛敬。</div>
<div class='lg-row'>如是佛菩薩，　出於生死泥，</div>
<div class='lg-row'>成佛體清淨，　諸天所欣仰。</div>
<div class='lg-row'>從初菩薩位，　或作轉輪王，</div>
<div class='lg-row'>或主乾闥婆，　阿修羅王等，</div>
<div class='lg-row'>了悟大乘法，　獲於如是身，</div>
<div class='lg-row'>漸次而修行，　決定得成佛。</div>
<div class='lg-row'>是故諸佛子，　宜應一心學，</div>
<div class='lg-row'>所有雜染法，　及與清淨法，</div>
<div class='lg-row'>恒於生死中，　皆因賴耶轉。</div>
<div class='lg-row'>此因勝無比，　證實者宣示，</div>
<div class='lg-row'>非與於能作，　自在等相似。</div>
<div class='lg-row'>世尊說此識，　為除諸習氣，</div>
<div class='lg-row'>了達於清淨，　賴耶不可得，</div>
<div class='lg-row'>賴耶若可得，　清淨非是常。</div>
<div class='lg-row'>如來清淨藏，　亦名無垢智，</div>
<div class='lg-row'>常住無終始，　離四句言說。</div>
<div class='lg-row'>佛說如來藏，　以為阿賴耶，</div>
<div class='lg-row'>惡慧不能知，　藏即賴耶識。</div>
<div class='lg-row'>如來清淨藏，　世間阿賴耶，</div>
<div class='lg-row'>如金與指環，　展轉無差別。</div>
<div class='lg-row'>譬如巧金師，　以淨好真金，</div>
<div class='lg-row'>造作指嚴具，　欲以莊嚴指，</div>
<div class='lg-row'>其相異眾物，　說名為指環。</div>
<div class='lg-row'>現法樂聖人，　證自覺智境，</div>
<div class='lg-row'>功德轉增勝，　自共無能說。</div>
<div class='lg-row'>現法諸定者，　了達境唯心，</div>
<div class='lg-row'>得於第七地，　悉皆而轉滅，</div>
<div class='lg-row'>心識之所緣，　一切外境界，</div>
<div class='lg-row'>見種種差別，　無境但唯心。</div>
<div class='lg-row'>瓶<span class='corr'>衣</span>等眾幻，　一切皆無有，</div>
<div class='lg-row'>心變似彼現，　有能取所取。</div>
<div class='lg-row'>譬如星月等，　依須彌運行，</div>
<div class='lg-row'>諸識亦復然，　恒依賴耶轉。</div>
<div class='lg-row'>賴耶即密嚴，　妙體本清淨，</div>
<div class='lg-row'>無心亦無覺，　光潔如真金，</div>
<div class='lg-row'>不可得分別，　性與分別離，</div>
<div class='lg-row'>體實是圓成，　瑜伽者當見。</div>
<div class='lg-row'>意識緣於境，　但縛於愚夫，</div>
<div class='lg-row'>聖見悉清淨，　猶如陽焰等。」</div>
</div><p>爾時世尊說是經已，金剛藏等無量菩薩摩訶薩，及從他方來此會者微塵數眾，聞佛所說，皆大歡喜信受奉行。</p>

<p class='juan'>大乘密嚴經卷下</p></div>
</div><!-- end of div[@id='body'] -->
</body></html>