<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聖觀自在菩薩功德讚</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1053
<p class='juan'><a id='mulu1' />聖觀自在菩薩功德讚</p><p class="byline">西方賢聖集</p><p class="byline">西天譯經三藏朝奉大夫試鴻臚卿傳法大師臣施護奉　詔譯</p>
<div class='div-jing'>
<div class="lg regular" style="margin-left:0em;"><div class='lg-row'>歸命最聖觀自在，　滿月妙相蓮華生，</div>
<div class='lg-row'>能以無畏施有情，　我今稱讚彼功德：</div>
<div class='lg-row'>「一切善法悉具足，　頂戴諸佛大智冠，</div>
<div class='lg-row'>福慧莊嚴最上尊，　是故歸命蓮華手。</div>
<div class='lg-row'>兩頰圓滿紅白色，　鼻相脩直妙端嚴，</div>
<div class='lg-row'>齒如珂雪密復齊，　四牙平正而具足；</div>
<div class='lg-row'>梵音清響復深妙，　一切聞者生愛心，</div>
<div class='lg-row'>凡所宣說眾語言，　柔和善順而甘美；</div>
<div class='lg-row'>常以大悲方便力，　救度一切苦眾生，</div>
<div class='lg-row'>自利利他眾導師，　是故歸命蓮華手。</div>
<div class='lg-row'>雙眉同彼初生月，　身相猶如真紫金，</div>
<div class='lg-row'>眾寶為鬘以莊嚴，　一切見者無厭足；</div>
<div class='lg-row'>敷鹿皮衣而為座，　最上自在眾中尊，</div>
<div class='lg-row'>身諸相分悉周圓，　是故歸命蓮華手。</div>
<div class='lg-row'>上妙細㲲為絡腋，　摩尼珠寶作耳環，</div>
<div class='lg-row'>世出世寶所莊嚴，　最上自在最尊勝；</div>
<div class='lg-row'>諸善功德皆滿足，　一切世間大法王，</div>
<div class='lg-row'>能開種種方便門，　是故歸命蓮華手。</div>
<div class='lg-row'>罪業眾生微塵數，　無量劫來處輪迴，</div>
<div class='lg-row'>菩薩常生方便心，　化度悉令歸智聚；</div>
<div class='lg-row'>放慈悲光照一切，　以最上法施眾生，</div>
<div class='lg-row'>普令有情證菩提，　是故歸命蓮華手。</div>
<div class='lg-row'>所有阿鼻大地獄，　菩薩慈悲往現身，</div>
<div class='lg-row'>破壞彼趣悉無餘，　閻摩獄卒生驚怖；</div>
<div class='lg-row'>彼諸業報眾生類，　咸皆離苦罪銷除，</div>
<div class='lg-row'>惡趣能以智火焚，　是故歸命蓮華手。</div>
<div class='lg-row'>具足悲智行願力，　欲色界中皆現身，</div>
<div class='lg-row'>於法自在利群生，　閻摩眷屬悉歡喜；</div>
<div class='lg-row'>破壞一切罪業境，　令諸苦惱不復生，</div>
<div class='lg-row'>有情離苦得清涼，　是故歸命蓮華手。</div>
<div class='lg-row'>我今稱讚大聖者，　最上色相無等倫，</div>
<div class='lg-row'>無礙自在三界尊，　普施眾生無所畏；</div>
<div class='lg-row'>度脫有情出苦海，　斷彼三毒煩惱根，</div>
<div class='lg-row'>咸令得住安樂中，　是故歸命蓮華手。</div>
<div class='lg-row'>所有一切餓鬼眾，　針咽大腹及臭毛，</div>
<div class='lg-row'>如是等類數甚多，　晝夜受彼飢渴苦，</div>
<div class='lg-row'>由彼飢渴火所逼，　互相吞噉苦惱生，</div>
<div class='lg-row'>菩薩悲願力所持，　往彼現身而救濟，</div>
<div class='lg-row'>先化種種美飲食，　各各令飽益身胑，</div>
<div class='lg-row'>復為宣說正法門，　一切得離諸苦惱；</div>
<div class='lg-row'>菩薩悲智方便力，　能入一切趣類中，</div>
<div class='lg-row'>利行同事攝有情，　是故歸命蓮華手。</div>
<div class='lg-row'>身有大摩尼珠寶，　常出淨妙眾光明，</div>
<div class='lg-row'>普照世間諸暗暝，　映蔽日月而不現，</div>
<div class='lg-row'>所有夜叉羅剎等，　蒙光照者悉歸依，</div>
<div class='lg-row'>觀眾生心令斷疑，　是故歸命蓮華手。</div>
<div class='lg-row'>大力阿修羅王眾，　鬪諍勇猛而難調，</div>
<div class='lg-row'>菩薩亦現彼趣中，　方便說法而化度，</div>
<div class='lg-row'>彼聞法已斷疑惑，　各各生於慈善心，</div>
<div class='lg-row'>能施最上妙法門，　是故歸命蓮華手。</div>
<div class='lg-row'>菩薩曾遊諸天界，　入一妙環天子宮，</div>
<div class='lg-row'>隨順方便開化門，　彼天悉無諸所施，</div>
<div class='lg-row'>是時天子生苦惱，　菩薩即為現珍財，</div>
<div class='lg-row'>令彼天子滿施心，　是故歸命蓮華手。</div>
<div class='lg-row'>所有一切貪欲者，　常為煩惱火所燒，</div>
<div class='lg-row'>得見菩薩善威容，　即能迴心思正法，</div>
<div class='lg-row'>世間貪瞋癡盛者，　恭敬頂禮大聖尊，</div>
<div class='lg-row'>三毒煩惱獲銷除，　是故歸命蓮華手。</div>
<div class='lg-row'>眾生界分無邊際，　蜫蟲螻蟻數無窮，</div>
<div class='lg-row'>菩薩亦以慈悲心，　處處方便而化度，</div>
<div class='lg-row'>世間或時值飢饉，　即變所食濟群生，</div>
<div class='lg-row'>咸令息彼飢渴心，　是故歸命蓮華手。</div>
<div class='lg-row'>若見眾生處大海，　舡筏破壞欲漂沈，</div>
<div class='lg-row'>菩薩慈悲現馬身，　令其攀附而得渡，</div>
<div class='lg-row'>眾生乘舡在大海，　菩薩隨意使其風，</div>
<div class='lg-row'>若順若逆濟眾生，　咸令遠離諸怖畏。</div>
<div class='lg-row'>菩薩已離三界苦，　圓滿三摩地法門，</div>
<div class='lg-row'>復能攝化諸有情，　數等虛空無邊際；</div>
<div class='lg-row'>菩薩已離種種怖，　所謂羅剎諸部多，</div>
<div class='lg-row'>必舍左及拏吉泥，　邪迷一切惡鬼眾，</div>
<div class='lg-row'>大水大火并盜賊，　虎狼蟲獸及刀兵，</div>
<div class='lg-row'>疾病毒藥與邪明，　乃至王刑禁縛等；</div>
<div class='lg-row'>菩薩自得遠離已，　而復為彼諸眾生，</div>
<div class='lg-row'>自利利他大導師，　最上大悲無畏者；</div>
<div class='lg-row'>菩薩已具諸梵行，　如日月分照世間，</div>
<div class='lg-row'>人天稱讚大聖尊，　是為最上真梵行；</div>
<div class='lg-row'>菩薩常住三摩地，　無邊功德為所依，</div>
<div class='lg-row'>隨順方便現所居，　補陀落山為住止，</div>
<div class='lg-row'>其山高廣復殊妙，　種種珍寶以莊嚴，</div>
<div class='lg-row'>彼有寶樹數甚多，　低羅迦及瞻波等，</div>
<div class='lg-row'>有諸異鳥止其上，　常出清淨妙好音，</div>
<div class='lg-row'>如是莊嚴聖所居，　禮敬瞻仰而獲福，</div>
<div class='lg-row'>俱尾囉并嚩嚕乃，　及彼閻摩等三天，</div>
<div class='lg-row'>乾闥婆王修羅王，　夜叉王及諸龍主，</div>
<div class='lg-row'>乃至部多等諸類，　若天若神一切王，</div>
<div class='lg-row'>晝夜各生恭敬心，　歸依稱讚真聖者，</div>
<div class='lg-row'>彼等如是稱讚已，　一切所欲皆隨心，</div>
<div class='lg-row'>大富快樂壽命長，　勇猛精進具威德，</div>
<div class='lg-row'>息除無量諸苦惱，　夢中怖畏亦不生，</div>
<div class='lg-row'>乃至壽命欲終時，　菩薩現身而安慰。」</div>
<div class='lg-row'>聖觀自在功德海，　無量無邊無有窮，</div>
<div class='lg-row'>假以百舌千劫中，　稱揚讚歎不能盡。</div>
</div>
<p class='juan'>聖觀自在菩薩功德讚</p></div>
</div><!-- end of div[@id='body'] -->
</body></html>