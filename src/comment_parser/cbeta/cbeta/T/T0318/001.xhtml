<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>文殊師利佛土嚴淨經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 318 [Nos. 310(15), 319]
<p class='juan'><a id='mulu1' />文殊師利佛土嚴淨經卷上</p><p class="byline">西晉月氏國三藏竺法護譯</p>
<div class='div-jing'><p>聞如是：</p>
<p>一時佛遊王舍城靈鷲山，與大比丘十萬眾俱；及諸菩薩八萬四千，皆不退轉無所從生，逮得權慧神通無極，隨時而化救濟三界，其名曰：文殊師利、光世音、大勢至諸菩薩等咸來雲集。七十二億諸天子俱，皆志大乘；四天王、帝釋、梵天王，各與四萬二千諸釋梵俱，悉慕大道；四方阿須倫王，難頭和難龍王、和倫龍王、娑竭龍王、摩那私龍王、持地龍王、阿耨達龍王、山積龍王、降魔龍王、上月龍王，如是龍王，各從其民六萬二千；金比鬼神、曠野鬼神、妙毛鬼神、普等鬼神、善普鬼神、善財鬼神、普像鬼神、無諍鬼神，是諸鬼王，各與等類百千眾俱來詣佛所。皆各稽首，以次就位，悉都專精志願經道、飢虛於法，身口意并加敬歸佛，靖心而聽。</p>
<p>爾時國王、太子、大臣、百官、長者、居士、民眾大小、天龍鬼王，咸共供養，隨其所安。時佛明旦著衣持鉢與大眾俱，天龍鬼王侍從左右上虛空中，四種蓮華紛紛如雨，百千伎樂不鼓自鳴，皆作釋梵雅頌八聲，詣阿闍貰就王之請。佛顯神足光照十方，七寶蓮華隨跡處生。有化菩薩皆坐其上，光像分明不可稱紀，遶城七匝而歎頌曰：</p>

<div class="lg regular" style="margin-left:1em;"><div class='lg-row'>「其導師至神，　所愍哀無量，</div>
<div class='lg-row'>方便護眾生，　消病愈諸瘡。</div>
<div class='lg-row'>能仁無所著，　心寂善調和，</div>
<div class='lg-row'>彼吼護世明，　今日欲入城。</div>
<div class='lg-row'>其意已解脫，　度生老病死，</div>
<div class='lg-row'>諸天眾集會，　各懷欣樂志，</div>
<div class='lg-row'>其心甚堅強，　降魔并官屬，</div>
<div class='lg-row'>釋師子至聖，　尊導已來到。</div>
<div class='lg-row'>壞世眾不消，　至真音難致，</div>
<div class='lg-row'>甚猛能制御，　行道億千劫。</div>
<div class='lg-row'>意抱大慈愍，　普護於一切，</div>
<div class='lg-row'>今日真正覺，　當入王舍城。</div>
<div class='lg-row'>本所行布施，　難量無涯底，</div>
<div class='lg-row'>衣食眾寶乘，　無復有計限。</div>
<div class='lg-row'>惠所愛男女，　妻室及國界，</div>
<div class='lg-row'>今彼釋師子，　欲入國王宮。</div>
<div class='lg-row'>宿世施手足，　頭目及耳鼻，</div>
<div class='lg-row'>普惠無所逆，　不貪悋重珍，</div>
<div class='lg-row'>總攝眾功勳，　施一切所有，</div>
<div class='lg-row'>尊人以是故，　得入一切智。</div>
<div class='lg-row'>常以勤修學，　布施至戒慧，</div>
<div class='lg-row'>護戒無缺漏，　故曰真丈夫。</div>
<div class='lg-row'>逮戒照忍辱，　持功勳無量，</div>
<div class='lg-row'>彼寂然心定，　今日當入城。</div>
<div class='lg-row'>於百千億劫，　行精進解脫，</div>
<div class='lg-row'>哀傷眾生故，　心未曾懈倦，</div>
<div class='lg-row'>一心不可撿，　已度於彼岸，</div>
<div class='lg-row'>音聲越梵天，　今日欲入城。</div>
<div class='lg-row'>其聖明道慧，　無限不可量，</div>
<div class='lg-row'>不可得邊涯，　假喻如虛空。</div>
<div class='lg-row'>人中寶如是，　智德不可盡，</div>
<div class='lg-row'>緣從達眾行，　嚴淨至尊惠。</div>
<div class='lg-row'>因坐佛樹下，　降魔及官屬，</div>
<div class='lg-row'>逮無退道明，　永安無憂慼。</div>
<div class='lg-row'>道聖轉法輪，　所度不可極，</div>
<div class='lg-row'>今日釋師子，　欲入王舍城。</div>
<div class='lg-row'>若有發道意，　我當得成佛，</div>
<div class='lg-row'>處世逮究竟，　諸相三十二。</div>
<div class='lg-row'>常興意無量，　至誠發道心，</div>
<div class='lg-row'>輒歸於最勝，　供養人中聖。</div>
<div class='lg-row'>欲斷婬怒癡，　消眾塵勞穢，</div>
<div class='lg-row'>志降伏一切，　無益瑕疵難，</div>
<div class='lg-row'>便宜速行詣，　釋師子聖尊，</div>
<div class='lg-row'>奉貢眾好養，　恪心不可限。</div>
<div class='lg-row'>若欲生天上，　天帝釋梵王，</div>
<div class='lg-row'>百千億諸天，　所知見宗仰，</div>
<div class='lg-row'>常遭值安樂，　在天不失時，</div>
<div class='lg-row'>當詣釋師子，　所宣辭至真。</div>
<div class='lg-row'>其欲慕聖帝，　王於四方城，</div>
<div class='lg-row'>自然致七寶，　令我逮尊貴，</div>
<div class='lg-row'>千子諸德具，　殊桀甚勇猛，</div>
<div class='lg-row'>常勤奉事歸，　至真大尊人。</div>
<div class='lg-row'>若好尊者位，　長者積財寶，</div>
<div class='lg-row'>其生業廣大，　常遊得自在，</div>
<div class='lg-row'>眷屬悉豪貴，　端正顏殊好，</div>
<div class='lg-row'>當詣釋師子，　名好物供尊。</div>
<div class='lg-row'>其有已解脫，　方應求度者，</div>
<div class='lg-row'>咸當諦聽受，　大聖說寂寞，</div>
<div class='lg-row'>以聞甘露句，　寂然無憂患，</div>
<div class='lg-row'>人中之尊導，　音聲甚難值。」</div>
</div><p>於時王舍城中無央數眾，聞此歎頌勸訓之音，莫不欣悅皆發道心，各齎眾華諸雜妙香，幢幡寶蓋伎樂百千，出城迎佛，稽首足下退從佛後。世尊入城足蹈門閫，地則尋時六反震動，箜篌樂器不鼓自鳴，婦女珠環相[改-己+亭]作聲，天雨華香其下紛紛，盲視聾聽、瘂言跛行、病愈狂正、拘躄得伸，諸被毒螫毒螫不行，裸者得衣貧者得財，飛鳥走獸相和悲鳴。當爾之時，眾生慈心無婬怒癡，滅除貢高猜恚恨疑，和悅相向如父如母，如兄如弟如身如子，各各欣喜而歎頌曰：</p>

<div class="lg regular" style="margin-left:1em;"><div class='lg-row'>「人中之上如月盛滿，</div>
<div class='lg-row'>為正導師丈夫師子。</div>
<div class='lg-row'>世尊入城利益眾生，</div>
<div class='lg-row'>普安一切盲聾視聽，</div>
<div class='lg-row'>飢飽寒溫亂者得定，</div>
<div class='lg-row'>貧者得富狂邪得正。</div>
<div class='lg-row'>諸天在上散雨華香，</div>
<div class='lg-row'>作眾伎樂以為供養。</div>
<div class='lg-row'>眾生慈心無三毒名，</div>
<div class='lg-row'>下心悅意除憍慢情，</div>
<div class='lg-row'>如父如母如弟如兄，</div>
<div class='lg-row'>如身如子心同意并。</div>
<div class='lg-row'>世尊法澤等潤十方，</div>
<div class='lg-row'>天人群類解無希望，</div>
<div class='lg-row'>功勳如是所現難量，</div>
<div class='lg-row'>十方威德班宣三藏。」</div>
</div><p>於時城中，有貴姓子名棄惡，遙覩世尊行步正齊，容儀端正威神光曜，諸根寂定恬淡玄默，和雅其性如水澄渟，中表清淨猶猛師子獸中之王，如日初出照于朝陽，譬月盛滿眾星中明，佛在大眾巍巍堂堂，相好昞著汪汪洋洋，心懷欣悅敬進迎佛，稽首足下右遶三匝，叉手自歸長跪白佛：「願聞菩薩為行幾法，疾逮正真為最正覺，從心輒成嚴淨佛國？唯垂愍哀分別具說。」</p>
<p>佛言：「善哉！棄惡菩薩！乃問如來嚴淨之德，是諸菩薩眾行殊特。諦聽！諦受！善思儀則。」</p>
<p>棄惡菩薩一切眾會，莫不喜踊一心恭肅，皆前禮佛受教而聽。</p>
<p>佛言：「菩薩有一法行，疾成正真為最正覺，從心輒成嚴淨佛國。何謂為一？心常哀愍濟度眾生，興發至真仁和道心。何謂至真仁和道心？曰，以發道心不行諸法。何所不行？曰，不行三垢家業諸利，志存出家不猗眾養，從心本願常崇斯法。何謂出家所崇法行？曰，修正真行奉一切法。何謂正真一切之法？曰，分別曉了陰種諸入。何謂陰種？何所曉了？曰，有為無為法皆是五陰，解陰如幻所著，名為知陰本空，是謂曉了幻法本寂。從對而有剖判，本末不見，有二不見，無念亦無望想，此乃專修奉行出家，成菩薩行不捨眾生。所以者何？能自調已暢達諸法，爾乃習辯為諸法眾生，不得眾生亦無諸法。」</p>
<p>佛言：「族姓子！是為菩薩一法之行，疾逮正真為最正覺，從心輒成嚴淨佛國。」</p>
<p>棄惡菩薩聞佛所說欣悅踊躍，即便逮得不起法忍，身昇虛空去地七仞。彼時眾中覩斯變化，有二千人發無上正真道意，萬四千天人遠塵離垢諸法眼淨。</p>
<p>時佛因笑，無數光色從其口出，照於十方無量世界，還遶佛三匝從頂上入。賢者阿難即從坐起，偏袒右肩長跪叉手，以偈讚佛：</p>

<div class="lg regular" style="margin-left:1em;"><div class='lg-row'>「遊於諸法度無極，　最勝至真導以力，</div>
<div class='lg-row'>皆了眾生化上智，　唯願宣現是笑義。</div>
<div class='lg-row'>十力已達往過世，　愍哀亦暢將來業，</div>
<div class='lg-row'>悉明現在十方事，　今用何故顯笑意？</div>
<div class='lg-row'>解於眾生之所行，　今如師子覩諸心，</div>
<div class='lg-row'>其智慧明無等侶，　唯宣眾人調法御。</div>
<div class='lg-row'>諸天億姟普來集，　咸共叉手禮至聖，</div>
<div class='lg-row'>願演第一妙光音，　無數眾會觀法器。</div>
</div>
<div class="lg regular" style="margin-left:1em;"><div class='lg-row'>「其慧度無極，　世俗無疇匹，</div>
<div class='lg-row'>皆知一切人，　善惡行所趣。</div>
<div class='lg-row'>至仁今所笑，　願為分別義，</div>
<div class='lg-row'>當決眾疑網，　普宣最尊法。</div>
<div class='lg-row'>今諸會大眾，　巨億百千載，</div>
<div class='lg-row'>以法故雲集，　諸比丘默然。</div>
<div class='lg-row'><span class='corr'>加</span>敬修供養，　百千伎樂音，</div>
<div class='lg-row'>奉行靖心聽，　唯願決眾疑。」</div>
</div><p>佛告阿難：「汝乃見此棄惡菩薩住空中不？」</p>
<p>對曰：「已見。」</p>
<p>佛言：「阿難！是棄惡菩薩，却後六百二十萬劫當成為佛，號曰寂化音如來、至真、等正覺、明行成為、善逝、世間解、無上士、道法御、天人師，為佛、世尊，世界名安隱，劫名離音。其國比如阿閦如來妙樂世界，功勳嚴淨等無有異。」</p>
<p>佛歎是已，乃便詣王阿闍世宮，王及夫人、太子、百官，華香伎樂歡喜迎佛，稽首足下退在佛後。佛入就座，菩薩聖眾，<span class='corr'>各</span>以次第坐如常位。王覩坐定寂靖無聲，與后、太子手自斟酌百種供饍；食皆飽訖，行澡水畢，兼施琦寶好衣貢佛，別取小床在佛前坐，專心叉手聽受道教，欲化中宮及來會者。</p>
<p>爾時王阿闍世，長跪白佛：「唯然！世尊！瞋恨厭嫉從何所生？其愚無明從何所來？慧何所滅？」</p>
<p>佛告王曰：「從其吾我生瞋恨厭嫉，住於自大則生其愚，不別正諦是曰無明；見正從諦斯則為慧，慧除眾惡如明消冥，見正從諦亦復如是。」</p>
<p>王重啟曰：「見正從諦，願分別之。」</p>
<p>佛言大王：「法本空無從意生形，解意無處則無去來，了一切空是為見正，見正不轉則曰從諦，具解如是乃曰為了。」</p>
<p>王聞佛言應心說法，欣然大悅善心生焉，即便歎曰：「善哉！世尊！至未曾有，斯則如來之善言教，假令我身中壽終者，心不疑亂必能奉之。」</p>
<p>佛從座起與諸大眾，即皆俱還於靈鷲山，勅諸直使布設眾座，請諸會人皆令就坐。</p>
<p>時舍利弗，承佛聖旨即從坐起，偏袒右臂長跪叉手而白佛言：「向城中棄惡菩薩，所問微妙嚴淨佛土，世尊即答粗舉義要，棄惡尋便受佛記拜，聞者解釋各獲果證，意不達者咸用瞢瞢。唯願世尊，加哀重說具敷演之，令諸菩薩堅固其行，住於正道而不動轉，成一切智降魔官屬，攝諸異學滅諸塵勞，勸化邪業使入正道，捨小乘地轉不退輪，具悉至願利益眾生，蒙嚴淨力致無限明，未度者度、未成者成。今現眾會族姓子女，虛心樂聞唯重散說，願令法澤潤及後世，加哀慈念當為眾會。」</p>
<p>爾時世尊心念：「是法微妙殊特，乃是菩薩大士之業，今當班宣不宜小會，寧可現瑞感十方世界。」即如所念，便放其身毛孔之光，普照十方恒沙世界。十方諸佛各遣菩薩，神智無量微妙明達，各從菩薩百億之眾，皆現神變來入忍界，見能仁佛供侍拜謁，稽首佛足各自陳曰：「覩佛光瑞垂恩見接，憑恃四等聽受法說，我本土佛而見難曰：『汝曹何為詣忍世界？忍土五逆剛強弊惡，貪嫉婬妬罵詈呪咀，心多瞋毒轉相傷害，麁獷[怡-台+龍]悷侜張難化，勿至忍界自深勞穢。』我等皆復重自啟曰：『力能堪任來至忍界，正使遭值眾惱諸害火燒刀割，終無恨意。世尊及諸正士，乃能勞謙忍誨群生，願樂禮侍諮受深經。』我本土佛乃見遣聽，重復勅曰：『往，族姓子！從意順時，牢自持心慎勿懈疑，如我本土百千劫行，不如忍世精進一旦。』是故，世尊！歷恒沙界不以為遠，願聞世尊說嚴淨經，及諸正士論講要言。」</p>
<p>於是彌勒菩薩即從坐起偏袒右臂，長跪叉手前詣佛所，以偈歎曰：</p>

<div class="lg regular" style="margin-left:1em;"><div class='lg-row'>「無量威德聞十方，　光照上下恒沙界，</div>
<div class='lg-row'>一切眾生無能稱，　人中聖慧不可議。</div>
<div class='lg-row'>十方世界恒沙國，　菩薩大眾為法會，</div>
<div class='lg-row'>用樂道法亦恪住，　唯人中尊宣法訓。</div>
<div class='lg-row'>世尊名稱遍十方，　禁戒三昧智慧然，</div>
<div class='lg-row'>儀好無動如師子，　猶若日光曜虛空。</div>
<div class='lg-row'>諸天龍王及鬼神，　其比丘眾比丘尼，</div>
<div class='lg-row'>清信士女叉手住，　愍哀安住唯宣法。</div>
<div class='lg-row'>以知過去及當來，　分別曉了今現在，</div>
<div class='lg-row'>為眾生本所應度，　以律開化決狐疑。</div>
<div class='lg-row'>云何菩薩造立行，　國土嚴淨光所照？</div>
<div class='lg-row'>何因具足眾大願？　唯人中上宣此意。</div>
<div class='lg-row'>何緣此等無貪嫉？　何謂禁戒無所犯？</div>
<div class='lg-row'>以何為眾修勤行？　因群黎故行愍哀。</div>
<div class='lg-row'>何從奉行無數劫，　用精進故勢力上。</div>
<div class='lg-row'>智慧不倦脫無為，　濟度眾生勤苦患，</div>
<div class='lg-row'>其意清定恒一心，　行淨脫門住禪思。</div>
<div class='lg-row'>修無所著如蓮華，　云何立行消殄欲？</div>
<div class='lg-row'>從何奉行深妙業？　何因志行度世法？</div>
<div class='lg-row'>何緣伏魔及兵眾，　以降化之即成佛？」</div>
</div><p>於時世尊告彌勒曰：「布法高座，如來今當<span class='corr'>普</span>為十方諸菩薩眾，敷演往古性和佛國功勳嚴淨願行法典。」</p>
<p>彌勒受教，即心念言：「如來何故使我施座？不令阿難、目連等乎？」</p>
<p>文殊師利即知彌勒心之所念，便答彌勒：「當知如來使仁布座，說是法時，非諸聲聞、緣覺之等所能受持，純為菩薩宣是法耳。」</p>
<p>于時彌勒即如其像三昧正受，為佛設座高四百萬里，以無數寶而<span class='corr'>挍</span>成之，天繒綩綖而布其上，座之光明照此三<span class='corr'>千</span>大千世界。佛起昇座，三千世界六反震動。</p>
<p>於時如來告舍利弗：「菩薩有四事法具足所願。何謂為四？一曰、志性仁和。二曰、愍哀眾生。三曰、精進不懈。四曰、一心常安，習善親友。是為四法，具足所願。」</p>
<p>佛告舍利弗：「菩薩復有一法不失所願？何謂為一？於是開士當學追慕阿閦如來宿命本行菩薩道時，志願出家樂沙門行，世世所生不違本誓，乃能進至得如來號無所從生，是則菩薩第一之利用，捨家故得致十德：一者、無有貪欲放逸之態。二者、常好閑居不習憒閙。三者、常奉佛行捨遠小節。四者、棄捐癡冥無益之法。五者、不慕妻子家居恩愛。六者、釋置惡趣非法之患。七者、攝取安樂天上善處。八者、未曾違失宿命本德。九者、諸天愛敬常戀侍衛。十者、諸龍神王常擁護之。是為十德。若有菩薩不捨大乘、慕度眾生，常當追樂出家之業，是為一法不失所願，隨志所好致何佛土，如意輒成嚴淨佛國，是則菩薩第一善利。」</p>
<p>佛告舍利弗：「菩薩復有二事法，不捨所願。何謂為二？一曰、不樂小乘不學其行，不與從事，願開度之，不說其法用教化人。二曰、常以無上正真之道，勸進眾生令成佛法。是為二法。勤心正真等誨不倦，則便逮受十功德福處。何謂為十？一者、攝取佛土無小乘學。二者、純諸菩薩聖眾來會。三者、諸佛世尊常念護之。四者、十方諸佛所見歎譽，稱其功德面為說法。五者、發微妙心常修正真。六者、不願天帝釋梵王，心常精勤志存正道。七者、若生人間作轉輪王，主四天下以道教導。八者、所生之處不違道業，常見諸佛無上正真。九者、諸天人民所見愛敬。十者、受不可計無量功德。是為十處。所以者何？<span class='corr'>設</span>能化度一佛國眾生之類，皆令致得無著果證，不如菩薩彈指之頃，勸化一人發無上正真，何況十處功德妙深，隨意所欲在取何國，如願輒成嚴淨之德。是為二法不違本願。」</p>
<p>佛告舍利弗：「菩薩復有三法不失所願，能具功德嚴淨佛土。何謂為三？一曰、尊樂閑居心習靖寂。二曰、常以慇懃謹護禁戒未曾闕漏。三曰、常惠法施無衣食望。是為三法堅護禁戒行菩薩禁。因此輒逮十無畏：一者、能護戒行入於城邑，若至聚落心無所難。二者、若在眾會說法勇猛。三者、入眾中飯食不恐。四者、在家講頌心無所懼。五者、若入精舍亦無所畏。六者、居在聖眾不懷怯弱。七者、言談說事不以恐懼。八者、往奉師父及諸和上，恭恪不慢無畏所犯。九者、若有所說常抱慈心，心不畏惡。十者、若受衣食床臥醫藥亦無所難。是為十。又加十事乃具嚴淨。何謂為十？一者、不畏惡業。二者、不貪親族。三者、不求名稱。四者、不慕家種。五者、不姤種姓。六者、常知止足。七者、衣食床臥病瘦醫藥而知節限。八者、雖在家居歎說道法。九者、諸天往造稽首禮侍。十者、未曾思念非宜之想，心常念佛欣然專精，無衣食意。是乃具足嚴淨佛土。又復十事受德名稱。何謂為十？一曰、棄捨眾會不慕因緣。二曰、常習燕處不思城邑。三曰、心存禪思無有邪念。四曰、不志多事憒閙之中。五曰、心常念佛無他之思。六曰、不捨身安而為危害。七曰、淨修梵行未曾中礙。八曰、以少事故得三昧定。九曰、聞所說義要妙章句，識念不失。十曰、如所聽經解義歸趣，能為人說。是為十法。」</p>
<p>佛告舍利弗：「復有四法不失所願。何謂為四？一曰、菩薩所作言行相應。二曰、棄捐自大。三曰、捨於貪嫉。四曰、見他人安代之悅豫。是為四。又有四事至誠諦教。何謂為四？一曰、所生之處口常清淨氣優鉢香。二曰、言辭辯慧無所闕漏。三曰、諸天世人皆保信之。四曰、不失好聲必獲佛音。是為四。復有四法所修訓誨。何謂為四？一曰、不生三趣無憎惡者。二曰、所學不慕九十六種所見迷惑。三曰、怨家惡友不得其便。四曰、天上世間咸共歸禮。是為四。復有四法流布訓誨。何謂為四？一曰、不捨布施之心，<span class='corr'>穀</span>米踊貴因時惠施。二曰、不慕世榮所有財業。三曰、往奉自歸禁戒之士。四曰、若有布施不懷貪嫉。是為四。復有四法，可悅他人心知止足。何謂為四？一曰、是眾生等是為我所，吾當安之。二曰、斯等貪財依怙身力以為無雙，菩薩加哀施以所安，當計財業非是我侶，常畏五分侵奪無期。三曰、若多財寶妻子熾盛眷屬豐饒，不以信樂不戀國土，何況他人望於眾生。四曰、志未曾求非業錢財行在諸俗。是為四法。菩薩行是，不失所願嚴淨佛土。」</p>
<p>佛告舍利弗：「復有五法不失所願。何謂為五？一曰、常樂經法勤求道義。二曰、知無數世所生往反。三曰、以聞經法如諸佛行成就功勳。四曰、所從聽經每事問義，造立何行具足疾成。五曰、若聞經法尋能奉行。是為五法，不失所願嚴淨佛土。」</p>
<p>佛告舍利弗：「復有六法不失所願。何謂為六？一曰、好憙布施心無慳嫉，以身施與不惜壽命，不愛妻子<span class='corr'>男</span>女眷屬，心無希冀不懷望想。二曰、菩薩在家若出行學，寧失身命不犯禁戒，謹慎守護常住梵行，興發眾生以戒勸助。三曰、知身假借諸法如幻，堅住忍力逆對不起，設遭毒害刀杖加刑、惡罵呪咀愁惱之患，未曾起意而有恨心。四曰、奉行精進心無所著，深念非常如救頭然，行止臥覺未曾懈廢，<span class='corr'>設</span>火燒身心不退却。五曰、專心守靖寂無他念，入無生寂伏想不起，心如灰滅形如枯朽。六曰、見正從諦滅除邪偽，曉了三界如響如幻，法無常名如水月形，愍哀一切勸誨眾生。是為六法如願輒成，具足功德嚴淨佛國。」</p>
<p>佛告舍利弗：「復有七法不失所願。何謂為七？一曰、一切所有而以布施，所可施者亦無所獲。二曰、奉戒不虧不想所禁。三曰、勸於眾生不起法忍。四曰、以精進行不得身心。五曰、成就禪定一心攝念。六曰、具足智慧不懷希望。七曰、常志念佛捨眾希望。是為七法，所行具足嚴淨佛土。」</p>
<p>佛告舍利弗：「復有八法不失所願。何謂為八？一曰、所宣不說無益之言。二曰、以布施事用為莊嚴。三曰、其心柔和而無麁獷。四曰、恭敬法師不懷輕慢。五曰、常行謙恪下意順眾。六曰、性行清白而無沾污。七曰、若不持戒知報應事。八曰、不自傷行不毀他人。是為八法嚴淨佛土。」</p>
<p>佛告舍利弗：「復有九法不失所願。何謂為九？一曰、常護身行令不虧失。二曰、口言謹慎而無缺漏。三曰、將護其意使無邪想。四曰、棄去貪欲心無所著。五曰、刈除瞋恚心不起恨。六曰、滅愚冥業不為闇昧。七曰、常行至誠而無欺惑。八曰、行慈堅固心不移易。九曰、依善知友未曾捨遠。是為九法嚴淨佛土。」</p>
<p>佛告舍利弗：「復有十法不失所願。何謂為十？一曰、聞地獄苦，心懷恐懼奉修哀心。二曰、聞畜生苦，亦復怖懅興隨道哀。三曰、聞餓鬼苦，亦復畏難發起大慈。四曰、聞天上安，亦復不喜常興大哀。五曰、聞於人間，<span class='corr'>穀</span>米踊貴弊惡加害，而興慈仁。六曰、心自念言：『加勤精進悉忍眾苦，乃使佛土嚴淨無量。』七曰、令無三苦眾惱之患。八曰、使其佛土豐饒平賤。九曰、人民安和壽命無限。十曰、皆自然生無所名屬，至成無上正真之道。是為十法所願不失嚴淨佛土。」</p>
<p>佛告舍利弗：「菩薩執華詣如來時、若詣塔寺，當作是念：『願使眾生，心意軟淨顏貌和悅，如華軟妙形色香潔，見莫不歡、愛之欣悅。願成佛時，令我國中香樹妙華周匝普遍，衣被飲食雜綵幡蓋，金銀珍寶皆自然生；其土人民禁戒清淨，心意柔軟和雅其性，逮深法忍神通無上。』</p>
<p>「又，舍利弗！菩薩所為先人後己，念安一切如父如母，見人得安欣然代喜；願成佛時生我國者，皆令安和無嫉妬疑，恬然入定心無念思。</p>
<p>「又，舍利弗！菩薩護口未曾犯失，不可之言不加人物，語常如法非義不出；願成佛時生我國者，言辭柔和無有不可，語聲八種出口和雅。</p>
<p>「又，舍利弗！菩薩戒淨身口意善，復勸他人使行己善，令轉相教普及一切；願成佛時生我國者，令身口意完淨無漏，神通具足在所至湊。</p>
<p>「又，舍利弗！菩薩所遊興隆道化，常以正真開度男女，未曾講論小乘之語；願成佛時生我國者，不聞聲聞、緣覺之行，轉不退輪、逮最正覺，令純淑行流布無極。</p>
<p>「又，舍利弗！若有菩薩不嫉彼供不斷他養，見人得供代之悅預；願成佛時生我國者，無貪嫉名皆獲法利。</p>
<p>「又，舍利弗！若有菩薩不自稱善、不說人短，不講眾僧、比丘尼闕，聞見人論有如己犯；願成佛時生我國者，皆令清淨不聞罪名。</p>
<p>「又，舍利弗！若有菩薩慕求經道如渴欲飲，志存正真不好異法；願成佛時生我國者，皆樂經道慕求正法。</p>
<p>「又，舍利弗！若有菩薩常作音樂歌頌佛德，供養如來若塔形像，以是德本勸助學者；願成佛時，百千伎樂不鼓自鳴，演八法音聞皆欣悅，開發道心悉獲正真。</p>
<p>「又，舍利弗！若有菩薩見眾生心放逸馳騁，開視正要使不憒閙；願成佛時生我國者，使無亂志，攝念入定以禪為食，眾想寂滅皆至正覺。」</p>
<p>佛語舍利弗：「假使如來以劫之壽，<span class='corr'>咨</span>嗟佛土成就功勳，不可究盡而譬喻之，今粗為汝略舉之耳！若有聞是菩薩行德，思齊慕及逮志不疑，亦當成其嚴淨佛土。」</p>
<p>佛告舍利弗：「菩薩復有三法，疾逮正覺，不失所願如意即得。何謂為三？一曰、所願特尊與眾不共。二曰、所行安諦而不放逸。三曰、如所聞法奉行不惓。是為三。」</p>
<p>舍利弗言：「善哉！至未曾有！如來善訓，道品備悉，所願成就嚴淨佛土。」</p>
<p>佛告舍利弗：「如是，如是！如爾所云：『如來作佛積行所致，不以飾辭巧言成道。』放逸行者，自誤入冥墮四顛倒，沒生死河求出難得；若有菩薩聞是經者，願樂奉行立不放逸，必當成就如上所教。」</p>
<p>於是會中，八萬四千菩薩即從坐起叉手自歸，同發聲言：「我等，世尊！願皆奉行如佛訓教，具足所願從行得道，除去飾辭放逸之巧，備悉弘誓戒德之要，願使一切悉行敏誨，以行自嚴去眾穢操。」</p>
<p>時佛欣笑，口中五色光出照於十方，還遶身三匝從頂上入。賢者舍利弗，前白佛言：「何因緣笑？今佛<span class='corr'>既</span>笑，必當有意。」</p>
<p>佛告舍利弗：「汝寧見此諸族姓子師子吼不？」</p>
<p>白言：「已見。世尊！」</p>
<p>佛言：「是族姓子於後來世，竟百千劫皆當成佛，號曰淨願如來、至真、等正覺、明行成為、善逝、世間解、無上士、道法御、天人師，為佛、世尊，國土嚴淨猶如西方安養之國，功勳嚴淨等無有異，其壽命等亦無差別。」</p>
<p>又問云：「何其壽命等亦無差別？」</p>
<p>佛言：「各壽十劫。」</p>
<p>爾時師子步雷音菩薩即從坐起，偏袒右肩長跪白佛言：「文殊師利童真，諸佛所歎<span class='corr'>咨</span>嗟功德，今當久如成最正覺。」</p>
<p>佛言：「汝自以是問文殊師利。」</p>
<p>尋如佛教，前問文殊師利：「仁尊久如，當成無上正真之道逮最正覺。」</p>
<p>文殊師利答曰：「當作是問：『仁為志學無上正真道乎？』所以者何？假使吾身學佛道者，當作斯問。吾不求道，當何因成最正覺？」</p>
<p>又問：「仁不以眾生求最正覺乎？」</p>
<p>答曰：「不也！所以者何？眾生不可得故。假使吾得眾生處所，當為眾生志求佛道。所以然者？無有吾我人壽命故，由是之故，身無志求亦無退轉。」</p>
<p>又問：「仁不求佛慕佛法乎？」</p>
<p>答曰：「不也！所以者何？一切諸法皆悉佛法，若使眾法無有，眾漏無受、因緣無想，是志佛道，解了若此逮一切法。又如仁問逮立佛法；隨仁意答。誰求志者？色志佛道乎？色志本淨志佛道乎？其色本無志佛道乎？色自然，色悉空，色恍忽，色本淨，色寂然，以此色法志求佛道成正覺乎？」</p>
<p>答曰：「不也！色不志道，本淨自然；以空寂然，諸色法不志求道、不成正覺，法亦如是。」</p>
<p>文殊師利又問曰：「痛想行識及與識法，志求佛道乎？」</p>
<p>答曰：「不也。」</p>
<p>文殊師利曰：「五陰識法不成正覺。於意云何？其外五陰我人壽命，可言有處乎？」</p>
<p>答曰：「不也。」</p>
<p>文殊師利曰：「如是，我當分別，以何等法志求佛道成最正覺？」</p>
<p>又問文殊師利：「其阿夷怙新學菩薩，聞是教訓，將無恐怖乎？所以者何？仁之名號一切導首，為眾重任；而今造證，為諸菩薩頒宣諸法，不志求道不成正覺。」</p>
<p>文殊師利答曰：「法界不恐，本際不懼，聞佛說法無所畏難。其恐懼者則懷憂慼，無憂慼者則離塵埃，彼則解脫。其以解脫則無所著，以無所著則無復轉，以無復轉則不復脫，其不脫者彼無從來，以無從來亦不從去，其無從去則無所願，其無所願則無志求，其無志求則無退轉。以無退轉，若不退轉便不退轉，空無不轉無想不願。斯本際者佛法不轉，佛法無作無有邊際，佛法無著則無所倚，佛法無行亦無精進，亦無所行無有教令，其諸佛法假有號耳。又計空法無所從生、無所從來、無所從去，又計佛法不離塵勞貪怒癡垢，佛法無染塵勞之行，無有吾我寂無所念，所行無念無盡不起，平等無邪則諸佛法亦無非法。所以者何？無處所故、無可行者，是曰佛法。若有新學菩薩聞是說者，若恐怖者疾成正覺，若不恐怖不成正覺。」</p>
<p>又問文殊：「為誰說是？」</p>
<p>文殊曰：「其恐怖者乃有妄想，以有妄想，心自念言：『我身當得成最正覺。』緣是之故，便起道意志存正覺。於意云何？從來未曾有覺成空不？」</p>
<p>答曰：「無也。」</p>
<p>文殊又曰：「世尊不云，一切諸法等如虛空。」</p>
<p>答曰：「有是。」</p>
<p>文殊又曰：「道猶虛空等亦本無，虛空如道，道如虛空，空之與道則無有二，不可分別。其解斯等，則無所知亦不無慧。」</p>
<p>文殊師利說是語時，四千比丘漏盡意解，十二姟眾得法眼淨，九萬六千人從古以來未發道心，皆發無上正真道意，四萬二千人逮得無所從生法忍。</p>

<p class='juan'>文殊師利佛土嚴淨經卷上</p></div>
</div><!-- end of div[@id='body'] -->
</body></html>