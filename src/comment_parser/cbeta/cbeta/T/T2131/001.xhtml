<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>翻譯名義集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 2131
<div class='div-xu'><a id='mulu1' />
<p class='h1'>翻譯名義序</p><p class="byline">宋唯心居士荊谿周敦義述</p><p>余閱大藏，嘗有意效《崇文總目》，撮取諸經要義，以為內典總目。見諸經中每用梵語，必搜檢經教，具所譯音義表而出之，別為一編。然未及竟，而顯親深老示余平江景德寺普潤大師法雲所編《翻譯名義》。余一見而喜曰：「是余意也。他日總目成，別錄可置矣已。」而過平江，雲遂來見，願求敘引。余謂此書不惟有功於讀佛經者，亦可護謗法人意根。唐奘法師論五種不翻：一、祕密故，如陀羅尼；二、含多義故，如薄伽梵具六義；三、此無故，如閻<span class='corr'>浮</span>樹，中夏實無此木；四順古故，如阿耨菩提非不可翻，而摩騰以來常存梵音；五生善故，如般若尊重，智慧輕淺。而七迷之作，乃謂釋迦牟尼，此名能仁，能仁之義位卑周孔。阿耨菩提，名正遍知，此土老子之教先有。無上正真之道無以為異。菩提薩埵，名大道心眾生，其名下劣。皆掩而不翻。夫三寶尊稱，譯人存其本名，而肆為謗毀之言。使見此書，將無所容其啄矣。</p>
<p>然佛法入中國，經論日以加多。自晉道安法師，至唐．智昇作為目錄圖經，蓋十餘家。今大藏諸經，猶以昇法師《開元釋教錄》為準。後人但增《宗鑑錄》、《法苑珠林》於下藏之外。如四卷《金光明經》、《摩訶衍論》，及此土《證道歌》，尚多有不入藏者。我國家嘗命宰輔為譯經潤文使，所以流通佛法至矣。將未有一人繼昇之後？翻譯久遠，流傳散亡，真贋相乘無所放據。可重嘆也！雲雖老矣，尚勉之哉。</p>
<p class="byline">紹興丁丑重午日序</p><p>雪山大士，求半偈而施身；法愛梵志，敬四句而析骨。久沈苦海今遇慈舟，秉志竭誠采經集論，宜安像前燒香禮拜，息塵勞之雜念，游般若之法林，終卷掩帙攝心靜坐，照元明之本體，復常寂之性原，雖萬有以施為，然一無而亦絕。</p>
<p class="byline">無機子法雲奉勉</p></div>
<div class='div-xu'><a id='mulu2' />
<p class='h1'>蘇州景德寺普潤大師行業記</p><p>普潤大師，名法雲，字天瑞，自稱無機子。戈姓，世居長州彩雲里。父母禱佛，夢一梵僧云：「吾欲寄靈於此。」迨生，顏如所夢，瑞相特異。襁褓間見僧則欣然欲趨，似獲珍玩。五藏辭親，禮慈行彷公為師。始從庭訓，神鋒發硎。越明年，背誦《妙經》七軸。九歲薙䰂，十歲進具。以所受法，即登槐座，為眾說戒。紹聖四<span class='corr'>禩</span>，發軫參方。首見通照法師，學習天台大教。次投天竺敏法師几下，諦受玄談。最後啐啄同時，得法於南屏清辯大法師，代柄如意，為眾敷揚。既而德風四騖，芳譽遐蜚。時政和七年，郡候徽猷閣直學士通議大夫應安道禮請住持松江大覺教寺，仍薦錫今號，而學者輻輳如川東之。凡八年間，環講《法華》、《金光明》、《涅槃》、《淨名》大小部帙，繼晷待<span class='corr'>旦</span>，慈霔洋洋。續因慈母年邁，思念報親之恩，遂謝事歸寧，廬于祖墳，曰藏雲。居雖叢爾躡屩尤多，假道問津盈諸戶外。仍造西方三聖像設，廣以化人。其母後有微疾，師就臥床，夜講《心經》，念彌陀佛。佛放金光，母及四方無不瞻覩。殊祥既兆，臨終怡然；火餘舍利，燦如圓珠。閱數日，現蓮華跡二莖，其為生處蓋可知矣。以此方彼，大義渡頭為道似乎岐致。然至人適理，何往不從？故我世尊上昇忉利說法酬恩，指鬘比丘彌為慈行。紹興甲子，寺僧率眾僉詣雲庵請師歸寺，作眾依止。受已，明年與諸徒弟迎像入寺，敝華閣以舍之，大興蓮社勝會，集千人結課《觀經》，念本性唯心之佛。仍建八關齋會，及《金光明》、《法華》、《大悲》、《圓覺》、《金剛》等會，並作西資。士夫名賢、善信四眾，飲師高風，來者闐咽於路，或爭先而趨之者，終成超越。若錦江進士王齡，武林貢元張啟，三衢國錄吳彥英，嘉夭登仕金廷珪，吳會安人錢氏等，凡若干人俱生淨土。</p>
<p>法師博通經史，囊括古今，具八備之才能，蘊十條之德善。編集《翻譯名義》。注解《金剛經》及《心經疏鈔》，著《息陰集》等，並行於世。莫不憲章聖化鼓吹山家，自行化他能事畢矣。一日索浴更衣端坐西向，召門弟子曰：「汝等各念無常之火燒諸世間，早求自度，慎勿怠墮。」仍書偈云：「瓊樹矗雲霄，紫金臺更高，無生生彼土，不動一絲毫。汝等持此并遺書達于知識，我之最後為請定慧堂頭、寶憧法主，依此起龕舉火。餘無他事。」言已默然而蛻。是夜鐘聲遠聞，異香滿室。既<span class='corr'>斂</span>龕幃，眾猶聞師口稱佛名琅琅在耳。當紹興二十八年九月二十一日也，住世七十一年，為僧六十一臘。香薪之次，設利無窮。</p>
<p>噫！微渤澥，不足以容翻空之濤；微廣漠，不足以展垂天之翮。今法師出廣長舌相，於薩婆若海搏扶搖羊角於第一義天，雖古高僧不復多讓。頃修法師塑像，得其弟子文辯大師，師緒狀其行於像藏之內。蒙不揆無似，僣為筆削，以標熾之者，蓋欲揚摧宗祖之德善，子孫知而傳之云爾。</p>
<p class="byline">大德五年歲在辛丑九月九日，嗣祖住持永定教寺，吉祥雄辯大師普洽記</p><p style="margin-left:1em">此記安於《翻譯名義》之前，庶觀覽者知夫能述之人勝也。</p>
</div>
<div class='div-other'>
<p class='juan'><a id='mulu3' />翻譯名義集一</p><p class="byline">姑蘇景德寺普潤大師法雲編</p><p>夫翻譯者，謂翻梵天之語，轉成漢地之言。音雖似別，義則大同。《宋僧傳》云：「如翻錦繡，背面俱華，但左右不同耳。」譯之言易也，謂以所有易其所無。故以此方之經，而顯彼土之法。《周禮》掌四方之語各有其官，東方曰寄，南方曰象，西方曰狄鞮，北方曰譯。今通西言而云譯者，蓋漢世多事北方，而譯官兼善西語。故摩騰始至而譯《四十二章》，因稱譯也。言名義者，能詮曰名，所以為義。能詮之名，胡梵音別，自漢至隋皆指西域以為胡國；唐有彥琮法師，獨分胡梵，葱嶺已西並屬梵種，鐵門之左皆曰胡鄉。言梵音者，劫初廓然，光音天神降為人祖，宣流梵音。故《西域記》云：「詳其文字，梵天所制，原始垂則，四十七言。寓物合成，隨事轉用，流演枝派，其源浸廣。因地隨人微有改變，語其大較未異本源，而中印度特為詳正，辭調和雅與天音同，氣韻清亮為人軌則。」</p>
<p>或問：「玄奘三藏、義淨法師，西游梵國，東譯華言，指其古翻，證曰舊訛。豈可初地龍樹論梵音而不親<span class='note-inline'>(如以耆闍名鷲，掘名頭；奘云訛也，今云姞栗羅矩吒)</span>，三賢、羅什譯秦言而未正<span class='note-inline'>(什譯羅睺羅為覆障，奘譯羅怙羅為執日)</span>。既皆紕繆安得感通，澤及古今福資幽顯？」</p>
<p>今試釋曰：秦楚之國筆聿名殊，殷夏之時文質體別。況其五印度別、千載日遙，時移俗化言變名遷，遂致梁唐之新傳，乃殊秦晉之舊譯。苟能曉意，何必封言？設筌雖殊，得魚安別？法雲十歲無知，三衣濫服，後學聖教殊昧梵言。由是思義思類，隨見隨錄。但經論文散、疏記義廣，前後添削時將二紀，編成七卷六十四篇。十號三身居然列目，四洲七趣燦爾在掌，免檢閱之勞，資誠證之美。但媿義天彌廣管見奚周，教海幽深䗍測焉盡。其諸鈌疑，傾俟博達者也。時大宋紹興十三年，歲次癸亥，仲秋晦日。居彌陀院，扶病云爾。</p>

<ul class="">
<li>十種通號第一</li>

<li>諸佛別名第二</li>

<li>通別三身第三</li>

<li>釋尊別名第四</li>

<li>三乘通號第五</li>

<li>菩薩別名第六</li>

<li>度五比丘第七</li>

<li>十大弟子第八</li>

<li>總諸聲聞第九</li>

<li>宗釋論主第十</li>

<li>宗翻譯主第十一</li>

<li>七眾弟子第十二</li>

<li>僧伽眾名第十三</li>
</ul></div>
<div class='div-other'><a id='mulu4' />
<p class='h1'>十種通號第一</p><p>《福田論》敘三寶曰：「功成妙智道登圓覺，佛也。玄理幽微正教精誠，法也。禁戒守真威儀出俗，僧也。皆是四生導首、六趣舟航，故名為寶。」無機子問曰：「如《涅槃》云：『諸佛所師，所謂法也。』則應立教舉法為初，何緣垂訓佛居先耶？」釋曰：人能弘道，非道弘人。佛有能演之功，法無自顯之力，猶若伏藏藉人指出，故初稱佛，然後示法。佛有無量德亦有無量名，故今此集先列十號。言十號者，一、倣同先跡號；二、堪為福田號；三、遍知法界號；四、果顯因德號；五、妙往菩提號；六、達偽通真號；七、攝化從道號；八、應機授法號；九、覺悟歸真號；十、三界獨尊號。</p>
<p>梵語【多陀阿伽陀】亦云怛闥阿竭，後秦翻為如來。《金剛經》云：「無所從來，亦無所去，故名如來。」此以法身釋。《轉法輪論》云：「第一義諦名如，正覺名來。」此以報身釋。《成實論》云：「乘如實道來成正覺，故名如來。」此約應身釋。</p>
<p>【阿羅訶】秦云應供。《大論》云：「應受一切天地眾生供養。」亦翻殺賊，又翻不生。《觀經疏》云：「天竺三名相近，阿羅訶，翻應供；阿羅漢，翻無生；阿盧漢，翻殺賊。」</p>
<p>【三藐三佛陀】亦云三耶三菩，秦言正遍知。《大論》云：「是言正遍知一切法。什師言正遍覺也。言法無差故言正；智無不周故言遍；出生死夢故言覺。」《妙宗》云：「此之三號，即召三德。今就所觀，義當三諦：正遍知，即般若，真諦也；應供，即解脫，俗諦也；如來，即法身，中諦也。故《維摩》云：『阿難！若我廣說此三句義，汝以劫壽不能盡受。』」</p>
<p>【鞞侈遮羅那三般那】秦言明行足。《大論》云：「宿命、天眼、漏盡，名為三明。三乘雖得三明，明不滿足，佛悉滿足，是為異也。」</p>
<p>【修伽陀】秦言好去。《大論》云：「於種種諸深三摩提無量智慧中去。」或名修伽度，此云善逝。《菩薩地持經》云：「第一上升，永不復還，故名善逝。」</p>
<p>【路伽憊】《大論》云：「是名知世間。知二種世間：一眾生，二非眾生；及如實相，知世間果、世間因，出世間滅、出世間道。」《地持經》云：「知世間眾生界一切種煩惱及清淨，名世間解。」</p>
<p>【阿耨多羅】秦云無上。《大論》云：「如諸法中，涅槃無上；眾生中，佛亦無上。」《地持經》云：「唯一丈夫，名無上士。」《大經》云：「有所斷者，名有上士；無所斷者，名無上士。」</p>
<p>【富樓沙曇藐娑羅提】秦云可化丈夫調御師。《大論》云：「佛以大慈大智故，有時軟美語，有時苦切語，有時雜語，令不失道。若言佛為女人調御師，為不尊重；若說丈夫，一切都攝。」</p>
<p>【舍多提婆魔㝹舍喃】此云天人教師。《大論》云：「佛示導，是應作、是不應作，是善、是不善，是人隨教行。」又云：「度餘道眾生者少，度天人眾生者多。」</p>
<p>【佛陀】《大論》云：「秦言知者，知過去、未來、現在，眾生、非眾生數，有常、無常等，一切諸法，菩提樹下，了了覺知，故名佛陀。」《後漢．郊祀志》云：「漢言覺也。」覺具三義：一者自覺，悟性真常，了惑虛妄；二者覺他，運無緣慈，度有情界；三者覺行圓滿，窮原極底，行滿果圓。故《華嚴》云：「一切諸法性，無生亦無滅，奇哉大導師，自覺能覺他。」肇師云：「生死長寢，莫能自覺；自覺覺彼者，其唯佛也。」《妙樂記》云：「此云知者覺者，對迷名知，對愚說覺。」《佛地論》云：「具一切智、一切種智，離煩惱障及所知障。於一切法，一切種相，能自開覺，亦能開覺一切有情。如睡夢覺，如蓮華開，故名為佛。」</p>
<p>【<span class='corr'>路迦那他</span>】《大論》云：「翻世尊。」《成論》云：「具上九號，為物欽重，故曰世尊，天上人間所共尊故。」此十號義，若總略釋：無虛妄，名如來；良福田，名應供；知法界，名正遍知；具三明，名明行足；不還來，名善逝；知眾生國土，名世間解；無與等，名無上士；調他心，名調御丈夫；為眾生眼，名天人師；知三聚，名佛；具茲十德，名世間尊。《涅槃疏》云：「《阿含》及《成論》，合無上士與調御丈夫為一號，故至世尊十數方滿。《涅槃》及《大論》，開無上士與調御丈夫為兩號。」而《輔行》云：「《大論》合無上士、調御丈夫以為一句。」此文誤也，學者詳之。</p>
<p>【婆伽婆】應法師云：「薄伽梵，總眾德至尚之名也。」《大論》云：「一名有德；二名巧分別諸法；三名有名聲，無有得名聲如佛者；四能破婬怒癡。」新云薄伽梵，名具六義。《佛地論》曰：「薄伽梵聲，依六義轉。一自在，二熾盛，三端嚴，四名稱，五吉祥，六尊貴。頌曰：自在熾盛與端嚴，名稱吉祥及尊貴，如是六德義圓滿，是故彰名薄伽梵。其義云何？謂如來永不繫屬諸煩惱故，具自在義。猛焰智火所燒煉故，具熾盛義。妙三十二大士相等所莊飾故，具端嚴義。一切殊勝功德圓滿，無不知故，具名稱義。一切世間親近供養，咸稱讚故，具吉祥義。具一切德，常起方便，利益安樂一切有情，無懈廢故，具尊貴義。」唐．奘法師明五種不翻：一、祕密故不翻，陀羅尼是；二、多含故不翻，如薄伽梵含六義故；三、此無故不翻，如閻浮樹；四、順古故不翻，如阿耨菩提，實可翻之，但摩騰已來，存梵音故；五、生善故不翻，如般若尊重，智慧輕淺，令人生敬，是故不翻。</p>
</div>
<div class='div-other'><a id='mulu5' />
<p class='h1'>諸佛別名第二</p><p>仰則真法、俯立俗號，名雖各異，義亦互通。故《法苑》云：「如釋迦翻能仁，豈有一佛非能仁也？阿彌陀云無量壽，豈有一佛非長壽也？但以逗機設化，隨世建立。」題名則功能雖殊，顯義乃力用齊等，方知三世無量之名，具顯諸佛無量之德也。</p>
<p>【釋迦文】《淨名疏》云：「天竺語，釋迦為能，文為儒，義名能儒。」《大論》云：「釋迦文佛，先世作瓦師，名大光明。爾時有佛，名釋迦文，弟子名舍利弗、目伽連、阿難。佛與弟子，俱到瓦師舍一宿。爾時瓦師，布施草座、燈明、石蜜漿，便發願言：『我於當來作佛，如今佛名，弟子名字，亦如今佛。』」《優婆塞戒經》云：「我於釋迦最初發心，於迦葉佛滿三僧祗。須知三祗正滿，在於勝觀。今言迦葉，兼百劫故。」《大論》云：「初阿僧祇中，心不自知我當作佛、不作佛；二阿僧祇中，心雖能知我必作佛，而口不稱我當作佛；三阿僧祇中，了知得佛，口自發言，無所畏難，我於來世當得作佛。從過去釋迦文佛，到<span class='corr'>剌</span>那尸棄佛，為初阿僧祇，是中菩薩，永離女人身。從<span class='corr'>剌</span>那尸棄佛，至燃燈佛，為二阿僧祇，是時菩薩，七枝青蓮華，供養燃燈佛，敷鹿皮衣，布髮掩泥，便授其記，汝當作佛，名釋迦牟尼。從燃燈佛，至毘婆尸，為三僧祇。過三僧祇，種三十二相業。」</p>
<p>【罽那尸棄】名出《俱舍》。《大論》則名<span class='corr'>剌</span>那尸棄，此云寶髻，亦云寶頂。吾佛世尊，初僧祇滿時值此佛，與七佛中第二尸棄，隔二僧祇，先達謂同，故今辯異。</p>
<p>【提洹竭】或云提和竭羅，此云燃燈。《大論》云：「太子生時，一切身邊，光如燈故，故云燃燈，以至成佛，亦名燃燈。」鐙字，《說文》從金。徐鉉云：「錠中置燭，故謂之燈。」《聲類》云：「有足曰錠，無足曰燈。」故《瑞應經》翻為錠光。《摭華》云：「錠音定，燈屬也。古來翻譯，迴文不同，或云燃燈，或云錠光，語異義同，故須從金。」釋尊修行名儒童時，二僧祇滿，遇燃燈佛，得受記莂。</p>
<p>【毘婆尸】亦名維衛，此云勝觀。《俱舍》云：「三無數劫滿，逆次逢勝觀。燃燈寶髻佛，初釋迦牟尼。此由釋尊於勝觀佛，初種相好，故毘婆尸，為七佛首。以讚弗沙精進力故，超九大劫，故至于今，過九十一大劫也。」</p>
<p>【尸棄】亦名式棄。《大論》翻火。依《佛名經》，過三<span class='corr'>十</span>劫。</p>
<p>【毘舍浮】翻遍一切自在。《藥王藥上經》云：「莊嚴劫中，最後一佛。」</p>
<p>【俱留孫】此云所應斷，又翻作用莊嚴。賢劫第九減六萬歲，出成佛道，為千佛首。</p>
<p>【拘那含牟尼】此云金寂。《大論》名迦那迦牟尼。秦言金仙人。四萬歲時，出現閻浮。</p>
<p>【迦葉波】此云飲光。二萬歲時，出成正覺。至百歲時，釋迦牟尼居兜率天，四種觀世。故《大論》云：「一者觀時，人壽百歲，佛出時到。二觀土地諸國，常在中國生故。三觀種姓，剎利種姓勢力大，婆羅門種智慧大，隨時所貴，佛於中生。四觀生處，何等母人，能懷那羅延力菩薩，亦能自護淨戒？如是觀竟，唯中國迦毘羅婆淨飯王<span class='corr'>后，</span>能懷菩薩。如是思惟已，於兜率天下，不失正慧，入於母胎。」</p>
<p>【彌勒】《西域記》云：「梅哩麗耶，唐云慈氏，即姓也。舊曰彌勒，訛也。」什曰：「姓也。阿逸多，字也。南天竺婆羅門子。」《淨名疏》云：「有言從姓立名，今謂非姓，恐是名也。何者？彌勒，此翻慈氏，過去為王，名曇摩流支，慈育國人，自爾至今，常名慈氏。<span class='corr'>姓</span>阿逸多，此云無能勝。有言阿逸多是名，既不親見正文，未可定執。」《觀下生經》云：「時修梵摩，即與子立字，名曰彌勒。」</p>
<p>【袍休蘭羅】漢言大寶，即多寶佛，出《薩<span class='corr'>曇</span>分陀利經》。</p>
<p>【弗沙】正名富沙。清涼云：「亦云勃沙，此云增盛，明達勝義故也。」<span class='corr'>亦云</span>底沙，亦云提舍，此翻明。又云說度，說法度人也。什師解弗沙菩薩云：「二十八宿中，鬼星名也，生時相應鬼宿，因以為名。或名沸星，或名孛星。」</p>
<p>【樓夷亘羅】《清淨平等覺經》翻世饒王，《無量壽經》翻世自在王。</p>
<p>【曇摩迦】此翻法藏比丘，乃無量壽行因時名。</p>
<p>【阿彌陀】《清淨平等覺經》翻無量清淨佛，《無量壽經》翻無量壽佛。《稱讚淨土經》云：「其中世尊，名無量壽，及無量光。」</p>
<p>【阿閦】《淨名經》云：「有國名妙喜，佛號無動。」疏云：「阿之言無，閦之言動。」</p>
<p>【<span class='corr'>剌那那伽羅</span>】此云寶積。以無漏根．力．覺．道等法寶集故，名為寶積。問：「若爾，一切佛皆應號寶積？」答：「但此佛，即以此寶為名。」</p>
<p>【樓至】此翻啼泣；又名盧遮，亦名魯支，此翻愛樂。</p>
<p>【鞞恕婆附】《大論》云：「秦言一切勝。」</p>
<p>【提和羅耶】晉言天人王。佛授調達作佛之號。</p>
<p>【須扇多】亦云須扇頭，此云甚淨。弟子未熟，便入涅槃，留化佛一劫。</p>
</div>
<div class='div-other'><a id='mulu6' />
<p class='h1'>通別三身第三<span class='note-inline'>(別標釋迦，通貫諸佛)</span></p><p>萬彙沈迷，居三道而流轉；十力超悟，證三身為圓通。由是三諦一境合名法身，此彰一性也。三智一心合名報身，三脫一體合名應身，此顯二修也。以斯定慧互嚴，致使法身圓顯，境智冥合應物現形，三身明矣。</p>
<p>【毘盧遮那】《輔行》曰：「此云遍一切處。煩惱體淨，眾德悉備，身土相稱，遍一切處。」《唯識論》云：「一自性身，謂諸如來，真淨法界，受用變化，平等所依，離相寂然，絕諸戲論，具無邊際真實功德，是一切法平等實性，即此自性，亦名法身。」《光明玄》云：「法名可軌，諸佛軌之而得成佛。故經言諸佛所師，所謂法也。」《摩訶衍論》云：「剋其法身，真實自體，湛湛絕慮，寂寂名斷，能為色相作所依止。今問：『寂寂名斷，安名法身？』答：『法實無名，為機詮辯，召寂寂體，強稱法身。』問：『湛湛之體，當同太虛？』答：『凡所有相，皆是非相。覺五音如谷響，知實無聲，了萬物如夢形，見皆非色。空有不二，中道昭然，不可聞無，謂空斷絕。』」</p>
<p>【盧舍那】賢首《梵網疏》云：「梵本盧舍那，此云光明遍照。照有二義：一、內以智光，照真法界，此約自受用義；二、外以身光，照應大機，此約他受用義。」淨覺《雜編》云：「盧舍那，《寶梁經》翻為淨滿。以諸惡都盡，故云淨；眾德悉圓，故云滿。此多從自受用報得名。或翻光明遍照，此多從他受用報為目。若論色心皆得淨滿，身智俱有光明，則二名並通自他受用也。」《唯識論》云：「二受用身，此有二種：一、自受用身，謂諸如來三無數劫，修習無量福德資糧，所起無邊真實功德。又極圓淨常遍色身，相續湛然盡未來際，常自受用廣大法樂。二、他受用身，由平等智，示現妙淨功德身，居純淨土，為住十地菩薩。現大神通，轉正法輪，決眾疑網，令彼受用大乘法樂。合此二身，名曰報身。摩訶衍云：『所言報身者，具勝妙因，受極樂果。自然自在，決定安樂，遠離苦相，故名為報。』」</p>
<p>【釋迦牟尼】《摭華》云：「此云能仁寂默。寂默故不住生死；能仁故不住涅槃。悲智兼運，立此嘉稱。」《發軫》云：「《本起經》翻釋迦為能仁。《本行經》譯牟尼為寂默。能仁是姓，寂默是字。姓從慈悲利物，字取智慧冥理。以利物故，不住涅槃。以冥理故，不住生死。」長水云：「寂者，現相無相。默者，示說無說。此則即真之應也。能仁是姓者，《長阿含》云：『昔有輪王，姓甘蔗氏。聽次妃之譖，擯四太子，至雪山北。自立城居，以德歸人，不數年間，欝為強國。父王悔憶，遣使往召。四子辭過不還，父王三歎：「我子釋迦。」因此命氏。』又云：『住直樹林，又號釋迦，既於林立國，即以林為姓。此以釋迦翻為直林。』寂默是字者，《本行經》云：『又諸釋種，立性憍慢多言，及見太子，悉皆默然，王云宜字牟尼。』《稱讚淨土經》名釋迦寂靜。又釋迦牟尼，翻度沃焦。如舊《華嚴．名字品》，及《十住婆沙》所列。大海有石，其名曰焦，萬流沃之，至石皆竭，所以大海水不增長。眾生流轉，猶如焦石，五欲沃之，而無厭足，唯佛能度，故此為名。」釋迦牟尼，屬應身也。摩訶衍云：「所言應者，隨順根機而不相違，隨時隨處隨趣出現，非安樂相，故名為應。而此應身，周匝千華上，復現千釋迦。一華百億國，一國一釋迦。故召釋迦牟尼，名千百億化身也。」《唯識論》云：「三變化身，謂諸如來由成事智，變現無量，隨類化身，居淨穢土，為未來登地菩薩，及二乘異生，稱彼機宜，現通說法。」若就應身開出變化，則成四身，以現同始終，名應；無而歘有，名化。然此三身之法，或執即義，名失三身；或執離義，相乖一體。今約三義，通而辨之。一者體用，智與體冥，能起大用。自報，上冥法性，體名真身。他報，下赴機緣，用名應身。故《光明》云：「佛真法身，猶如虛空，應物現形，如水中月。」而觀世音普門示現，令無涯人獲乎冥顯兩種利益者，由此二身也。二者權實，權名權暫，實謂實錄。以施權故，從勝起劣，三佛離明，以顯實故。從劣起勝，祗是一身。故曰：吾今此身，即是法身。又云：微妙淨法身，具相三十二。是知順機則權設三身，就應乃實唯一佛也。三者事理，《觀經疏》云：佛本無身無壽，亦無於量，隨順世間而論三身。是則仰觀至理，本實無形，俯隨物機，迹垂化事。猶明鏡也，像體本虛；若水月焉，影元非實。苟於迹事而起封執，則同癡猴墮井而死。學出世法，宜誡之哉！</p>
</div>
<div class='div-other'><a id='mulu7' />
<p class='h1'>釋尊姓字第四</p><p>《世本》云：「言姓即在上，言氏即在下。」《西域記》云：「姓者所以繫統百世使不別也，氏者所以別子孫之所出也。族姓殊者，有四流焉：一婆羅門，淨行也，守道居貞潔白其操。二剎帝利，王種也，奕世君臨仁恕為志。三吠奢，商賈也，貿遷有無逐利遠近。四戎陀羅，農人也，肆力疇壟。勤身稼穡。」《智度論》云：「隨時所尚，佛生其中。釋迦出剛強之世，托王種以振威；迦葉生善順之時，居淨行以標德。故佛諸文姓有六種：一瞿曇，二甘蔗，三日種，四釋迦，五舍夷，六剎利。」今具釋之。</p>
<p>【瞿曇】或憍曇彌，或俱譚。《西域記》云：「喬答摩，舊云瞿曇，訛略也。」古翻甘蔗、泥土等，南山曰：「非也。瞿曇星名，從星立稱，至于後代，改姓釋迦。」慈恩云：「釋迦之群望也。」《文句》曰：「瞿曇，此云純淑。應法師翻為地最勝，謂除天外，人類中此族最勝。如《十二游經》明阿僧祗時，大茅草王，捨位付臣，師婆羅門，遂受其姓，名小瞿曇。仁賢劫初，識神託生，立瞿曇姓，故知瞿曇，遠從過去，近自民主。」二、姓甘蔗者，《菩薩本行經》云：「大茅草王，得成王仙，壽命極長，老不能行。時，諸弟子出求飲食，以籠盛仙，懸樹枝上。獵師遙見，謂鳥便射。滴血于地，生二甘蔗。日炙開剖，一出童男，一出童女。占相師立男名善生，即灌其頂，名甘蔗王；女名善賢，為第一妃。」三、姓日種者，《本行經》云：「又以日炙甘蔗出故，亦名日種。」四、姓釋迦，具三身篇。</p>
<p>【舍夷】《文句》云：「舍夷者，貴姓也，此名訛略，正云奢夷耆耶。《本行經》云：『以住釋迦大樹蓊欝枝條之林，是故名為奢夷耆耶。』此以其處而立於姓，故國名舍夷。」</p>
<p>【剎帝利】肇曰：「王種也，秦言田主。劫初人食地味，轉食自然粳米。後人情漸偽，各有封殖。遂立有德，處平分田，此王者之始也。故相承為名，為其尊貴自在，強暴快意，不能忍和也。」什曰：「梵音中含二義：一言忍辱，二言能嗔。言此人有大力勢，能大嗔恚，忍受苦痛，剛強難伏，因以為姓。」</p>
<p>【薩婆悉達】唐言頓吉。太子生時，諸吉祥瑞，悉皆具故。《大論》翻為成利。《西域記》云：「薩婆曷剌他悉陀，唐言一切義成。舊云悉達，訛也。此乃世尊小字耳。」</p>
<p>【摩納縛迦】或號摩那婆。《瑞應》翻為儒童。《本行》翻為雲童，又云善慧，又翻年少淨行。燃燈佛時，為菩薩號。今問：「《瑞應》明昔為摩納，獻燃燈華。諸文引此，證二僧祇。何故《妙玄》證通行因耶？」答：「經中既云得不起法忍，三藏由伏惑故，無此法忍，故證通教。而諸文中證二僧祗者，以《瑞應》是三藏故。《淨名疏》中，義以初祗為伏，二三祇為順，百劫為無生，三十四心為寂滅。故諸文中證二僧祗。」《發軫》問：「若通別圓，《妙玄》何故判為通教？」答：「非但通二，亦通三藏。隨教所說，淺深不同。一往《瑞應》，多屬通義。以得忍故，異前三藏，不說行因不思議相，異後別圓。況復若判屬通，必兼後二。」又云：「餘經說，遇燃燈是八地。正是通教辟支佛地。」◎</p>
</div>
<div class='div-other'><a id='mulu8' />
<p class='h1'>◎三乘通號篇第五</p><p>佛教詮理，化轉物心，超越凡倫，升入聖域。其或知苦常懷厭離，斷集永息潤生，證滅高契無為，修道唯求自度，此聲聞乘也。其或觀無明是妄始，知諸行為幻源，斷二因之牽連，滅五果之纏縛，此緣覺乘也。其或等觀一子，普濟群萌，秉四弘之誓心，運六度之梵行，此菩薩乘也。語其渡河，雖象馬兔之有殊，論乎出宅，實羊鹿牛之無別矣。</p>
<p>【菩薩】肇曰：「《正音》云：『菩提薩埵。菩提，佛道名也。薩埵，秦言大心眾生。有大心入佛道，名菩提薩埵。無正名譯也。』」安師云：「開士，始士。」荊溪釋云：「心初開故，始發心故。」《淨名疏》云：「古本翻為高士。」既異翻不定，須留梵音。但諸師翻譯不同，今依《大論》釋，菩提名佛道，薩埵名成眾生。天台解云：「用諸佛道，成就眾生，故名菩提薩埵。又，菩提是自行，薩埵是化他。自修佛道，又化他故。」賢首云：「菩提，此謂之覺；薩埵，此曰眾生。以智上求菩提，用悲下救眾生。」</p>
<p>【鳩摩羅伽】或云鳩摩羅馱，或名究磨羅浮多，此云童真，亦云毫童，亦云童子。《熏聞》云：「內證真常，而無取著，如世童子，心無染愛，即法王子之號也。」《大論》曰：「復次又如王子，名鳩摩羅伽。佛為法王，菩薩入法正位，乃至十地故，悉名王子，皆任為佛。如文<span class='corr'>殊</span>師利，十力四無所畏等，悉具佛事故，住鳩摩羅伽地。」《佛地論》云：「從世尊口正法所生，紹繼佛身不斷絕故，名法王子。」《觀經疏》云：「以法化人，名法王子。」什注《淨名》云：「妙德，以法身遊方，莫知其所生，又來補佛處，故言法王子。」荊溪問曰：「經稱文<span class='corr'>殊</span>為法王子，其諸菩薩，何人不是法王之子？」答：「有二義：一、於王子中，德推文殊；二、諸經中，文殊為菩薩眾首。」</p>
<p>【辟支迦羅】孤山云：「此翻緣覺，觀十二緣而悟道故。亦翻獨覺，出無佛世，無師自悟故。」今《楞嚴》云：「復有無量辟支者，將非他方無佛之土，大權引實，而來此會乎。」霅川云：「或佛知此眾當獲大益，威神攝至，不亦可乎？」獨覺稱麟喻者，名出《俱舍》；名為犀角，出《大集經》。檇李云：「獨覺亦觀十二因緣，亦可名為緣覺。但約根有利鈍，值佛不值佛之殊，分二類也。」</p>
<p>【畢勒支底迦】此云各各獨行。《音義》云：「獨覺，正得其義也。」《義鈔》中問：「獨覺為有戒耶？」解云：「亦得。雖出無佛世，緣於別等得脫，亦得別解脫也。」「若爾，此戒佛世有，既出無佛世，云何得有戒？」答：「別解脫有二：一、在家諸戒，二、出家別解脫。又《善見》云：『五戒十戒，一切時有，乃至無佛出世，辟支、輪王等，亦有教受。』《妙玄》云：『今明三藏，三乘無別眾，不得別有菩薩緣覺之戒也。』」</p>
<p>【須陀洹】《金剛疏》云：「此翻入流，又曰逆流。斷三法者，約逆而言，即四流中逆見流也。得果證者，約入流而說，即入八聖道之流也。今經云名為入流，又云不入色聲香等，不亦二義乎？」《四教義》翻修習無漏，《刊正》釋云：「初見真理故。」</p>
<p>【斯陀含】此云一往來。《金剛疏》云：「是人從此死，一往天上，一來人間，得盡眾苦。」《大論》云：「息忌伽彌，息忌名一，伽彌名來，是名一來。」《四教義》：「翻云薄。前斷已多，其所未斷少，故名薄。」</p>
<p>【阿那含】此云不來。《金剛疏》云：「是人欲界中死，生色無色界，於彼漏盡，不復來生。」《大論》名阿那伽彌，阿那名不，伽彌名來。《四教義》翻云不還。</p>
<p>【阿羅漢】《大論》云：「阿羅名賊，漢名破，一切煩惱賊破。復次，阿羅漢，一切漏盡故，應得一切世間諸天人供養。又，阿名不，羅漢名生，<span class='corr'>後</span>世中更不生，是名阿羅漢。」《法華疏》云：「《阿颰<span class='note-inline'>(音跋)</span>經》云應真，《瑞應》云：真人，悉是無生釋羅漢也。或言無翻，名含三義：無明穅脫，後世田中，不受生死果報，故云不生。九十八使煩惱盡故，名殺賊。具智斷功德，堪為人天福田，故言應供。含此三義，故存梵名。」</p>
<p>【摩訶那伽】《大論》云：「那伽，或名龍，或名象。是五千阿羅漢，諸羅漢中最大力，以是故言如龍如象。水行中龍力最大，陸行中象力大。」《中阿含經》：「佛告鄔陀夷：『若沙門等，從人至天，不以身口意害，我說彼是龍象。』」《淨名疏》云：「羅漢若得超越，名摩訶那伽，心調柔軟，三乘事定。齊此為極。」《記》云：「如《涅槃》歎德云：『人中之龍也。』」</p>
<p>【阿離野】此翻聖者，亦云出苦者。《孔氏傳》云：「於事無不通，謂之聖。孔子對魯哀公云：『所謂聖人者，智通大道，應變不窮，測物之情性者也。』商太宰嚭<span class='note-inline'>(匹鄙)</span>問孔子曰：『夫子聖者歟？』曰：『丘博識強記，非聖人也。』『三王聖者歟？』曰：『三王善用智勇，聖非丘所知。』『五帝聖者歟？』曰：『五帝善用仁信，聖非丘所知。』『三皇聖者歟？』曰：『三皇善用時政，聖非丘所知。』太宰大駭曰：『然則孰為聖人乎？』夫子有間，動容而對曰：『西方有聖者焉！不治而不亂，不言而自信，不化而自行，蕩蕩乎人無能名焉。』」</p>
</div>
<div class='div-other'><a id='mulu9' />
<p class='h1'>菩薩別名篇第六</p><p>【文殊師利】此云妙德。《大經》云：「了了見佛性，猶如妙德等。」《淨名疏》云：「若見佛性，即具三德，不縱不橫，故名妙德。」《無行經》名滿殊尸師利。或翻妙首。《觀察三昧經》并《大淨法門經》名普首，《阿目佉經》、《普超經》名濡首。《無量門微密經》名敬首。《西域記》云：「曼殊室利，唐言妙吉祥。」《首楞嚴經》說：「是過去無量阿僧祇劫，有佛號龍種上尊王佛。」《央掘經》說：「是現在北方常喜世界，<span class='corr'>歡</span>喜藏摩尼寶積佛。」慈恩《上生經疏》引經云：「未來成佛，名曰普現。」</p>
<p>【邲<span class='note-inline'>(蒲必)</span>輸跋陀】<span class='corr'>或云</span>三曼跋陀，此云普賢。《悲華》云：「『我行要當勝諸菩薩。』寶藏佛言：『以是因緣，今改汝字，名曰普賢。』」《文句》云：「今明伏道之頂，其因周遍曰普；斷道之後，隣于極聖曰賢。」檇<span class='note-inline'>(音醉)</span>李云：「行彌法界曰普，位隣極聖曰賢。」《請觀音經疏》云：「跋陀云賢首，等覺是眾賢位極故，佛聖首極故。」《觀經》、《大論》並翻遍吉。《圓覺略疏》云：「一約自體，體性周遍曰普，隨緣成德曰賢。二約諸位，曲濟無遺曰普，隣極亞聖曰賢。三約當位，德無不周曰普，調柔善順曰賢。表於理行。」清涼國師制《華嚴三聖圓融觀》中，先明二聖三對表法：一、普賢即所信如來藏，<span class='note-inline'>(《理趣般若》云：「一切眾生皆如來藏。」普賢菩薩自體遍故，初會即入如來藏身三昧故也。)</span>，文殊即能信之心<span class='note-inline'>(《佛名經》說一切諸佛，皆因文殊而發心故；善財始見發大心故。)</span>。二、普賢表所起萬行<span class='note-inline'>(上下經文，皆云普賢行故。)</span>，文殊表能起之解<span class='note-inline'>(慈氏云：「汝先得見諸善知識，聞菩薩行，入解脫門，皆文殊力也。」)</span>。三、普賢表證出纏法界<span class='note-inline'>(經云：「身相如虛空故，善財入其身故。」善財見之，即得智波羅蜜者，依體起用故也。)</span>，文殊表能證大智。<span class='note-inline'>(本所事佛，名不動智故，常為諸佛母故。再見文殊，方見普賢者。顯其有智方證理故，故古德名後文殊，為智照無二相也。)</span>。然此二聖，各相融攝。謂依體起行，行能顯理，故三普賢，而是一體。信若無解，信是無明；解若無信，解是邪見。信解真正，方了本源，成其極智，極智返照，不異初心。故三文殊，亦是一體。又二聖亦互相融，二而不二，沒同果海，即是毘盧遮那，是為三聖。故此菩薩常為一對。</p>
<p>【阿那婆婁吉低輸】《文句》名婆婁吉低稅。別行玄：「此云觀世音。能所圓融，有無兼暢，照窮正性，察其本末，故稱觀也。世音者，是所觀之境也。萬象流動，隔別不同，類音殊唱，俱蒙離苦，菩薩弘慈，一時普救，皆令解脫，故曰觀世音。」應法師云：「阿婆盧吉低舍婆羅，此云觀世自在。雪山已來經本，云娑婆羅，則譯為音。《無量清淨平等覺經》名<span class='corr'>廅</span>樓亘，此云光世音。」《西域記》云：「阿縛盧枳多伊濕伐羅，唐言觀自在，合字連聲，梵語如上。分大散音，即阿縛盧枳多，譯曰觀。伊濕伐羅，譯曰自在。舊譯為光世音，或世自在，皆訛謬也。」唐奘三藏云：「觀有不住有，觀空不住空；聞名不惑於名，見相不沒於相。心不能動，境不能隨；動隨不亂其真，可謂無礙智慧也。」</p>
<p>【摩訶那鉢】此云大勢至。《思益》云：「我投足之處，震動三千大千世界及魔宮殿，故名大勢至。」《觀經》云：「以智慧光，普照一切，令離三塗，得無上力，是故號此菩薩名大勢至。」</p>
<p>【維摩羅詰】什曰：「秦言淨名。」《垂裕記》云：「淨即真身，名即應身。真即所證之理，應即所現之身。」生曰：「此云無垢稱，其晦迹五欲，超然無染，清名遐布，故致斯號。」《大經》云：「威德無垢，稱王優婆塞。」《西域記》：「毘摩羅詰，唐言無垢稱，舊曰淨名。然淨則無垢，名則是稱，義雖取同，名乃有異。舊曰維摩詰者，訛也。」</p>
<p>【純陀】舊云：本名純陀。後大眾稱德，號為妙義。《補注》云：「不應名德兩分，純陀是西音，妙義乃此語。」</p>
<p>【阿迦雲】此<span class='corr'>云</span>藥王。《觀藥王藥上菩薩經》云：「過去有佛，號瑠璃光照。滅度之後，時有比丘，名為日藏，宣布正法。時有長者，名星宿光，聞說法故，持呵梨勒，及諸雜藥，奉上日藏，并諸大眾，因此立名藥王。後當作佛，名為淨眼。星宿光弟，名電光明，聞說法故，以其醍醐上妙之藥，而用供養。因此立名，名為藥上。後當作佛，名為淨藏。」《文句》云：「若推此義，星光應在喜見之後，從捨藥發誓已來，名藥王故。」《本草》序云：「醫王子<span class='corr'>姓</span>韋，名古，字老師，元是踈勒國得道人也。身被毳袍，腰懸數百葫蘆，頂戴紗巾，手持藜杖，常以一黑犬同行，壽年五百餘歲。洎開元中，孟夏之月，有人疾患，稍多疼困。師發願，心存目想，遂普施藥餌，無不痊平，覩之者便愈。後乃圖形供養，皇帝敬禮，為藥王菩薩。」又《神仙傳》云：「昔堯舜之時，殷湯之際，周秦已後，大漢至唐，凡五度化身，來救貧病。其犬化為黑龍，背負老師，冲天而去。」</p>
<p>【颰<span class='note-inline'>(蒲活)</span>陀婆羅】《大論》翻云善守。《思益》云：「若眾生聞名者，畢竟得三菩提，故云善守。」孤山云：「賢守，自守護賢德，復守護眾生。或云賢首，以位居等覺，為眾賢之首。亦名跋陀和，此云賢護。」妙樂云：「善即賢也，王城在家菩薩。」</p>
<p>【薩陀波崙】《大論》云：「秦言常啼。是菩薩求佛故，憂愁啼哭，七日七夜，故號常啼。」具如《智論》。</p>
<p>【欝伽陀達磨】《大論》云：「欝伽陀，秦言盛；達磨，秦言法。故號法盛。」</p>
<p>【尸梨伽那】《大論》：「此云厚德。」</p>
<p>【和須蜜多】亦云婆須蜜多。《西域記》云：「伐蘇須蜜俎多，唐言世友；舊曰和須蜜多，訛也。」觀法師云：「亦翻天友，隨世人天，方便化故。」</p>
<p>【乾陀訶提】此云不休息。念念流入薩婆若海，初無休息。</p>
<p>【瞿沙】《西域記》云：「此云音。」</p>
<p>【瞿師】此云美音。</p>
<p>【提婆達多】亦名調達，亦名提婆達兜。《法苑》云：「《本起經》：『提婆達多，齊云天熱。以其生時，人天等眾，心皆驚熱。』無性《攝論》云：『唐云天授，亦云天與。謂從天乞得故。』《入大乘論》：『問：「彼提婆達多，世世為佛怨，云何而言是大菩薩？」答：「若是怨者，云何而得世世相值？如二人行，東西各去，步步轉遠，豈得為伴？」』又云是賓伽羅菩薩。」</p>
<p>【商莫迦】此云善。《西域記》云：「舊曰晱摩菩薩，訛。」</p>
<p>【阿差末】此云無盡意。天台云：「知一切法性無盡故，菩薩發心無盡。」</p>
<p>【般若拘羅】此云智積。《淨名疏》云：「觀於實相，智慧積聚。」</p>
<p>【跋陀婆羅賒塞迦】《下生經》曰：「秦言善教。」</p>
<p>【那羅延】《維摩經》那羅延菩薩，《涅槃疏》翻為金剛。</p>
</div>
<div class='div-other'><a id='mulu10' />
<p class='h1'>度五比丘篇第七</p><p>《法華》云：「即趣波羅柰，為五比丘說。」原其由也，太子入山，父王思念。乃命家族三人，謂阿鞞、跋提、拘利，舅氏二人，謂陳如、迦葉，尋訪住止，隨侍動靜。二人著五欲，太子初食麻，夌遽爾退席。三人著苦行，太子後受乳糜，亦復遠去。洎成佛果，念誰堪度？初思二仙，空言已死。復念五人，當往先度，故至波羅柰。一夏調根，初為陳如說四諦得道；次為阿鞞跋提說布施生天福樂，同時證果；三為迦葉拘利亦如前說，皆得聖道。是為三番度五比丘。既先入道，故首列之。</p>
<p>【阿若憍陳如】亦名俱隣。《法華疏》云：「阿若，名也。此翻已知，或言無知。無知者，非無所知，乃是知無耳。又翻為解。」《楞嚴》云：「我初稱解等，具云解本際。」孤山云：「以第一解法者也。憍陳如，姓也。此翻火器，婆羅門種。其先事火，從此命族。」</p>
<p>【頞<span class='note-inline'>(烏葛)</span>鞞】亦阿說示，此云馬勝，亦云馬師。亦名阿輸波踰祇，此云馬星。</p>
<p>【跋提】亦名婆提。《本行集》云：「跋提梨迦，此云小賢。」《文句》亦名摩訶男。若《五分律》及《本行集》，則跋提與摩訶男兩別。</p>
<p>【十力迦葉】亦名婆敷。</p>
<p>【拘利太子】若《涅槃疏》，則摩訶男與拘利是一。</p>
</div>
<div class='div-other'><a id='mulu11' />
<p class='h1'>十大弟子篇第八</p><p>舍利弗智慧、目犍連神通、大迦葉頭陀、阿那律天眼、須菩提解空、富樓那說法、迦旃延論義、優波離持律、羅睺羅密行、阿難陀多聞。《淨名疏》云：「今十弟子各執一法者，人以類聚、物以群分，隨其樂欲各一法門攝為眷屬；雖各掌一法，何曾不具十德，自有偏長故稱第一。」又《增一阿含》明一百比丘各有偏好，為善不同。例亦如此。</p>
<p>【舍利弗】《大論》云：「有婆羅論義師，名婆陀羅王<span class='note-inline'>(云云)</span>。婦生一女，眼似舍利鳥眼，即名此女為舍利<span class='note-inline'>(云云)</span>。眾人以其舍利所生，皆共名之為舍利弗。弗，秦言子也。」《涅槃》云：「如舍利弗母名舍利，因母立字，故名舍利弗。」又翻身子。《文句》云：「此女好形身，身之所生，故言身子。亦云鶖子。母眼明淨，如鶖<span class='corr'><span class='note-inline'>(七由)</span></span>鷺<span class='note-inline'>(來故)</span>眼。」</p>
<p>【大目犍<span class='note-inline'>(巨焉)</span>連】什曰：「目連，婆羅門姓也，名拘律陀。拘<span class='corr'>律</span>陀，樹名。禱樹神得子，因以為名。」《垂裕記》：「問：『《大經》云目犍連，即姓也。因姓立名目連，何故名拘律陀耶？』答：『本自有名，但時人多召其姓，故《大經》云耳。』」《淨名疏》云：「《文<span class='corr'>殊</span>問經》，翻萊<span class='note-inline'>(音羅)</span>茯<span class='note-inline'>(蒲北)</span>根，父母好食，以標子名。」真諦三藏云：「勿伽羅，此翻胡豆，綠色豆也。上古僊人，好食於此，仍以為姓。」正云摩訶沒特伽羅，新翻<span class='corr'>采</span>菽氏。菽，亦豆也。《西域記》云：「沒特伽羅，舊曰目犍連，訛略也。」</p>
<p>【摩訶迦葉波】《文句》：「此翻大龜氏。其先代學道，靈龜負僊圖而應，從德命族，故云龜氏。時人多以姓召之。其實有名，名畢鉢羅。父母禱樹神而生子，故名畢鉢羅。言大者，若約所表，或因智大、德大、心大，故稱大迦葉。若約事釋者，佛弟子中多名迦葉，如十力三迦葉等。於同姓中，尊者最長，故標大以簡之。」迦葉，或翻飲光。《文句》云：「迦葉身光，亦能映物，真諦翻光波，古僊人身光炎涌，能映餘光。」</p>
<p>【阿那律】或云<span class='corr'>阿</span>那律陀，此云無滅。<span class='corr'>昔</span>施食福，人天受樂，于今不滅。《淨名疏》云：「或云<span class='corr'>阿</span>泥盧豆，或阿<span class='note-inline'>(音遏)</span>㝹<span class='note-inline'>(乃侯)</span>樓馱<span class='note-inline'>(唐賀)</span>，如楚夏不同耳。此云如意，或云無貧。過去餓世，曾以稗飯施辟支佛，九十一劫，天人之中，受如意樂，故名如意。爾來無所乏斷，故名無貧。」佛之從弟。《西域記》云：「阿泥[打-丁+聿]<span class='note-inline'>(虛骨)</span>陀，舊曰阿那律者，訛也。」</p>
<p>【須菩提】《淨名疏》云：「此云善吉，亦云善業，亦云空生。其生之日，家室皆空，父母驚異，請問相師。相師占云：『此是吉相。』因名善吉。稟性慈善，不與物諍。及其出家，見空得道，兼修慈心，得無諍三昧。是以常能將護物心，故名善業。以生時家宅皆空，因名空生。家宅皆空，即表其長成解空之相。」生曰：「無諍三昧者，解空無致論處為諍也。」《西域記》云：「蘇部底，唐言善現，舊曰須扶提。或云須菩提，譯曰善吉，皆訛。」《熏聞》云：「應知善相，不唯空物，亦能感物。故《譬喻經》云：『舍衛國長者名鳩留，產子小字須菩提。有自然福報，食器皆空，所欲皆滿。』然則空非斷無，表妙有之不亡也。」真諦云：「是東方青龍陀佛。」又《增一阿含》云：「喜著好衣，行本清淨，所謂天須菩提。」是知釋門，有二須菩提。</p>
<p>【富樓那彌多羅尼子】《文句》云：「富樓那，翻滿願；彌多羅，翻慈；尼，女也。父於滿江禱梵天求子，正值江滿。又夢七寶器，盛滿中寶入母懷。母懷子，父願獲從，諸遂願故言滿願。彌多羅尼，翻慈行，亦云知識。四韋陀有此品，其母誦之，以此為名。」或名彌<span class='corr'>窒</span>子，翻善知識。支謙譯《度無極經》名滿祝子，謂父於滿江禱梵天而得其子。《西域記》云：「布<span class='corr'>剌</span>拏梅<span class='corr'>呾</span>麗衍尼弗<span class='corr'>呾</span>羅，唐言滿慈子。舊訛略云彌多羅尼子。」</p>
<p>【摩訶迦旃延】什曰：「南天竺婆羅門姓也，善解契經者。」《淨名疏》云：「此翻不定，有云扇繩，有云文飾，未知孰正。」或曰：「此云離有無破我慢心。」</p>
<p>【鄔<span class='note-inline'>(安古)</span>波離】有翻化生，或翻上首，以其持律為眾紀綱，故名。優波釐，或翻近執，以佛為太子時，彼為親近執事之臣。古人云：「佛之家人。」非也。訛云優波離。</p>
<p>【羅睺羅】什曰：「阿脩羅食月時，名羅睺羅。秦言覆障，謂障月明也。羅睺羅六年處母胎所覆障故，因以為名。」西域記云：「羅怙羅，舊曰羅睺羅，又曰羅云，皆訛略也。此云執日。」《淨名疏》曰：「有翻宮生。太子出家，太妃在宮，何得有娠？佛共淨飯王於後證是太子之子，親是宮之所生，因名宮生。」</p>
<p>【阿難】《大論》：「秦言歡喜。佛成道時，斛飯王家使來白淨飯王言：『貴弟生男。』王心歡喜，言：『今日大吉。』語來使言：『是男當字為阿難。』舉國欣慶。又名慶喜。亦翻無染。雖殘思未盡，隨佛入天人龍宮，見女，心無染著故。」《玄》云：「持三藏教。」</p>
<p>【阿難跋陀】此云喜賢。《玄》云：「持通教。」</p>
<p>【阿難迦羅】此云喜海。《玄》云：「持圓教。」《付法藏》有三：一、阿難，此云慶喜，傳聲聞藏。二、阿難跋陀，此云喜賢，持緣覺藏。三、阿難迦羅，此云喜海，持菩薩藏。《圓覺略疏》云：「略是一人，隨德名別。」</p>
</div>
<div class='div-other'><a id='mulu12' />
<p class='h1'>總諸聲聞篇第九</p><p>《法華論》明四種聲聞：一、決定聲聞，定入無餘故；二、增上慢聲聞，未證謂證故；三、退菩提聲聞，退大取小故；四、應化聲聞，內祕外現故。論自釋云：後二與記，前兩不記，根鈍未熟故。天台加佛道聲聞，準經以佛道聲令一切聞，約義據新入者。又以決定聲聞及退菩提，名為住果。荊溪據三種逢值，第三但論遇小，不論遇大，名元住小。故聲聞義浩然非一也。</p>
<p>【賓頭盧】翻不動，字也。</p>
<p>【頗羅墮】姓也。真諦云<span class='corr'>捷</span>疾，亦云利<span class='corr'>根</span>，或廣語。《本行集》翻重<span class='corr'>幢</span>。婆羅門凡十八姓，此居其一。或云賓度羅跋羅墮闍。《感通傳》云：「今時有作賓頭盧聖僧像，立房供養，亦是一途。然須別施空座，前置椀鉢。至僧食時，令大僧為受，不得以僧家盤盂設之。以凡聖雖殊，俱不觸僧食器。若是俗家，則隨俗所設。」恐僧不知，附此編出。</p>
<p>【薄拘羅】《文句》：「此翻善容，色貌端正故。準《賢愚》經，應翻重姓。」《中阿含》：「異學又問：『汝於八十年起欲想否？』答：『不應作如是問。我八十年，未曾起欲想，尚未曾起一念貢高，未曾受居士衣，未曾割截衣，未曾倩他衣，未曾針縫衣，未曾受請，未曾從大家乞食，未曾倚壁，未曾視女人面，未曾入尼房，未曾與尼相問訊，乃至道路亦不共語，八十年坐。』」荊溪云：「弘法之徒，觀斯龜鏡。」</p>
<p>【難陀】《文句》云：「亦云放牛難陀。此翻善歡喜，亦翻欣樂。」《文句記》云：「從初慕道為名，歡喜中勝，故云善也。」</p>
<p>【離<span class='note-inline'>(呂知)</span>婆多】正言頡<span class='note-inline'>(賢結)</span>隷伐多，亦云離越。此翻星宿，或室宿，從星辰乞子。</p>
<p>【摩訶拘絺<span class='note-inline'>(丑夷)</span>羅】《大論》云：「秦言大膝。摩陀羅次生一子，膝骨麁大，故名拘絺羅。舍利弗舅，與姊舍利，論義不如。俱絺羅思惟念言：『非姊力也，必懷智人。寄言母口，未生乃爾，及生長大，當如之何？』故出家作梵志，入南天竺，誓不剪爪，讀十八種經。」</p>
<p>【憍梵鉢提】或云憍梵波提、伽梵婆提、笈房鉢底，此翻牛呞。《法華疏》云：「昔五百世曾為牛王。牛若食後，常事虛哨，餘報未夷，時人稱為牛呞。」《楞嚴》云：「於過去世，輕弄沙門，世世生生有牛呞病。」爾雅作齝，與呞同。郭璞云：「食之已久，復出嚼之。」亦翻牛王，又翻牛相。</p>
<p>【畢陵伽婆蹉<span class='corr'><span class='note-inline'>(七何切)</span>】</span>此云餘習。五百世為婆羅門，餘氣猶高，過恒水叱小婢駐流，非彼實心，蓋習氣也。或名畢藺<span class='note-inline'>(呂進)</span>陀筏蹉，此云餘習，五百生惡性麁言，今得餘習。</p>
<p>【孫陀羅難陀】孫陀羅，此云好愛，妻名也。或云孫陀羅利，此云善妙。難陀云歡喜，<span class='corr'>己</span>號也。簡放牛難陀，故標其妻。</p>
<p>【優樓頻螺迦葉】《文句》翻云木瓜林，近此林居故。孤山云：「此云木瓜癃<span class='note-inline'>(音隆)</span>，胸前有癃，如木瓜故。又云禱此林神而生，故得名也。」</p>
<p>【伽耶迦葉】孤山云：「伽耶，山名，即象頭山也。《文句》翻城，近此山故，家在王舍城南七由旬。」</p>
<p>【那提迦葉】那提翻河。《西域記》云：「捺地迦葉波，舊曰那提迦葉，訛也。緝諸迦葉，例無波字，此亦略也。毘婆尸佛時，共樹剎柱，緣是為兄弟。」</p>
<p>【劫賓那】此云房宿<span class='note-inline'>(音秀)</span>，父母禱房星感子。舊云金毘羅，此翻威如王。</p>
<p>【諾矩羅】此云鼠狼山。</p>
<p>【提婆犀那】《西域<span class='corr'>記》云：</span>「唐言天軍。」</p>
<p>【憂婆提舍】《大論》云：「憂婆，秦言豕。提舍，星名，即舍利弗父字也。」</p>
<p>【優波斯那】《本行集》云：「隋云最上征將。」</p>
<p>【嗢<span class='note-inline'>(烏沒)</span>咀囉】《西域<span class='corr'>記》云：</span>「唐言上。」</p>
<p>【阿折羅】《西域記》云：「唐言所行。」</p>
<p>【迦留陀夷】此云黑光，亦云麁黑，顏色黑光故。</p>
<p>【優陀夷】此云出現，日出時生故。</p>
<p>【優婆尼沙陀】資中，此云塵性，以觀塵性空而得道故。亦名優波尼殺曇。</p>
<p>【周陀】或云周利，此云大路邊生。《佛本行經》云：「其母是長者之女，隨夫他國，久而有孕。垂產思歸，行至中路，即誕其子。如是二度，凡生二子，乃以大小而區別之。大即周陀，小即莎伽陀。」</p>
<p>【莎<span class='note-inline'>(先戈)</span>伽陀】或云槃陀伽，此<span class='corr'>云</span>小路邊生。又翻繼道，以其弟生繼於路邊，故名繼道。</p>
<p>【波濕縛】《西域記》云：「唐言脅，由自誓曰：『我若不通三藏理、不斷三界欲、得六神通、具八解脫，終不以脅而至於席。』故號脅尊者。」</p>
<p>【須跋陀羅】此云好賢。《西域記》云：「唐言善賢，舊曰蘇跋陀羅，訛也。鳩尸那城梵志，年一百二十。」《泥洹經》云：「須跋，聰明多智，誦四毘陀經，一切書論，無不通達，為一切人之所崇敬。聞佛涅槃，方往佛所。聞八聖道，心意開解，遂得初果。從佛出家，又為廣說四諦，即成羅漢。」</p>
<p>【迦多演尼子】《西域記》云：「迦陀衍那，佛滅度後三百年出。造《發智論》，舊訛云迦旃延。」</p>
<p>【末田地】亦名摩田地，亦名摩田提，此云中。阿難化五百僊人，在河中得戒，故曰摩田地。《西域記》云：「達麗羅川中大伽藍側，有刻木慈氏菩薩像，通高百餘尺。末田底迦羅漢，携引匠人，升覩史多天，親觀妙相，往來三返，爾乃功畢。」</p>
<p>【優波毱多】或名優波掘多，此云大護。或云笈<span class='note-inline'>(其劫)</span>多。佛滅百年出，得無學果。《西域記》云：「烏波毱多，唐言近護。秣<span class='note-inline'>(音末)</span>兔羅國，城東五六里，巖間有石室，高二十餘尺，廣三十餘尺，四寸細籌，填積其內。尊者近護，說法化導，夫妻俱證羅漢果者，乃下一籌，異室別族，雖證不記。」</p>
<p>【室縷<span class='note-inline'>(力生)</span>多頻設底俱胝<span class='corr'><span class='note-inline'>(丁尼切)</span>】</span>《西域記》云：「唐言聞二百億。舊譯曰億耳，謬也。長者豪富，晚有繼嗣，時有報者，輒賜金錢二百億，因名其子曰聞二百億。洎乎成立，未曾履地，故其足跖<span class='note-inline'>(音隻)</span>，毛長尺餘，光潤細軟。」又《西域記》云：「富一億財一洛叉，便耳著珠墜，人知富也。或云耳有珠環，價直一億。」</p>
<p>【摩訶波闍波提】此云大生主，又云大愛道，亦云憍曇彌。此翻眾<span class='corr'>主</span>。《西域記》云：「鉢邏闍鉢底，唐言生主。舊云波闍波提者，訛也。」</p>
<p>【耶輸陀羅】此云華色，亦云名聞。悉達次妃，天人知識，出家為尼眾之主。</p>
</div>
<div class='div-other'><a id='mulu13' />
<p class='h1'>宗釋論主篇第十</p><p>群生昏寢，長夜冥冥。先覺警世，慧日赫赫。故《西域記》明四日照世：東有馬鳴，南有提婆，西有龍猛，北有童受；或通宗乎眾典，或別釋於一經。既分照乎四方，乃俱破於群翳，故今此集列論主焉。</p>
<p>【阿濕縛窶<span class='note-inline'>(瞿庾)</span>沙】或名阿濕矩沙。《西域記》云：「唐言馬鳴。」《摩訶衍論》曰：「若尅其本，大光明佛；若論其因，第八地內住位菩薩。西天竺誕生，盧伽為父，瞿那為母，同生利益。過去世中，有一大王，名曰輪陀，有千白鳥，皆悉好聲。若鳥出聲，大王增德；若不出聲，大王損德。如是諸鳥，若見白馬，則其出聲；若不見時，常不出聲。爾時大王，遍求白馬，終日不得。作如是言：『若外道眾，此鳥鳴者，都破佛教，獨尊獨信；若佛弟子，此鳥鳴者，都破外道，獨尊獨信。』爾時菩薩，用神通力，現千白馬，鳴千白鳥，紹隆正法，令不斷絕。是故世尊，名曰馬鳴。」《律宗統要鈔》引緣異此，學者須撿。</p>
<p>【那伽<span class='note-inline'>(是龍)</span>曷樹那】義翻為猛。此出《龍樹勸誡王頌》，彩字函。《西域記》云：「那伽閼<span class='note-inline'>(音遏)</span><span class='corr'>剌樹</span>那，此云龍猛；舊曰龍樹，訛也。」什曰：「本傳云：『其母樹下生之，因<span class='corr'>字</span>阿周那。』阿周那者，樹名也。以龍成其道，故以龍字，號曰龍樹。」《輔行》云：「樹學廣通，天下無敵。欲謗佛經，而自作法，表我無師。龍接入宮，一夏但誦七佛經目，知佛法妙，因而出家。降伏國王，制諸外道。外道現通，化為華池，坐蓮華上，龍樹為象，拔蓮華，撲外道。作三種論：一、大悲方便論，明天文地理，作寶作藥，饒益世間；二、大莊嚴論，明修一切功德法門；三、大無畏論，明第一義，《中觀論》者，是其一品。」《大乘入楞伽》云：「大慧汝應知，善逝涅槃後，未來世當有，持於我法者。南天竺國中，大名德比丘，厥號為龍樹，能破有無宗。世間中顯我，無上大乘法，得初歡喜地，往生安樂國。」</p>
<p>【提婆】此云天。龍樹弟子，波吒釐城，僧屈外道，經十二年，不擊揵<span class='note-inline'>(巨寒)</span>稚<span class='note-inline'>(音地)</span>。提婆重聲，摧伏異道。提婆因入大自在廟，廟金為像，像高六丈，瑠璃為眼，大有神驗，求願必得，怒目動睛。提婆語曰：「神則神矣！本以精靈訓物，而假以黃金瑠璃，威炫<span class='note-inline'>(音縣)</span>於世。何斯鄙哉？」便登梯鑿神眼。眾人咸云：「神被屈辱！」婆曰：「欲知神智，本無慢心；神知我心，復何屈辱？」夜營<span class='corr'>厚</span>供，明日祭神。神為肉身，而無左眼，臨祭歎曰：「能此施設，真為希有！而我無眼，何不施眼？」提婆即剜<span class='note-inline'>(於洹)</span>己眼施之。隨剜隨出，凡施萬眼。神大歡喜，問求何願？婆曰：「我辭不假他，但未信受。」神曰：「如願。」即沒不現。神理交通，咸皆信伏。</p>
<p>【鳩摩羅邏多】《西域記》翻童受。</p>
<p>【室利邏多】《西域記》：「唐言勝受。」《起信論疏》明五日論師，以此論主，照北印度。</p>
<p>【訶梨跋摩】宋言師子鎧<span class='note-inline'>(苦亥)</span>。佛涅槃後九百年出。中天竺國婆羅門子，初依薩婆多部出家，造《成實論》。</p>
<p>【阿僧伽】《西域記》：「唐言無著，是初地菩薩，天親之兄。佛滅千年，從彌沙塞部出家。」三藏傳云：「夜升覩史陀天，於慈氏所，受《瑜伽師地論》、《莊嚴大乘論》、《中邊分別論》；晝則下天，為眾說法。」</p>
<p>【婆藪<span class='note-inline'>(蘇后)</span>盤豆】《西域記》云：「伐蘇畔度，唐言世親。舊曰婆藪盤豆，譯曰天親，訛謬。言天親者，菩薩乃是毘紐天親，故云天親。於說一切有部出家受業，本自北印度至於此也。無著命其門人，令往迎候，至此伽藍，遇而會見。無著弟子，止戶牖外。夜分之後，誦《十地經》，世親聞已，感悟追悔，甚深妙法，昔所未聞。毀謗之愆，源發於舌，舌為罪本，今宜斷除。即執銛<span class='note-inline'>(息廉)</span>刀，將自斷舌。乃見無著<span class='corr'>住</span>立告曰：『夫大乘教者，至真之理也。諸佛所讚，眾聖攸宗。言欲誨汝，爾今自悟，悟其時矣！何善如之？諸佛聖教，斷舌非悔。昔以舌毀大乘，今以舌讚大乘，補過自新，猶為善矣！杜口絕言，其利安在？』作是語已，忽復不見。世親承命，遂不斷舌，且詣無著，諮受大乘。於是研精覃思，製大乘論，凡百餘部，並盛宣行。」</p>
<p>【佛陀僧訶】《西域記》云：「唐言師子覺，無著弟子，密行莫測，高才有聞。二三<span class='corr'>賢</span>哲，每相謂曰：『凡修行業，願覲慈氏。若先捨壽，得遂宿心，當相報語，以知其至。』其師子覺先捨壽命，三年不報。世親菩薩尋亦捨壽，時經六月亦無報命。時諸異學，咸皆譏誚，以為流轉惡趣，遂無靈鑒。其後無著菩薩，於夜初分，方為門人教授定法，燈光忽翳，空中大明。有一天僊乘虛下降，即進階庭，敬禮無著。無著云：『爾來何暮？今至何謂？』對曰：『從此捨壽，往覩史多天，慈氏內眾，蓮華中生。蓮華纔開，慈氏讚曰：「善來廣慧。」旋遶纔周，即來報命。』無著曰：『師子覺者，今在何處？』曰：『我纔旋遶時，見師子覺在外眾中，耽著五欲，無暇相顧。』無著曰：『慈氏何相？演說何法？』曰：『慈氏相好，言不能宣；演說妙法，義不異此。然，菩薩妙音，清暢和雅，聞者忘倦。』」</p>
<p>【陳那】《西域記》云：「唐言童授。妙吉祥菩薩，指誨傳授。如慈恩云：『因明論者，元唯佛說，文廣義散，備在眾經。』故《地持論》云：『菩薩求法，當於何求？當於一切五明處求。』求因明者，為破邪論，安立正道。劫初題目，創標真似。爰暨世親，再陳軌式。雖紀綱已列，而幽致未分，故使賓主對揚，猶疑破立之則。有陳那菩薩，是稱命世，賢劫千佛之一也。匿跡巖藪，栖<span class='corr'>巒</span>等持，觀述作之利害，審文義之繁約。于時巖谷震吼，雲霞變彩。山神捧菩薩足，高數百尺，唱言：『佛說因明論道，願請重弘。』菩薩乃放神光，照燭機感。時，彼南印土按達羅國王，見放光明，疑入金剛喻定，請證無學果。菩薩曰：『入定觀察，將釋深經，心期大覺，非願小果。』王言：『無學果者，諸聖攸仰，請尊速證。』菩薩撫之，欲遂王請。妙吉祥菩薩，因彈指警曰：『何捨大心，方興小志？為廣利益者，當轉慈氏所說《瑜伽》，匡正頹綱，可製因明，重成規矩。』陳那敬受指誨，奉以周旋。於是覃思研精，乃作《因明正理門論》。」又《輔行》云：「迦毘羅僊恐身死，往自在天問。天令往頻陀山，取餘甘子，食可延壽。食已，於林中化為石床。大有不逮者，書偈問石。後為陳那菩薩斥之，書偈石裂。」</p>
<p>【賓伽羅】《中論》序云：「天竺諸國，敢預學者之流，無不翫味斯論，以為喉襟。其染翰申釋者，甚亦不少。今所出者，是天竺梵志，名賓伽羅，秦言青目之所釋也。其人雖信解深法，而辭亦雅中，其間<span class='corr'>乖</span>僻繁重者，法師皆裁而<span class='corr'>裨</span>之。」</p>
<p>【波毘吠伽】《西域記》：「唐言清辯。靜而思曰：『非慈氏成佛，誰決我疑？』遂於觀音菩薩像前，誦隨心陀羅尼。經涉三年，菩薩現身，謂論師曰：『何所志乎？』對曰：『願留此身，待見慈氏。』菩薩曰：『人命難保，宜修勝善，生覩史天，乃見慈氏。』對曰：『志不可奪也。』菩薩又云：『若其然者，宜往馱那羯磔國，城南山巖，執金剛神所，志誠誦持執金剛陀羅尼者，當遂此願。』論師於是往而誦焉。三載之後，神出問云：『伊何所願？』論師對曰：『願留此身，待見慈氏。』神又謂曰：『此巖石內，有修羅宮。如法行請，石壁當開，開即入中，可以見也。』神又謂曰：『慈氏出世，我當相報矣！』論師受命，專精誦持。又經三載，乃呪芥子，以擊石壁，石壁乃開。論師乃與六人入石壁裏，<span class='corr'>入</span>已石壁仍復如故。」</p>
<p>【達磨波羅】《西域記》云：「唐言護法。神負遠遁，因即出家。清辯論師，外示僧佉之服，內弘龍猛之學。聞護法菩薩在菩提樹，宣揚法教，乃命門人往問訊曰：『仰德虛心，為日久矣！然以宿願未果，遂<span class='corr'>乖</span>禮謁。菩提樹者，誓不空見。見當有證，稱天人師。』護法菩薩謂其使曰：『人世如幻，身命若浮，未遑談議。』竟不會見。」</p>
<p>【瞿拏鉢類婆】《西域記》云：「唐言德光。作《辯真》等論，凡百餘部。論主本習大乘，未窮玄奧。因覽《毘婆沙論》，退業而學小乘，作數十部論，破大乘綱紀，成小乘執著。研精雖久，疑情未除。時有提婆犀那羅漢，往來覩史多天。德光願見慈氏，決疑請益。天軍以神通力，接上天宮。既見慈氏，長揖不禮。天軍謂曰：『慈氏菩薩，次紹佛位，何乃自高，敢不致敬！方欲受業，如何不屈？』德光對曰：『尊者此言，誠為指誨。然我具戒苾<span class='note-inline'>(頻必)</span>芻<span class='note-inline'>(刃朱)</span>出家弟子。慈氏菩薩，受天福樂，非出家之侶。而欲作禮，恐非所宜。』菩薩知其我慢心故，非是法器。往來三返，不得請疑。」</p>
<p>【達磨俎<span class='note-inline'>(莊呂)</span>羅多】《西域記》云：「唐言法救。舊曰達磨多羅，訛也。」</p>
<p>【伊濕伐邏】《西域記》云：「唐言自在。」</p>
<p>【佛地羅】《西域記》云：「唐言覺取。」</p>
<p>【<span class='corr'>布剌拏</span>】《西域記》云：「唐言圓滿。」</p>
<p>【僧伽跋陀羅】《西域記》云：「唐言眾賢。」</p>
<p>【佛陀馱娑】《西域記》云：「唐言覺使。」</p>
<p>【尸羅跋陀羅】《西域記》云：「唐言戒賢。」唐奘三藏，親承經論。</p>
<p>【瞿那末底】《西域記》云：「唐言德慧。」</p>
<p>【跋羅縷支】《西域記》云：「唐言賢愛。西印度人，妙極因明，摧大慢婆羅門，生陷地獄。」</p>
<p>【慎那弗呾羅】《西域記》云：「唐言最勝子。製《瑜伽師地》釋論。」</p>
<p>【末笯<span class='note-inline'>(乃胡)</span>曷利他】《西域記》云：「唐言如意。即婆沙論師。」</p>
<p>【般若羯羅】《奘傳》云：「唐言慧生。」</p>
<p>【達摩畢利】《奘傳》云：「唐云法愛。」</p>
<p>【達摩羯羅】《奘傳》云：「唐言法性。」</p>
<p>【阿黎耶馱娑】《奘傳》云：「唐言聖使。」</p>
<p>【阿黎斯那】《奘傳》云：「唐言聖軍。」</p>
<p>【阿黎耶伐摩】《奘傳》云：「唐言聖胄。」</p>
<p>【秣奴若瞿沙】《奘傳》云：「唐言如意聲。」</p>
<p>【達摩欝多羅】此云法尚。佛滅八百年出，造《雜毘曇》。◎</p>
</div>
<div class='div-other'><a id='mulu14' />
<p class='h1'>◎宗翻譯主篇第十一</p><p>彥琮法師云：「夫預翻譯，有八備十條：一、誠心受法，志在益人；二將踐勝場，先牢戒是；三文詮三藏，義貫五乘；四傍涉文史，工綴典詞，不過魯拙；五㦗抱平恕，器量虛融，不好專執；六沈於道術，淡於名利，不欲高衒；七要識梵言，不墜彼學；八傳閱《蒼》、《雅》，粗諳篆隷，不昧此文。十條者：一、句韻；二、問答；三、名義；四、經論；五、歌頌；六、呪功；七、品題；八、專業；九、字部；十、字聲。」《宋僧傳》云：「譯場經館，設官分職，可得聞乎？曰：此務所司，先宗譯主，即齎葉書之三藏，明練顯密二教者是也。次則筆受者，必言通華梵、學綜有空，相問委知，然後下筆。西晉偽秦已來立此員者，即沙門道含、玄賾、姚嵩、聶<span class='note-inline'>(女涉)</span>承遠父子。至于帝王執翰即興，梁武、太后、中宗。又謂之綴文也。次則度語，正云譯語，亦名傳語，傳度轉令生解矣。如翻《顯識論》，沙門戰陀譯語是也。次則證梵本者，求其量果，密以證知，能詮不差，所顯無謬矣。如居士伊舍羅證譯毘柰耶梵本是也。至有立證梵義一員，乃明西義得失，貴令華語下不失梵義也。復立證禪義一員，沙門大通曾充之。次則潤文一位，員數不恒，令通內外學者充之。良以筆受在其油素，文言豈無俚俗，儻不失於佛意，何妨刊而正之。故義淨譯場，李嶠、韋嗣立、盧藏用等二十餘人次文潤色也。次則證義一位，蓋證已譯之文、所詮之義也。如譯《婆沙論》，慧嵩、道朗等三百人，考證文義，唐復禮累場充其任焉。次有梵唄者，法筵肇啟，梵唄前興，用作先容，令生物善。唐永泰中方聞此位也。次有校勘，清隨、彥琮覆疏文義，蓋重慎之至也。次有監護大使，後周平高公侯壽為總監校校，唐房梁公為奘師監護相。次觀楊慎交、杜行顗等充之。或用僧員，則隋以明穆、曇遷等十人，監掌翻譯事，詮定宗旨也。」《譯經圖紀》云：「惟孝明皇帝永平三年，歲次庚申。帝夢金人，項有日光，飛來殿庭。上問群臣。太史傅毅對曰：『臣聞西域有神，號之為佛。陛下所夢，其必是乎。』至七年，歲次甲子，帝勅郎中蔡愔<span class='note-inline'>(挹淫)</span>、中郎將秦景、博士王遵等一十八人，西尋佛法。至印度國，請迦葉摩騰、竺法蘭，用白馬馱經，并將畫釋迦佛像，以永平十年歲次丁卯至于洛陽。帝悅，造白馬寺，譯《四十二章經》。至十四年正月一日，五岳道士褚善信等負情不悅，因朝正之次表請較試。勅遣尚書令宋庠引入長樂宮。帝曰：『此月十五日，大集白馬寺南門。』爾日，信等以靈寶諸經置道東壇上，帝以經像舍利置道西七寶行殿上。信等遶壇涕泣啟請天尊，詞情懇切，以栴檀柴等燒經，冀經無損，並為灰燼。先時升天、入火、履水、隱形，皆不復能，善禁呪者呼策不應。時太傅張衍語信曰：『所試無驗，印是虛妄，宜就西域真法。』時南岳道士費叔才等慚忸自感而死。時佛舍利光明五色直上空中，旋環如蓋，遍覆大眾，映蔽日輪。摩騰先是阿羅漢，即以神足游空，飛行坐臥神化自在。時天雨寶華及奏眾樂，感動人<span class='corr'>情</span>。摩騰復坐，法蘭說法。時眾咸喜，得未曾有。時後宮陰夫人王婕<span class='note-inline'>(音接)</span>妤<span class='note-inline'>(以諸)</span>等一百九十人出家，司空楊城侯劉善峻等二百六十人出家，四岳道士呂慧通等六百二十人出家，京都張子尚等三百九十一人出家。帝親與群宮為出家者剃髮給施供養，經三十日。造寺城外七所安僧，城內三寺安尼。」具如漢明《法本內傳》<span class='note-inline'>(道家尹文操斥《法本內傳》是羅什門僧妄造。通惠辨云：「明帝夢金人事，出《後漢．紀》，此若虛妄，豈名信史耶。又《吳書》闞澤對吳主云：『褚善信、費叔才自感而死。』豈是羅什門徒所造？」)</span>。</p>
<p>【迦葉摩騰】中印度人，婆羅門種。幼而敏悟，兼有風姿，博學多聞，特明經律，思力精拔，探賾鉤深，敷文析理，義出神表。嘗游西印度，有一小國，請騰講《金光明經》。俄而隣國興師來將踐境，輒有事礙，兵不能進。彼國兵眾，疑有異術，密遣使<span class='corr'>覘</span>。但見君臣安然共聽，其所講經，明地神王護國之法。於是彼國覩斯神驗，請和求法。時，蔡愔等，殷請於騰，騰與愔等俱來見帝，終于洛陽。</p>
<p>【竺法蘭】中印度人。少而機悟，淹雅博愛，多通禪思，妙窮毘尼。誦經百餘萬言，學徒千餘。居不求安，常懷弘利，戒軌嚴峻，眾莫能窺。遇愔求請，便有輕舉之志，而國主不聽。密與騰同來，間行後至，共譯《四十二章》。騰卒，自譯五經。</p>
<p>【曇摩迦羅】此云法時，印度人也。幼而才敏，質像傀<span class='note-inline'>(公回)</span>偉，善四韋陀，妙五明論。圖讖運變，靡所不該。自謂在世，無過於己。嘗入僧坊，遇見法騰毘曇，殷勤尋省，莫知旨趣。乃深歎曰：「佛法鉤深！」因即出家，誦大小乘，游化許洛。《事鈔》云：「自漢明夜夢之始，迦竺傳法已來，迄至曹魏之初，僧徒極盛，未稟歸戒，止以翦落殊俗。設復齋懺，事同祀祠。後有中天竺曇摩迦羅，誦諸部毘尼。以魏嘉平至雒陽，立羯磨受法，中夏戒律始也。準用十僧，大行佛法，改先妄習，出《僧祇戒心》。又有安息國沙門曇諦，亦善律學，出《曇無德羯磨》，即大僧受法之初也。」</p>
<p>【康僧鎧】印度人。廣學群經，義暢幽旨。嘉平四年，於洛陽白馬寺，譯《無量壽經》。</p>
<p>【支謙】月氏國優婆塞也。漢末游洛，該覽經籍及諸伎藝，善諸國語。細長黑瘦，白眼黃<span class='corr'>睛</span>。時人語曰：「支郎眼中黃，形軀雖細是智囊。」武烈皇帝，以其才慧，拜為博士。謙譯經典，深得義旨。</p>
<p>【維祇難】此云障礙。印度人。學通三藏，妙善四含，游化為業，武昌譯經。</p>
<p>【康僧會】康居國大丞相之長子。世居印度，年未齒學，俱喪二親。至性篤孝，服畢入道。厲行清高，弘雅有量。解通三藏，慧貫五明。辯於樞機，頗屬文翰。以吳初染佛法，大化未全，欲使江左興立圖寺。赤烏四年，仗錫建康，楊都譯經。</p>
<p>【竺曇摩羅察】此云法護，月氏國人。甚有識量，天性純懿，操行精苦，篤志好學，萬里尋師。屆茲未久，博覽六經，游心七籍。解三十六種書，詰訓音義無不備識。日誦萬言，過目咸記。先居燉煌，後處青門。《大周目錄》云：「太康七年，譯《正法華》。」</p>
<p>【尸利密多羅】此云吉友，西域太子。以國讓弟，遂為沙門。天姿高朗，風神俊邁，儀貌卓然，出於物表。晉元帝世，來游建康。王公雅重，世號高座法師。譯《灌頂》等經。</p>
<p>【瞿曇僧伽提婆】或名提和，此云眾天，罽賓國人。風<span class='corr'>采</span>可範，樞機有彰。沈慮四禪，研心三藏。初於符秦帝國，譯阿毘曇八犍度等。</p>
<p>【卑摩羅叉】此云無垢眼，罽賓國人。澄靜有志，履道苦節，世號青目律師。羅什師事，改譯什公《十誦》。</p>
<p>【佛馱跋陀羅】此云覺賢。大乘三果人，甘露飯王之苗裔。於此與羅什相見，什所有疑，多就咨決。東晉義熙十四年，於謝司空寺，譯《華嚴》六十卷。堂前池內，有二童子，常從池出，捧香散華。</p>
<p>【法顯】姓<span class='corr'>龔</span>，平陽武陽人。常翫經律，舛缺誓志尋求。以晉安帝隆安三年，歲次己亥，游歷印度。義熙元年，歲次乙<span class='corr'>巳</span>，汎海而還。楊都譯經。</p>
<p>【曇摩耶舍】此云法稱。罽賓國人，少而好學，長而彌篤。神爽高雅，該覽經律，陶思八禪，游心七覺，明悟出群，幽鑒物表。欲苦節求果，天神語云：「何不觀方弘化，而獨守小善？」於是歷游諸國，譯《差摩》等經。</p>
<p>【鳩摩羅什婆】此云童壽，祖印度人。父以聰敏見稱，龜茲王聞，以女妻之，而生於什。什居胎日，母增辯慧。七歲出家，日誦千偈，義旨亦通。至年九歲，與外道論義，辨挫邪鋒，咸皆愧伏。年十二，有羅漢奇之，謂其母曰：「常守護之。若年三十五，不破戒者，當大興佛法，度無數人。」又習五明，四韋陀典，陰陽星算，必窮其妙。後轉習大乘，數破外道，近遠諸國，咸謂神異。母生什後，亦即出家，聰拔眾尼，得第三果。什既受具，母謂之曰：「方等深教，應大闡秦都，於汝自身無利，如何？」什曰：「菩薩之行，利物亡軀，大化必行，鑪鑊無恨。」從此已後，廣誦大乘，洞其祕奧。西域諸王，請什講說，必長跪座側，命什蹹登。符堅建元九年，太史奏云：「有德星現，外國當有大德智人入輔中國。」堅曰：「朕聞西域有羅什，襄陽有道安，將非此耶？」後遣將軍呂光等，率兵七萬西伐龜茲。光與什同來，什在道數言應變，光盡用之。光據西涼，亦請什留。至姚秦弘始三<span class='corr'>年</span>，興滅西呂，方入長安。秦主興厚加禮之，延入西明閣及逍遙園，別館安置。勅僧䂮<span class='note-inline'>(音略)</span>等八百沙門，諮受什旨。興卑萬乘之心，尊三寶之教，於草堂寺，共三千僧，手執舊經，而參定之，莫不精究，洞其深旨。時有僧叡，興甚嘉焉，什所譯經，叡並參正。然什詞喻婉約，出言成章，神情鑒徹，慠岸出群，應機領會，鮮有其匹。且篤性仁厚，汎愛為心，虛<span class='corr'>己</span>善誘，終日無倦。南山律師嘗問天人陸玄暢云：「什師一代所翻之經，至今若新，受持轉盛，何耶？」答云：「其人聰明，善解大乘，已下諸人，並皆俊<span class='corr'>乂</span>，一代之寶也。絕後光前，仰之所不及。故其所譯，以悟達為先，得佛遺寄之意也。又從毘婆尸佛已來譯經。」又云：「什師位階三賢，文殊指授，令其刪定。」</p>
<p>【佛駄耶舍】此云覺明。罽賓國人。操行貞白，戒節堅固，儀止祥淑，視瞻不凡。五明四韋之論、三藏十二之典，特悟深致，流辯無滯。以姚秦弘始年，達于姑<span class='corr'>臧</span>。什先師之，勸興往邀，興即勅迎，并有贈遺。笑不受曰：「明旨既降，便應載馳，檀越待士既厚，脫如羅什見處，未敢聞命。」重使敦喻，方至長安。興自出迎，別立新省於逍遙園，四事供養，並皆不受。時至分衛，一食而已。耶舍赤髭，時人號為赤髭毘婆沙。興凡所供給，衣服臥具，滿三間屋，不以關心。興為貨之造寺。</p>
<p>【曇摩讖】或曇無讖，此云法豐。中印度人。日誦萬言，初學小乘五明諸論，後遇白頭禪師教以大乘，十日交諍，方悟大旨。讖明解呪術，所向皆驗，西域號為大神呪師。以北涼沮渠玄始元年至姑<span class='corr'>臧</span>，齎《涅槃經》前分十卷并菩薩戒，止於傳舍。慮失經本，枕之而臥。夜有神人，牽讖墮地，讖謂為盜。如是三夕，乃聞空中聲曰：「此是如來解脫之藏，何為枕之！」讖聞漸寤，乃安高處。盜者夜捉，提舉不能。明旦讖持，不以為重。盜謂聖人，悉來拜謝。遜聞讖名，厚遇請譯。</p>
<p>【佛馱斯那】此翻覺軍。天才聰朗，誦半億偈經，明了禪法。西方諸國，號為人中師子。口誦梵本，北涼譯經。</p>
<p>【浮陀跋摩】此云覺鎧。西域人。志操明直，聰悟出群。雖復遍集三藏，<span class='corr'>偏</span>善《毘婆沙論》。常誦此部，用為心要。</p>
<p>【智猛】雍州人，稟性端厲，明行清白。少襲法服，修業專誠，志度宏邈。情深佛法，西尋靈迹。北涼永和年中，西還翻譯。</p>
<p>【曇摩蜜多】此云法秀。罽賓國人。生而連眉，沈邃慧鑒。常有善神，潛形密護。每之國境，神夢告王，去亦如之。宋文元嘉，建業翻譯。</p>
<p>【畺梁耶舍】此云時稱。西域人。性剛直，寡嗜欲，深善三藏，多所諳知，尤工禪思。宋文元嘉元年，鐘山翻譯，僧含筆受。</p>
<p>【伊葉波羅】此云自在。西域人。善通三藏，解貫四含。宋文元嘉，彭城翻譯。</p>
<p>【智嚴】涼州人。道化所被，幽顯咸伏。未出家前，曾犯五戒。後受僧具，疑不得戒。遂泛海至印度，咨問羅漢，亦不能決。為詢彌勒，慈氏答云得戒。嚴甚喜焉。得經梵本。宋文元嘉，楊都翻譯。</p>
<p>【求那跋摩】宋云功德鎧，罽賓王之少子。洞明九部，博曉四含，深達律品，妙入禪要，誦經百餘萬言。罽賓王薨，眾請紹位，恐為戒障，遂林栖谷飲，孤行山野，遁跡人世。形儀感物，見者發心。宋文元嘉，達于建業，帝曰：「弟子常欲齋戒不殺，迫以身徇於物，不獲從志。法師何以教之？」對曰：「夫道在心，不在事；法由己，非由人。且帝王與匹夫，所修各異。匹夫身賤名劣，言令不威；若不剋己苦躬，將何為用？帝王以四海為家，兆民為子，出一嘉言，士女咸悅；布一善政，人神以和。固當刑不夭命，役無勞力；則使風雨適時，寒暖應節，百穀滋繁，桑麻欝茂。如此持齋，齋亦大矣！如此不殺，德亦眾矣！寧在缺半日之食，全一禽之命，然後方為弘濟耶！」帝大悅曰：「法師所言，真謂開悟人心，明達物理，談盡於人天之際矣。」《事鈔》云：「宋元嘉七年，至楊州，譯《善戒》等經。為比丘尼受具初緣。又後有師子國尼八人來至，云：『宋地未經有尼，何得二眾受戒？』摩云：『尼不作本法者，得戒得罪。尋佛制意，法出大僧。但使僧法成就，自然得戒。所以先令作本法者，正欲生其信心，為受戒方便耳。至於得戒，在<span class='corr'>大</span>僧羯磨時生也。』諸尼苦求更受。答曰：『善哉！夫戒、定、慧品，從微至著。若欲增明，甚相隨喜。』且令西尼學語，更往中國請尼，令足十數。至元嘉十年，有僧伽跋摩者，此云眾鎧，解律雜心。自涉流沙，至楊州。初求那許尼重受，未備而終。俄而師子國尼鐵索羅等三人至京，足前十數，便請眾鎧為師於壇上，為尼重受。」</p>
<p>【寶雲】證第二果。西涼州人。自少出家，精勤碩學，志韻剛潔，不偶世群。求法懇惻，忘身徇道。以晉隆安年初，西尋靈迹，經羅剎之野，聞天鼓之音，禮釋迦影迹，受羅漢之語。歷遊西方，善梵書語。印度字音、訓釋詞<span class='corr'>句，</span>悉皆備解。後來長安，復至江左。</p>
<p>【求那跋陀羅】此云功德賢。中印度人。幼學五明、四韋陀論。志性明敏，度量該博。後遇《雜心》，莫測涯際，方悟佛法崇深。投簪落彩，專精志業，博通三藏。慈和恭恪，事師盡禮，捨小學大，深悟幽旨。宋文勅住祇洹。荊州刺史南譙王劉義宣，嘗請講《華嚴經》。跋陀自愧未善宋言，旦夕禮懺，求觀世音。忽夢有人，白服持劍，擎一人頭來，謂陀曰：「何故憂耶？」陀以意對。答曰：「不須多憂！」即便以劍易於陀首，更安新頭。問曰：「得無痛耶？」答曰：「不痛。」既寤，心神喜悅，於是就講，辨注若流。後還楊都，屬帝宴會，王公畢集。帝欲試其機辨，並解人意不？帝見其白首，而謂曰：「師今日不負遠來之意，自外知何，唯有一在？」賢即答言：「慕化遠來，天子恩遇，垂三十載，今年七十一，唯一死在。」帝大悅。</p>
<p>【曇無竭】此云法勇，亦云法上。姓李，黃龍人。幼為沙彌，勤修苦行，持戒誦經，為師所重。嘗聞法顯躬踐佛國，慨然<span class='corr'>有</span>忘身之誓。以武帝永初年，招集同志僧猛等二十五人，共遊西域二十餘年。自餘並死，唯竭獨還。於罽賓得梵經本，楊都翻譯。</p>
<p>【功德直】西域人。道契既廣，善誘日新。宋大明年，到荊州，為釋玄暢翻譯。暢刊正文義，詞旨婉密。舒手出香，掌中流水，莫之測也。</p>
<p>【達摩摩提】此云法意，西域人。悟物情深，隨方啟喻。齊武永明，譯〈提婆達多品〉。</p>
<p>【求那毘地】此云德進。中印度人。誦大小乘二十萬言，陰陽圖讖，莫不窮究。執錫戒塗，威儀端肅，齊武永明翻譯。</p>
<p>【曇摩流支】此云法希，亦曰法樂。南印度人。偏以律藏傳名，弘道為務，感物而動，遊魏洛陽。</p>
<p>【菩提流支】此名覺希。北印度人。遍通三藏，妙入<span class='corr'>惣</span>持，志在弘法，廣流視聽。魏宣武帝，洛陽翻譯。</p>
<p>【勒那摩提】或云婆提，此言寶意。中印度人。誦一億偈，博<span class='corr'>贍</span>之富，理事兼通，光明禪法。魏宣武帝，請講《華嚴》，詞義開悟。忽於高座，見大官執笏云：「天帝請師講《華嚴》。」意曰：「今法席未終，經訖從命；然法不獨資，都講、香火、維那、梵唄，請亦定之。」使如其言。<span class='corr'>講</span>將了，見前使來迎。果與都講等五人，俱於座終，道俗咸覩。</p>
<p>【曼陀羅】此言弱聲，亦云弘弱。扶南國人，神解超悟，幽明畢觀。無憚夷險，志存弘化。梁武楊都翻譯。</p>
<p>【波羅末陀】此云真諦，亦云拘那羅陀，此曰親依。西印度優禪尼國人。景行澄明，器宇清肅，風神爽拔，悠然自遠。群藏廣部，<span class='corr'>罔</span>不措懷，藝術異解，遍素諳練。梁武泰清，於寶雲殿譯經。屬侯景紛糺，乃適豫章、始興、南康等，雖復恓<span class='corr'>惶，</span>譯業無輟。即汎舶西歸，業風賦命，飄還廣州。住制止寺翻譯。訖陳<span class='corr'>泰</span>建，譯五十部。</p>
<p>【闍那崛多】此言志德。北印度人，剎帝利種。少懷達量，長垂清範，遊涉行化，來達茲境。周武帝世，譯《普門》重頌。</p>
<p>【達摩笈多】隋言法密，南賢豆國人。開皇十年，來屆瓜州。文帝延入京寺，義理允正，稱經微旨。然而慈恕立身，恭和成性；心非道外，行在說前；戒地夷而靜，定水幽而潔。經洞字原，論探聲意；容儀祥正，懃節高猛。誦響繼昏晨，法言通內外。好端居而簡務，<span class='corr'>貴</span>寡欲而息求，無倦誨人，有踰利己。至煬帝定鼎東都，置翻譯館。</p>
<p>【波羅頗迦羅】唐言作明知識，或云波頗，此云智光。中印度人，剎帝利種。識度通敏，器宇沖邃，博窮內外，研精大小。誓傳法化，不憚艱危，遠涉葱河，貞觀屆此。</p>
<p>【玄奘】河南洛陽人，俗姓陳氏，頴川陳仲弓之後。鳩車之齡落䰂，竹馬之齒通玄。牆仞干霄，風神朗月，京洛名德，咸用器之。戒具云畢，偏肆毘尼，儀止祥淑，妙式群範。閱筌蹄乎九丘，探幽旨于八藏。常慨教缺傳匠、理翳譯人，遂使如意之寶不全，雪山之偈猶半。於是杖錫裹足履險若夷，既戾梵境，籌諮無倦。五明四含之典、三藏十二之筌、七例八轉之音、三聲六釋之句，皆盡其微，畢究其妙。法師討論，一十七周，遊覽百有餘國。貞觀十九年，迴靶<span class='note-inline'>(布訝)</span>上京，勅弘福寺翻譯。已上多出靜邁法師《譯經圖紀》。</p>
<p>【伽梵達摩】智昇《續譯經圖紀》云：「唐云尊法。西印度人，譯《大悲經》。」</p>
<p>【阿地瞿多】唐言無極高，中印度人。學窮滿字，行潔圓珠，精練五明，妙通三藏。天皇永<span class='corr'>徽，</span>長安翻譯。</p>
<p>【那提】唐言福生。具依梵言，則云布如焉伐耶，此但訛略，而云那提也。本中印度人。慈恩翻譯。</p>
<p>【地婆訶羅】唐言日照，中印度人。洞明八藏，博曉四含。戒行清高，學業優<span class='corr'>贍</span>，尤工呪術，兼洞五明。志在利生，來譯弘福。</p>
<p>【佛陀多羅】唐云覺救。罽賓人也。於白馬寺譯《圓覺經》。</p>
<p>【佛陀波利】唐云覺護，罽賓國人。忘身徇道，遍觀靈跡。聞文殊在清涼山，遠<span class='corr'>涉</span>流沙，躬來禮謁。天皇儀鳳元年，杖錫五臺，虔禮聖容。倏見一翁，從山出來，作婆羅門語，謂波利曰：「師何所求？」波利答曰：「聞文殊隱山，來欲瞻禮。」翁曰：「師將《佛頂尊勝陀羅尼經》來不？此土眾生，多造諸罪。佛頂呪，除罪祕方，若不將經，徒來無益。縱見文殊，何必能識？可還西國，取經傳此，弟子當示文殊所在。」波利便禮，舉頭不見老人。遂返本國，取得經來，狀奏天皇。遂令杜行顗及日照三藏，於內共譯，經留在內。波利泣奏：「志在利人，請布流行。」帝愍專志，遂留所譯之經，還其梵本。波利將向西明，與僧順貞，共譯《佛頂尊勝陀羅尼經》。所願已畢，持經梵本，入於五臺，于今不出。</p>
<p>【實叉難陀】唐言學喜。于闐國人。智度弘曠，利物為心。善大小乘，兼異學論。天后明揚佛日，敬重大乘，以《華嚴》舊經處會未備，遠聞于闐有斯梵本，發使迎請。實叉與經同來，赴洛重譯。</p>
<p>【義淨】齊州人，俗姓張，字文明。髫齓之年，辭榮落䰂，遍詢名匠，廣探群籍。內外通曉，今古遍知。年十有五，志遊西域，遍師名匠，學大小乘。所為事周，還歸故里。凡所遊歷，三十餘國。往來問道，出二十年。天后證聖，河洛翻譯。</p>
<p>【達摩流支】唐言法希，天后改為菩提流志，唐云覺愛。南印度人，<span class='corr'>婆</span>羅門種，姓迦葉氏。聰叡絕倫，風神爽異。生年十二，外道出家，年登耳順，自謂孤行，撩僧論議，䞈<span class='note-inline'>(居委)</span>以身事。時有耶舍瞿沙，知其根熟，遂與交論。未越機關，詞理俱屈，始知佛日高明，匪螢燈並照，法海深廣，豈涓渧等潤，投身敬事，專學佛乘。未越五年，通達三藏。天皇遠聞雅譽，遣使往邀，未及使還，白雲遽駕，暨天后御極，赴京翻譯。至和帝龍興，譯《寶積經》。此經玄奘昔翻數行，乃歎：「此土群生，未有緣矣，余氣力衰竭。」因而遂輟。和帝命志續奘餘功，遂譯于世。</p>
<p>【般<span class='corr'>剌</span>蜜帝】唐云極量。中印度人。懷道觀方，隨緣濟度，展轉遊化，達我支那。乃於廣州制旨道場，譯《首楞嚴》。自漢至唐，翻譯儒釋，總有二百九十二人，今略編集。現行經人，苟欲具知，當披新舊《譯經圖紀》。</p>
<p>【釋迦彌多羅】此云能支。師子國長壽沙門，三果聖人，唐高宗敬重。</p>
<p>【彌伽釋迦】說題云：「釋迦稍訛，正云鑠佉，此曰雲峯。」璿云：「此云能降伏。」</p>
</div>
<div class='div-other'><a id='mulu15' />
<p class='h1'>七眾弟子篇第十二</p><p>《大論》云：「佛弟子七眾：一、比丘，二、比丘尼，三、學戒尼，四、沙彌，五、沙彌尼，六、優婆塞，七、優婆夷。」然諸經中標四眾者，自古皆以比丘、比丘尼、優婆塞、優婆夷為四眾。天台乃立發起、當機、影響、結緣以為四眾。是則七眾雖別，四眾咸通，七四共成二十八眾。</p>
<p>【室灑】舊翻弟子，新云所教。南山曰：「學在我後名弟，解從師生名子。」天台云：「師有匠成之能，學者具資稟之德，資則捨父從師，敬師如父。師之謙讓，處資如弟。故夫子云：『回也處余如父，余也處回如弟。』」律云：「和尚於弟子，當生兒想；弟子於和尚，當生父想。」司馬彪曰：「徒弟子，謂門徒弟子。」《老子》云：「善人，不善人之師；不善人，善人之資也。」南山云：「佛法<span class='corr'>增益</span>廣大，實由師資相攝，互相敦遇，財法兩濟，日益業深，行久德固，皆賴此矣。比真教陵遲，慧風掩扇，俗懷侮慢，道出非法；並由師無率誘之心，資缺奉行之志，二彼相捨，妄流鄙境，欲令道光，焉可得乎！」</p>
<p>【比丘】《大論》云：「比丘名乞士，清淨活命故。復次，比名破，丘名煩惱，能破煩惱故。復次，比名怖，丘名能，能怖魔王及魔人民。」《淨名疏》云：「或言有翻，或言無翻。言有翻者，翻云除饉。眾生薄福，在因無法自資，得報多所饉乏。出家戒行，是良福田，能生物善，除因果之饉乏也。言無翻者，名含三義。《智論》云：『一破惡、二怖魔、三乞士。一、破惡者，如初得戒，即言比丘。以三羯磨，發善律儀，破惡律儀，故言破惡。若通就行解，戒防形非，定除心亂，慧悟想虛，能破見思之惡，故名破惡。二、怖魔者，既能破惡，魔羅念言：「此人非但出我界域，或有傳燈，化我眷屬，空我宮殿。」故生驚怖。通而言之，三魔亦怖。三名乞士者，乞是乞求之名，士是清雅之稱。出家之人，內修清雅之德，必須遠離四邪，淨命自居，福利眾生，破憍慢心，謙下自卑，告求資身，以成清雅之德，故名乞士。』又云：『此具三義：一殺賊，從破惡以得名；二不生，從怖魔而受稱；三應供，因乞士以成德。』《涅槃》說四種比丘：一者畢竟道<span class='note-inline'>(無學)</span>；二者示道<span class='note-inline'>(初二三果)</span>；三者受道<span class='note-inline'>(通內外凡)</span>；四者污道，犯四重者。」《善見論》云：「善來得戒，三衣及瓦鉢，貫著左肩上。鉢色如青欝鉢羅華，袈裟鮮明如赤蓮華，針線斧子漉囊備具。」</p>
<p>【比丘尼】《善見》云：「尼者，女也。」《文句》云：「通稱女為尼。」《智論》云：「尼得無量律儀故，應次比丘。佛以儀法不便，故在沙門後。」比丘尼，稱阿姨師姨者，通慧《指歸》云：「阿平聲，即無遏音，蓋阿音轉為遏也。有人云：『以愛道尼，是佛姨故，傚喚阿姨。』今詳梵云阿梨夷，此云尊者，或翻聖者。今言阿姨，略也。《僧祗》云：『阿梨耶僧聽。』是也。《事鈔．尼眾篇》云：『《善見》佛初不度女人出家，為滅正法五百年；後為說八敬，聽出家，依教行故，還得千年。今時不行，隨處法滅。』《會正記》云：『佛成道後十四年，姨母求出家，佛不許度。阿難為陳三請，佛令慶喜傳八敬向說：若能行者，聽汝出家。彼云頂戴持。』言八敬者：一者、百歲比丘尼，見初受戒比丘，當起迎<span class='corr'>送</span>，禮拜問訊，請令坐；二者、比丘尼不得罵謗比丘；三者、不得舉比丘罪，說其過失，比丘得說尼過；四者、式叉摩那，已學於戒，應從眾僧，求受大戒；五者、尼犯僧殘，應半月在二部僧中行摩那埵；六者、尼半月內，當於僧中求教授人；七者、不應在無比丘處夏安居；八者、夏訖，當詣僧中求自恣人。如此八法，應尊重恭敬讚歎，盡形不應違。今述頌曰：『禮不罵謗不舉過，從僧受戒行摩那，半月僧中求教授，安居近僧請自恣。』」</p>
<p>【式叉摩那】此云學法女。《四分》：「十八童女，應二歲學戒。」又云：「小年曾嫁，年十歲者，與六法，十誦中六法練心也。能持六法，方與受具。二年者，練身也，可知有胎無胎。」《事鈔》云：「式叉尼具學三法：一學根本，謂四重是；二學六法，即羯磨所謂染心相觸、盜人四錢、斷畜生命、小妄語、非時食、飲酒也；三學行法，謂一切大尼戒行，並須學之。若學法中犯者，更與二年羯磨。」《僧祇》云：「在大尼下，沙彌尼上坐。」今述頌曰：「染心相觸盜四錢，斷畜生命小妄語，戒非時食及飲酒，是名式叉學六法。」</p>
<p>【沙彌】《南山．沙彌別行篇》云：「此翻息慈，謂息世染之情，以慈濟群生也。」又云：「初入佛法，多存俗情，故須息惡行慈也。」《音義》云：「沙彌二字，古訛略也。唐三藏云：『室利摩拏路迦，此翻勤策男。』《寄歸傳》云：『授十戒已，名室羅末尼，譯為求寂。最下七歲，至年十三者，皆名驅烏沙彌。若年十四至十九，名應法沙彌。若年二十已上，皆號名字沙彌。』」</p>
<p>【沙彌尼】奘三藏云：「室利摩拏<span class='corr'>理</span>迦，此云勤策女。」</p>
<p>【優婆塞優婆夷】肇曰：「義名信士男、信士女。」《淨名疏》云：「此云清淨士、清淨女。亦云善宿男、善宿女。雖在居家，持五戒，男女不同宿，故云善宿。」此未可定用。荊溪云：「依餘經文，但云近佛，得善宿名。不可定云男女不同宿也。」《涅槃疏》云：「一日一夜受八戒者，名為善宿優婆塞。」《西域記》云：「鄔波索迦，唐言近事男。舊曰伊蒲塞，又曰優婆塞，皆訛也。鄔波斯迦，唐言近事女。舊優婆斯，又曰優婆夷，皆訛也。言近事者，親近承事諸佛法故。」《後漢書》名伊蒲塞，注云即優婆塞也。中華翻為近住，言受戒行，堪近僧住也。或名檀那者，《要覽》曰：「梵語陀那鉢底，唐言施主，今稱檀那，訛陀為檀，去鉢底留那也。」思大乘論云：「能破慳悋嫉妬，及貧窮下賤苦，故稱陀。後得大富，及能引福德資糧，故稱那。又稱檀越者，檀，即施也。此人行施，越貧窮海。」◎</p>
</div>
<div class='div-other'><a id='mulu16' />
<p class='h1'>◎釋氏眾名篇第十三</p><p>古者出家，從師命氏，如帛法祖、竺道生之流也。東晉安法師受業佛圖澄，乃謂師莫過佛，宜通稱釋氏。後《增一阿含》流傳此土，經敘佛告諸比丘：「有四姓出家者，無復本姓，但言沙門釋子<span class='note-inline'>(是釋子非沙門，乃王種也；是沙門非釋子，婆羅門也；是沙門是釋子，乃比丘也；非沙門非釋子，二賤姓也)</span>。所以然者，生由我生，成由法成，其猶四大河皆從阿耨泉出。」又《彌沙塞》云：「汝等比丘雜類出家，皆捨本姓稱釋子沙門。」又《長阿含》云：「彌勒弟子皆稱慈子，自非大權應迹，豈能立姓與經懸合？故天神稱為印手菩薩。」然《淨名》云：「夫出家者，為無為法。」天台釋云：「若見佛性，出二死家，方真出家。應具四句：一形心俱不出；二形出心不出；三形不出心出，即是觀行出家<span class='note-inline'>(什曰：『若發無上道心，心超三界，形雖有繫乃真出家。』)</span>；四者形心俱出。」故南山云：「真誠出家者，怖四怨之多苦，厭三界之無常，辭六親之至愛，捨五欲之深著。能如是者，名真出家。則可紹隆三寶、度脫四生，利益甚深，功德無量。」其眾名號，今列翻譯。</p>
<p>【僧伽】《大論》：「秦言眾多比丘，一處和合，是名僧伽。譬如大樹叢林，是名為林。」《淨名疏》云：「律名四人已上，皆名眾。」《律鈔》曰：「此云和合眾。和合有二義：一理和，謂同證擇滅故；二事和，別有六義：戒和同修，見和同解，身和同住，利和同均，口和無諍，意和同悅。什師云：『欲令眾和，要由六法：一以慈心起身業；二以慈心起口業；三以慈心起意業；四若得食時，減鉢中飯，供養上座一人、下座一人；五持戒清淨；六漏盡智慧。』肇曰：『非真心無以具六法，非六法無以和群眾。如眾不和，非敬順之道也。』」又僧名良福田者，《報恩經》云：「眾僧者，出三界之福田，謂比丘具有戒體，戒為萬善之根。是故世人歸信，供養種福，如沃<span class='corr'>壤</span>之田，能生嘉苗，故號良福田。」《大論》云：「是僧四種：一有羞僧，持戒不破，身口清淨，能別好醜，未得道；二無羞僧，破戒，身口不淨，無惡不作；三啞羊僧，雖不破戒，根鈍無慧，不別好醜，不知輕重，不知有罪無罪。若有僧事，二人共諍，不能斷決，默然無言，如白羊人殺，不能作聲；四實僧，若學無學，住四果中，行四向道，是名實僧。」唐太宗嘗問玄奘三藏：「欲樹功德，何最饒益？」法師對曰：「眾生寢惑，非慧莫啟；慧<span class='corr'>芽</span>抽植，法為其資；弘法由人，即度僧為最。」</p>
<p>【沙門】或云桑門，或名沙迦懣<span class='note-inline'>(門字上聲)</span>曩，皆訛。正言室摩那拏，或舍羅磨拏。此言功勞，言修道有多勞也。什師云：「佛法及外道，凡出家者，皆名沙門。」肇云：「出家之都名也。秦言義訓勤行，勤行取涅槃。」《阿含經》云：「捨離恩愛，出家修道，攝御諸根，不染外欲；慈心一切，無所傷害；遇樂不忻，逢苦不戚，能忍如地，故號沙門。」《後漢書．郊祀志》云：「沙門，漢言息心，削髮去家，絕情洗欲，而歸於無為也。」《瑞應》云：「息心達本源，故號為沙門。」或云具名沙門那，此云乏道。以為良福田故，能斷眾生饉乏；以修八正道故，能斷一切邪道。故〈迦葉品〉云：「沙門那者，即八正道；沙門果者，從道畢竟永斷一切貪嗔癡等<span class='note-inline'>(云云)</span>。」世言沙門名乏，那者名道。如是道者，斷一切乏，斷一切邪道，以是義故，名八正道，為沙門那。從是道中獲得果故，名沙門果。或以沙門翻勤息。《垂裕記》云：「謂勤行眾善，止息諸惡。息界內惡者，藏通沙門；次第息界內外惡者，別教沙門；一心遍息內外諸惡者，圓融沙門。」《瑜伽論》云：「有四沙門：一勝道沙門，即佛等；二說道沙門，謂說正法者；三活道沙門，謂修諸善品者；四污道沙門，謂諸邪行者。」</p>
<p>【苾芻】古師云含五義：一體性柔軟，喻出家人，能折伏身語麁獷故；二引蔓旁布，喻出家人，傳法度人連延不絕故；三馨香遠聞，喻出家人，戒德芬馥為眾所聞；四能療疼痛，喻出家人，能斷煩惱毒害故；五不背日光，喻出家人，常向佛日故。《智論》云：「出家多修智慧，智慧是解脫因緣。俗人多修福德，福德是樂因緣。」《僧祇》云：「供養舍利，造塔寺，非我等事。彼國王居士，樂福之人，自當供養。比丘事者，所謂結集三藏，勿令佛法速滅。」</p>
<p>【和尚】或和闍羯磨。疏云：「自古翻譯，多雜蕃胡，胡傳天語，不得聲實，故有訛僻。」傳云：「和尚，梵本正名鄔波遮迦。傳至于闐，翻為和尚，傳到此土，什師翻名力生。」《舍利弗問經》云：「夫出家者，捨其父母生死之家，入法門中，受微妙法。蓋師之力，生長法身，出功德財，養智慧命，功莫大焉。」又和尚亦翻近誦，以弟子年少，不離於師，常逐常近，受經而誦。《善見》云：「和尚，外國語，漢言知有罪知無罪也<span class='corr'><span class='note-inline'>(《明了論本》云：『優波陀訶，翻為依學，依此人學戒定慧故，即和尚也。』)</span></span>」義淨云：「鄔波陀耶，此云親教師，由能教離出世業故。」故和尚有二種：一親教，即受業也；二依止，即稟學也。《毘奈耶》云：「弟子門人，纔見師時，即須起立；若見親教，即捨依止。」</p>
<p>【闍黎】或阿祇利。《寄歸傳》云：「梵語阿遮梨耶。唐言軌範，今稱闍梨，訛略。」《菩提資糧論》云：「阿遮梨夜，隋言正行。」《南山鈔》云：「能糾正弟子行故。《四分律》明五種阿闍梨：一出家阿闍梨，所依得出家者；二受戒阿闍梨，受戒作羯磨者；三教授阿闍梨，教授威儀者；四受經阿闍梨，所從受經若說義，乃至四句偈；五依止阿闍梨，乃至依住一宿者。和尚及依止，多<span class='corr'>己</span>十夏者為之，上四師皆多<span class='corr'>己</span>五夏者為之。」</p>
<p>【頭陀】新云杜多，此云抖擻，亦云修治，亦云洮汰。《垂裕記》云：「抖擻煩惱故也。」《善住意天子經》云：「頭陀者，抖擻貪欲嗔恚愚癡。三界內外六入，若不取不捨，不修不著，我說彼人，名為杜多。」今訛稱頭陀，《大品》云：「須菩提！說法者受十二頭陀：一作阿蘭若，二常乞食，三納衣，四一坐食，五節量食，六中後不飲漿，七塜間住，八樹下，九露地住，十常坐不臥，十一次第乞食，十二但三衣。」《大論》六十七云：「十二頭陀，不名為戒。能行則戒莊嚴，不能行不犯戒。」然論但依經次第廣釋，不分部位，諸文引用多誤，故此點出。《南山律鈔》：「位分為四。衣二：一納衣，二但三衣。食四：一乞食，二不作餘食法，三一坐，四一揣<span class='note-inline'>(徒端切。揣者，雜也。一和雜者，不以種種盛貯，名一揣食)</span>。處五：一蘭若，二塜間，三樹下，四露坐，五隨坐。威儀一，常坐。」此無次第乞食，處加隨坐。《通源記》引《南山》云：「季世佛法，崇尚官榮，僥倖之夫，妄生朋翼。庶因斯語，自省厥躬。至若調利養如毛繩，視朱門為蓬戶。尚思曳尾，猶被興嘲，況乎以咳唾為恩，眄睞成飾，潛通慧好，強事趨馳。縱假寵於一時，終受嗤於群口，榮不補辱，夫何誤哉？」</p>
<p>【婆檀陀】《大論》：「秦言大德。」《毘奈耶律》云：「佛言：『從今日後，小下苾芻，於長宿處，應喚大德。』」</p>
<p>【體毘履】此云老宿。他毘利，此云宿德。</p>
<p>【悉替那】此云上座。《五分律》：「佛言：『上更無人，名上座。』」道宣勅為西明寺上座，列寺主、維那之上。《毘尼母》云：「從無夏至九夏，是下座；自十夏至十九夏，是中座；自二十夏至四十夏，是上座。五十夏已上，一切沙門之所尊敬，名耆宿。」《毘婆沙論》云：「有三上座，一生年上座，即尊長者具舊戒，名真生故；二世俗上座，即知法富貴、大財大位、大族大力、大眷屬，雖年二十，皆應和合，推為上座；三法性上座，即阿羅漢。」律云：「瓶沙王稱佛弟子為上人。」《大品經》：「佛言：『若菩薩一心行阿耨多羅三藐三菩提，心不散亂，是名上人。』」《瑜伽論》云：「無自利利他行者，名下士；有自利無利他，名中士；有二利，名上士。」</p>
<p>【摩摩帝】或云毘呵羅莎弭<span class='note-inline'>(名婢)</span>。此云寺主。《僧史略》云：「詳其寺主，起乎東漢白馬寺也。寺既爰處，人必主之。于時雖無寺主之名，而有知事之者。東晉以來，此職方盛，故梁武造光宅寺，召法雲為寺主，創立僧制。」</p>
<p>【維那】《南山》云：「《聲論》翻為次第，謂知僧事之次第。」《寄歸傳》云：「華梵兼舉也。維是綱維，華言也。那是梵語，刪去羯磨陀三字也。」《僧史略》云：「梵語羯磨陀那，譯為事知，亦云悅眾。謂知其事，悅其眾也。稽其佛世，飲光統眾於靈鷲，身子涖事於竹林。」《音義指歸》云：「僧如網，假有德之人為<span class='corr'>綱</span>繩也。隋智琳，潤州刺史李海游，命琳為斷事綱維，爾後寺立三綱：上座、維那、典座也。」</p>
<p>【鐸曷攞】《寄歸傳》云：「唐言小師。」《毘柰耶》云：「難陀比丘，呼十夏比丘為小師。」如僧叡謂僧導云：「君當為萬人法主，豈可對揚小師乎？」</p>
<p>【阿夷恬】此云新學，亦云新發意。◎</p>

<p class='juan'>翻譯名義集一</p></div>
</div><!-- end of div[@id='body'] -->
</body></html>