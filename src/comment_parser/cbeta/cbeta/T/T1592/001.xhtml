<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>攝大乘論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1592 [Nos. 1593, 1594; cf. Nos. 1595-1598]
<p class='juan'><a id='mulu1' />攝大乘論卷上</p><p class="byline">阿僧伽作</p><p class="byline">後魏世佛陀扇多於洛陽譯</p>
<div class='div-jing'><p>大乘阿毘曇經中，對如來前，為欲顯發大乘義故，善住菩薩說。所謂依大乘經，明諸佛如來有十種勝妙勝語。何等為十？一者智依勝妙勝語、二者智相勝妙勝語、三者入智相勝妙勝語、四者入彼因果勝妙勝語、五者入彼修因果勝妙勝語、六者還彼行中差別增上戒勝妙勝語、七者增上心勝妙勝語、八者增上慧勝妙勝語、九者滅除勝妙勝語、十者智勝妙勝語。如是此修多羅句顯發，說大乘是佛語。云何顯發？如是此說中，小乘經不說此十種句，唯大乘中明，所謂阿犁耶識，智依事所說。有三種性：一者他性、二者妄分別性、三者成就性，以智相事故唯<span class='corr'>識</span>說。入智相事者，謂六波羅蜜。入彼因果事者，謂十菩薩地，還彼修彼。差別事中，受菩薩戒謂增上戒。首楞嚴、虛空等諸三昧，增上心事。說無分別智，謂增上心事。說不住涅槃，滅彼果事。有三種佛身：一者真身、二者報身、三者應身，彼果智事。說如是此十種句，非小乘教故，唯大乘中顯勝說及勝上故，是故如來依為諸菩薩說。以是義故，依大乘教故，諸佛如來說有十種勝妙勝語應知。云何復此十種相勝妙如來勝語，明顯大乘是佛語，及遮小乘是非大乘是？以此十句小乘經所不說而大乘有說，及此十句能令得大菩提善許不相違，為得一切智智故。是中說偈：</p>

<div class="lg regular"><div class='lg-row'>彼依智相依，　彼因及彼果，</div>
<div class='lg-row'>彼三界差別，　彼果及除滅，</div>
<div class='lg-row'>智及上妙乘，　至於勝進修。</div>
<div class='lg-row'>彼說餘處所無有，　此見勝因上菩提，</div>
<div class='lg-row'>佛語說於大乘中，　十句勝說於此經。</div>
</div><p>有何義故此諸十句如是漸次說是？以菩薩從初學已，先應諸法因果依已，應於因緣善巧成，而有於諸緣生法中應相善巧成，捨離橫安、謗遍，善巧故。菩薩如是善學故，於彼善取相中應令證學，是故令諸障中心得解脫。於後入智相行已前修行中令修得六波羅蜜，已深淨身心故是。以淨心所攝六波羅蜜故，於諸十地中分別修行三阿僧祇劫，於後令滿三種菩薩戒。滿已令彼果涅槃及證阿耨多羅三藐三菩提。此是諸十句漸次說，然此說中一切大乘略盡。</p>
<p>是中初說智依勝妙勝語，如來經中說，謂阿犁耶識。以阿犁耶識語故，作阿犁耶識語說。如來於《大乘阿毘曇經》偈中說：</p>

<div class="lg regular" style="margin-left:1em;"><div class='lg-row'>「無始已來性，　一切法所依，</div>
<div class='lg-row'>有彼諸道差，　及令得涅槃。」</div>
</div><p>還彼經所說：</p>

<div class="lg regular" style="margin-left:1em;"><div class='lg-row'>「一切諸法家，　彼識一切種，</div>
<div class='lg-row'>故說為家識，　聰明者乘此。」</div>
</div><p>此是經證。然復彼何故名阿犁耶識？有生法者依，彼一切諸染法作果於彼，彼亦依諸識作因故，說為阿犁耶識。或復眾生依彼為我故，名阿犁耶識，彼亦名阿陀那識。此中有何證？如《相續解脫經》中說：</p>

<div class="lg regular" style="margin-left:1em;"><div class='lg-row'>「阿陀那識最微深，　喻如水波於諸子，</div>
<div class='lg-row'>我不為凡言說此，　莫執取以之為我。」</div>
</div><p>彼以何義故名阿陀那識？依一切色相故，及取一切依身事故。如是彼依諸色等根不壞者乃至命不盡，隨順故，未來取身。彼能生取身，是故彼名阿陀那識。</p>
<p>彼亦名心，如佛所說心、意、識爾。</p>
<p>是中意有二種：依近作緣事故，近滅識依，與意識作生因。第二意雜四種煩惱，常共同身見、我慢、愛身及無明，彼是依識所染生。若以一身所生識，第二是染境界，識義故、取近義故，及不分別義故，明二意。是中有偈：</p>

<div class="lg regular"><div class='lg-row'>雜染障無明，　同法及諸五，</div>
<div class='lg-row'>三昧或勝事，　說中應誠患。</div>
<div class='lg-row'>無想而起我，　生順行無窮，</div>
<div class='lg-row'>近順起我相，　一切是不成。</div>
<div class='lg-row'>離染無心事，　二三是相違，</div>
<div class='lg-row'>彼無一切處，　執成我等義。</div>
<div class='lg-row'>心順正義故，　常順不相違，</div>
<div class='lg-row'>一切是同行，　說無明不離。</div>
</div><p>心及身、第三，離阿犁耶識更餘處無。以是義故，釋成阿犁耶識是心事。隨種子行彼意及意識。以何義故，說為心？種種法種子習熏聚義故。佛以何義故，小乘經中彼心不說為阿犁耶識及阿陀那識？攝甚微細智義故。彼諸聲聞不修學行一切智人智故，是故彼中間釋說智，復說釋成解脫，故不說。諸菩薩者修行一切智人智故，為彼說此識；若不說者，離彼識不得解行一切智人智。</p>
<p>然復異名，小乘經說彼識，如《增一阿含》中說：喜樂阿犁耶世間，及著阿犁耶，阿犁耶所成，并求阿犁耶；滅阿犁耶故，說法時親近正聽，起隨順心許，取法及次法。如來出世間時，世間說此希有法故。《如來出思益經》中說，以此義故，小乘經亦異名說此阿犁耶識。大僧祇《增一阿含經》中亦說彼為根本，如樹依根住故。彌沙塞僧中亦說言：乃至世間陰不斷。如是異名亦說彼識。或有時節中色及心斷時，非阿犁耶識有斷義。彼是種子，是故所有彼智所依，阿陀那識事、心事、阿犁耶事、根本識事，乃至世間陰事，說彼阿犁耶識。此阿犁耶識轉明勝，如王大道。</p>
<p>餘者復作是言：心、意、識是一義，唯文異。然彼義不成，意及識中義有見異故，是放逸心亦應有異義成。復有餘者言：如來阿含中所說喜樂阿犁耶世間如是等句者，謂五陰是阿犁耶。餘者復言：同貪等樂受是阿犁耶識。或復言：身見是阿犁耶。然彼於阿犁耶識迷癡故，或從聞及解釋故，作如是說，依小乘經教分別安故。然彼者此分別安事不成，彼愚癡故。如是分別已，阿犁耶識轉勝，成如是差別說故。云何轉勝？明如是彼五陰，於惡道生處一向受苦時厭成，彼既是一向厭故，不成有厭樂事，如是彼常求厭離。同貪樂受者，從四禪已上無，復成厭離，如是彼眾生中依止事不成。身見亦同，此法中信無我者厭離成，是故此亦彼者依止不成。然阿犁耶識至內身許事受，一向苦道處，生者及苦陰并求解脫者，阿犁耶識中皆自身相，彼解脫不應有。從第四禪以上生者，雖有同貪樂厭離，阿犁耶識起我相愛等。如是此諸同法，信無我者雖有厭離身見，而阿犁耶識作愛自身相。如是分別阿犁耶識已，轉勝明智。</p>
<p>是阿犁耶說傍名及異名分別安事，然復此相分別事云何得知？彼略有三種：一自相差別處、二因事差別相、三果差別相。是中阿犁耶識自相義者，依一切染等法習故彼有生因相，種子攝取義故。是中因事差別義者，還彼染等諸法中，彼阿犁耶識如是一切種子，一切時作因事現成。是中果差別者，阿犁耶識中所有彼諸染法，依無始以來習生事。</p>
<p>何者是習？而以習名說？此有何義？依彼法同生滅故，所有彼生相事，此是說。所謂如華薰胡麻同生滅，胡麻故生彼香，因事故生。或多貪欲者有貪習，貪等同生滅，有彼心故，彼因相似生。或復多聞者有多聞習，彼聞憶念已同生滅，心中彼說因相事生故。是以有此習義故，說為法器亦名持法。如是阿犁耶識中亦如是。</p>
<p>何者復彼阿犁耶識中染等諸法種子，為當分別住、為不分別？彼非如物分別彼處住，非不分別。然如是生彼阿犁耶識，彼生勝力故，說為一切種子。</p>
<p>云何彼阿犁耶識及諸染法同時見迭互作因事？所謂如燈，焰及炷生燒因同時，迭互作因。及如葦束迭互人捉故同時，不墮地中。此亦如是迭互作因事應知。亦如阿犁耶識諸染法作因，諸染法與阿犁耶識如是因緣差別事，不見有餘因緣。</p>
<p>云何無分別種種習而與有分別種種諸法因成？所謂如種種色染衣已，不見種種色。若彼衣浸在器中，爾時彼諸色種種差別見，非一器中故。如是阿犁耶識種種習薰，習薰時雖非種種，能生果時向色器已，無量種種相現諸法種種事。</p>
<p>此是大乘中甚微最細因緣，有二種：一者性差別、二者愛不愛果差別。是中所有依此阿犁耶識生諸法者，此是性差別，種種性分別現緣故。是中迷初因緣者，於阿犁耶識中或言性因事、或言本作因事、或言自在應化因事、或言自身我因相事、或言無因無緣事。第二因緣迷者，復自身計為作者、食者。譬如眾生盲人彼未曾見象，為彼盲人將示象，諸生盲者或捉象鼻或牙或耳或足或尾或背。彼示已，問象何相？或說言如犁轅、或言如杵、或言如簸箕、或言如碓臼、或言如苕箒、或言如石山。如是不通達，不知此二種因緣故。無明障故如生盲，或計為性、或本因、或自在、或自身、或無因、或作者、或計為食者。阿犁耶識如象，性相自體不知故。略說阿犁耶識因事及果事報識一切種子性已，是故三界中攝一切身及一切道。</p>
<p>是故說五偈：</p>

<div class="lg regular"><div class='lg-row'>內外不分明，　而說相順事，</div>
<div class='lg-row'>彼一切真實。　說為六種子，</div>
<div class='lg-row'>空及同諸大，　彼亦說隨順，</div>
<div class='lg-row'>定而忘諸緣，　及自果將來。</div>
<div class='lg-row'>彼見而無記，　或順彼無餘，</div>
<div class='lg-row'>薰彼非餘處，　然彼是習相。</div>
<div class='lg-row'>六無有順義，　二別相違故，</div>
<div class='lg-row'>諸念無同故，　生餘隨順故。</div>
<div class='lg-row'>內外諸種子，　彼說為生因，</div>
<div class='lg-row'>不續取盡故，　自然壞遍故。</div>
</div><p>所有餘六轉順識，彼一切身道處受果報應知，如《中邊分別論》說。</p>

<div class="lg regular"><div class='lg-row'>一是作緣識，　第二受果報，</div>
<div class='lg-row'>分別受報者，　同發諸心爾。</div>
</div><p>彼諸識迭互作緣故，《大乘阿毘曇修多羅》有偈：</p>

<div class="lg regular"><div class='lg-row'>一切諸法依，　如是彼諸識，</div>
<div class='lg-row'>迭互作果事，　一切及因事。</div>
</div><p>若此諸識迭互作因緣果者，初因緣及彼第二因緣有何緣？謂增上緣。然此六識有幾緣所生？增上、念、次第等緣生是。此餘三種因緣，世間者、至愛不愛道，及受果報者，四緣成。</p>
<p>以分別明此阿犁耶識傍名及相，復云何得知唯是阿犁耶識如是傍名說及如是相，而非是六種轉順識爾？如是中間差別安阿犁耶識已，是故不成染淨事：煩惱事及業事、生染事不成；世間出世間淨事不成。</p>
<p>云何煩惱染事不成？是以六識身中煩惱染習種子作事不成。如是，彼眼識貪煩惱使等同生滅，彼是彼者薰有子及非與。眼識滅已，餘識中間，以非習及不見習，所依既無、眼識前滅，眼境中間，同貪等生無故，是故過去者不成。如過業果報生，然彼眼識貪等同生故習不成，彼貪所依故及貪不堅。非餘諸識，別體故，諸識同時生滅無故。非自性餘性可有同生滅。如是故，非眼識貪等煩惱及使薰成，非彼識及識所薰。如眼識，如是餘六轉順識等，如順釋應知。</p>
<p>所有非想以上滅已，此處生煩惱染。彼初生識，彼亦無種子生，同依止彼習過無故。</p>
<p>以生煩惱對治識，彼餘一切世間識滅已，中間阿犁耶識煩惱及使種子，彼對治識中不成於諸煩惱，性解脫故，及同生滅無故。後復更生世間識故，久滅無已同依彼習，應離種子生中間阿犁耶識。是故中間阿犁耶識煩惱染事不成。</p>
<p>云何業染不成？行緣識不順義故。彼無，取緣有亦不順故。</p>
<p>云何生染不成？取後身身不順義故。不入定地中滅，已在中陰，念雜染意識取後身。然彼雜染意識中陰中滅已，彼以歌囉囉故母腹中託。若唯意識託者，託已彼依力故，母腹中應有依識行，是以二種意識從母胎應有，同有故而非彼所託意識。意識事成，上以雜染身故，及隨順意識念，雖有彼意識託；既休託意識，彼為一切種子、為當隨彼身依行者？若隨彼所託彼是一切種子者，是故唯阿犁耶識。是傍名差別，安成依識爾。然若依彼故一切種子者，彼以何依事作因識者？彼非一切種子。若所依作果事者，彼一切種子此義不成。是故此釋成，所有彼託識，彼非意識，是報識。彼一切種子故，以取後身，以認取餘色根。何者報識而認不可？見上意、意識，及不堅牢固。彼諸餘識取色根，無非色可成。</p>
<p>是識及滅色迭互相依，如葦束順義故行，彼亦不成中間報識。食事義故，不成諸大。眾生非報識，中間諸六識隨所三界中生諸大，眾生作食所見。</p>
<p>從此滅已，雖入生定，以雜染不入定，意識取後身。然彼不入定心，彼地中雜中間報識，以種子不成。</p>
<p>然生在無色界中，中間一切種子報識雜染善根覺者，無有種子，無所可依得雜染善根心。</p>
<p>還彼處現出世間心，諸餘世間心謝已，彼行應得迴生。非有想非無想生者，現不用處出世間心時，應得迴彼二道。彼出世間識非有想非無想至所依，非有用處行所依、涅槃道所依成。</p>
<p>欲捨身時，或造善不善，若上若下，漸次依跡滅毒得清涼，不應成中間有阿犁耶識。是故生染中間一切種子報識中不成。</p>
<p>云何世間淨事不成？如是離諸欲者未得色界心，唯得欲界善心，於欲生厭離。然是欲界中心，後用行色界心，不共同生滅，彼不薰此，種子者不成。非彼色界心，過去無量生所隔，彼入定心作種子不成。既無彼，已釋成此所有彼入定色界心一切種子報識久時轉轉來，後因緣故、是彼善行習故，彼心增上緣。如是一切厭離地行中隨順，如義應知。如是世間淨事，中間一切種子報識不成。</p>
<p>云何出世間淨事不成？如佛所說，外聞他聲音，以內寂靜思量，因彼事故得生正見？以聞彼聲響音念故，或薰耳識、或薰意識、或薰彼二？是中彼諸法寂靜思惟憶念故，耳識爾時不行，意識亦餘識所隔雜故。若寂靜思惟行生時，彼久滅無常意識、聞習所薰，同習既無，何處復彼種子心？後時寂靜思惟行而生所有彼寂靜思惟修行世間心，彼正見同順出世間心，或時同生滅，是故彼不薰。以不薰故，彼種子不成。是故出世間淨，中間一切種子報識不成。是中間習者，彼種子攝不順故。</p>
<p>復云何一切種子與報識作染因成，彼對治出世間心種子事不成？出世間心是未曾有，是故彼習本無。既無彼習已，有何種子生？彼應說善淨法界盡唯以聞習種子生。彼所有彼聞習，彼為是阿犁耶識性、為不？若是阿犁耶識性者，是中云何彼對治種子成？若是非如是性者，是以彼聞習種子有何依身可見？諸佛得菩提已，所有彼聞習隨心身現彼共同事，報識中行亦如乳水，然非彼阿犁耶識，彼對治種子故。</p>
<p>是中依微習故生中習，依中習故上習生，多以聞思修順義故。</p>
<p>然彼聞思修種子雖微中上，然是法身種子，應知阿犁耶識相違，非阿犁耶識所攝，出世間善淨法界因氣事故世間，及出世間心作種子。然彼未得出世間心時，現氣煩惱對治、隨惡道對治，消滅作一切惡對治，隨順親近諸佛菩薩。世間亦諸新學者法身所攝，應知諸菩薩；解脫身所攝，聲聞緣覺。</p>
<p>彼阿犁耶識，法、解脫身所攝。隨所隨所微中上漸次增長，如是如是，報識亦微劣身亦轉明，一切時身亦轉明。一切時轉身已，彼報識一切種子離種子成。及一切時滅已，彼復云何阿犁耶識如乳水？若爾，非阿犁耶識同事而行一切時壞，如鵝水中飲乳。或入世間厭，或入定習滅故，入定習增長，如轉身。及入諸滅盡定，雖不著識，故彼中唯執不離成，非滅盡定彼對治可取生。非彼起已更復生，報識已斷，非餘處可取順成。若復計言：滅盡定有心，彼亦是心善不善，彼無記事故不生成，彼亦不成。</p>
<p>若復言色心後生者，諸法種子事分別前未生，亦不生色無色。滅已及從滅盡定起，彼不成。及阿羅漢後心，亦不成。除唯次第緣事可成。</p>
<p>如是一切種子報識中間無染無淨成。是故釋成彼無，及隨所相說。是中說偈：</p>

<div class="lg regular"><div class='lg-row'>菩薩淨心，　離諸五識，　離餘轉事，</div>
<div class='lg-row'>心云何作？　對治迴轉，　無量不成，</div>
<div class='lg-row'>因果分別，　彼滅應順。　離子非事，</div>
<div class='lg-row'>若取轉事，　彼事二無，　轉事不成。</div>
</div><p>何者復此阿犁耶識差別事？略有三種及四種應知。</p>
<p>是中三種者，以三種習差別故，一言說習差別、二身見習差別、三因緣習差別。</p>
<p>四種習差別，一取時差別、二報差別、三念事差別、四相差別。是中取時差別者，所有諸習生。彼無故，行緣識及取緣有不成。是中報差別者，所有行有緣故。諸道受報，彼無故無子後生，諸法生事不成。念事差別者，所有彼意我相念事。彼意無，己身念取事不成。是中相差別者，所有彼同相、不同相、離受生種子相、同受生種子相。同，所有器世間種子。不同者，所有內入種子。所有同者，彼離受生種子。對治生，不同者障滅。及同者，他所妄想分別取見淨。諸行人一事中種種信，如種見得。是中偈：</p>

<div class="lg regular"><div class='lg-row'>難滅證縛，　說為同事，　行人亂心，</div>
<div class='lg-row'>自念外壞。　淨不相違，　真實見淨，</div>
<div class='lg-row'>佛戒清淨，　諸佛見淨。</div>
</div><p>所有不同，彼同受生種子。彼無故，器世間眾生世間順勝事不成。復麁澁相、安相。麁澁相者，所有煩惱及使種子。安相者，有漏善法種子。彼無故，報作不作勝身中不成。復受、不受相。受相者，所有熟報善不善種子。不受相者，所有言道習種子，無量分別順種子故。彼無者，作不作善惡業得時，不受用義不成；新語言習生事不成。復喻相幻、焰、夢、患目等。彼阿犁耶識彼時無故，虛妄分別種子故相事不成。彼復同相別相，具有縛者同相，世間離欲者壞相。學者聲聞及諸菩薩一義一處除相，阿羅漢、辟支佛、諸如來煩惱障具除相、煩惱障智障及具除相。如順彼無漸次煩惱滅事。以何義故，善不善諸法報中不定無記報？如是無記，善不善不相違。善不善事迭互相違，善不善事煩惱轉事不成。是故唯不定無記是報識。</p>
<p>已說智依，智相復云何知？彼略有三種：一他性相、二妄想分別相、三成就相。</p>
<p>是中何者他性相？所有阿犁耶識種子中，虛妄分別所攝識。彼復何等？身與受用識、彼所受用識、受用識、時識、數識、方處差別假意識、自他分別善道惡道生滅識。是中所有身與受用識及彼所用識，及受識、所有時、數、分別假識者，彼語言習種子因生故。所有自他分別識，彼身見習種子因故。所有善道惡道生死者，彼為因緣習種子因故。此諸識，一切塵一切道煩惱所攝。說他性相者，虛妄分別現見成，此別現見成。此諸識中所有虛妄分別所攝唯識事，非有妄取義依見，此是他性相。</p>
<p>是中何者妄分別相？若非有塵，唯彼識作塵現取故。</p>
<p>是中何者成就相？若還彼他性相中微塵相永無有事。</p>
<p>是中身與受用識等六內，眼等塵應知。彼所受用識者，六外塵色等應知。彼能受用識者，六種眼識等塵應知。此諸識，餘識差別應知。</p>
<p>復此諸識唯識無義故，餘處有何見？夢等見應知，所謂夢中離塵唯識。如是種種色聲香味觸、屋宅林地風諸山塵，現相事故見，然彼處無塵義。如是見者，一切唯識隨義通達應知。言等者，幻、焰、鹿渴、患目等應知。然彼如夢覺者、一切亦如是識。何以故？如夢中唯識意生，如是彼處亦不行。行真實知覺已，故行真實。未覺者唯識事，云何得知？從阿含及解釋順義中，是《中阿含》如《佛十地經》所說，三界唯心作。《相續解脫經》中彌勒菩薩問佛言：世尊！所有彼三昧境界中見像，彼為於心異、為不異？佛言：彌勒！不異。何以故？彼念唯識。所明識我說。世尊！若是彼三昧境界形像心中不異者，云何以彼心而取彼心？佛言：彌勒！無有法而能取法，然彼心如是生，以如是生故如是見。譬如緣像故唯見像，而言我見像。以是義，中間不離彼像，中間像相似見。如是生彼心，如是中間而言見。如是此阿含將證成，如是入定心時，隨所青等，知所有見像，還見彼心離塵青等。如是順釋已，菩薩於一切識中如是測量取唯識，中無彼青等憶念持識前已，彼念所見聞思修，亦隨所憶事識，彼亦念過去故。彼現相唯識，得以此喻證故。菩薩雖真智未覺已，應思量唯覺事。隨此如夢說種種諸識，彼識順成唯識。眼識等諸識，眼等諸識復有諸色，云何得知唯識事？彼亦有阿含及順釋，如前說。</p>
<p>若是唯彼諸識者，何故色事及現見相事久住體？行顛倒等煩惱染處因故。餘時非塵，為塵妄不成。既無彼事，煩惱障智障染事不成。彼既無淨事不成，是故如是彼順義成。是中有偈：</p>

<div class="lg regular"><div class='lg-row'>妄念及妄想，　說為諸色識，</div>
<div class='lg-row'>及無非色識，　有彼非餘者。</div>
</div><p>何故時等種種如說者行？無時世間流不絕故、無量眾生界因故、無量佛世界因故、無量所作事迭互假名分別因故、無量攝取受用差別因故。無量愛不愛業果報受用差別因故、無量受生死差別因故。</p>
<p>云何復此諸識唯識作事成？略說有三種相：一者但彼無義因故、二事同念見識因故、種種事畫師所生因故。如是彼一切諸識無塵故，唯如是同見相。眼識等色等念故，及彼識見乃至身識見唯意識。一切眼等法盡識，同念意識識同見分別故，於意識及一切識生現相故。是中有偈：</p>

<div class="lg regular"><div class='lg-row'>唯彼二種事，　行者入意識，</div>
<div class='lg-row'>唯入彼心已，　彼力所成此。</div>
</div><p>唯彼意識，種種行故得彼名，亦如身口等。餘者行一切身中，如畫師二種現相行：唯彼塵現相故，及分別現相故。一切處觸現相故，行色塵身依故，彼意識彼餘色相身依故。是中有偈：</p>

<div class="lg regular"><div class='lg-row'>遠至獨行故，　無身窟所依，</div>
<div class='lg-row'>能調不調心，　我說為淨行。</div>
</div><p>如說此諸五根，意識境界緣受成。然是彼者，意是依止爾。復如說十二入經中，六種識種識是意入爾。</p>
<p>若有阿犁耶識識塵識分別安是中，諸餘一切識彼念想識，唯意識識同身彼見應知，彼如是唯念想諸識彼見生因故，如塵現相見彼生同依作事成。如是此諸識唯識住事成。</p>
<p>云何有見塵而說無有義成？如佛所說：菩薩成就四法，一切諸識解通無義事：相違識相智故，亦如餓鬼畜生人及諸天等，同事中見既別。不念見覺識故，亦如過去未來夢現相念故。加意中間顛倒同順智故，所謂有塵念，彼念識不顛倒，應得不加真智。及隨順三種智知故，如是諸菩薩及得禪定者，得心自在憶持力故，現如是事；及得舍摩他，諸行人觀法順故，唯憶念現見故；及得無分別智，彼處住已現一切義。如是此三種智隨順義故，彼義本四諸相釋成無有義。</p>
<p>若是唯識義現見依者，他性相云何？他性以何義故說為他性？自習種子生故，緣他性生已剎那後自不住，有力故說他性。彼是妄想分別，非性非所依，未曾有塵見故。彼云何妄分別？以何義故彼名為妄分別？無量相妄分別，顛倒相生故。妄分別者，無自相，唯妄見故，說為妄想。若是成就相者，彼永無自性相，彼云何成就？以何義故說為成就？不以義故說為成就，緣淨念一切善根妙義因故，亦是上義故，名為成就。</p>
<p>復有分別及無分別，說分別性。是中何者分別？何等分別？何等分別性？意識分別，以能分別。然彼自語言習種子及一切識語言習種子故，是無量諸相分別故，行一切處分別妄想分別故，說為分別。復他性妄想念，隨所有性。他性妄想者，是彼處妄想自性。以何相？以何義故？先已釋。云何復妄分別？以何分別？以何念？以何念取？以何慢？以何假名？以何安義名？以念故，他性中彼念取見，彼慢分別起口業。見等四種世間行故，非有義而言有安故，分別妄想。</p>
<p>此諸三性，為同行、為別行、為別不別？應說傍義故他性相，他性傍義故。彼亦是妄分別傍義故，彼亦是成就。有何傍名義是以他性？他性習種子，生他性因故。有何傍名義？以是彼如是妄分別，及妄分別，及諸分別因故。有何義故，隨彼如是妄分別？如所分別，如是彼永無義故。</p>
<p>有幾種他相？略有二種：一薰種子他相、二染淨性不成他相。如是此二種他相故，說為他相。妄分別性亦有二種：一者性分別、二者勝分別故，以為分別。成就性亦有二種：一者性成就故、二者淨成就故。</p>
<p>分別復有四種：一者性分別、二勝分別、三覺分別、四不覺分別。覺分別者，解義事善巧故。不覺分別者，不解義事不善巧故。復有五種：一名所依義分別，所謂此名有是義爾。二義所依名性分別，所謂此義有此名爾。三名依名性分別者，所謂不決定義名分別故。四所依義性分別者，未決定名義分別故。彼二依彼分別，所謂此義，如是身如是名爾，攝一切義故。</p>
<p>復有十種分別：一根本分別，所謂阿犁耶識。二相分別，所謂色等識。三念現相分別，所謂同依眼識等識。四念異分別，所謂老等、樂受貪等、他所惱時轉變等、趣及欲界等異故。五念現相異事分別，所謂所說如是等異相，彼異相他所將分別，所謂不聞正法及聞正法者所有分別。六不寂靜思惟，所謂不聞正法者，謂諸外道。七寂靜思惟，所謂聞正法同法者。八妬分別，所謂不正意思量身見，等六十二見，同順彼分別。散分別，謂諸菩薩有十種分別，非事相散故、事相散故、正安散故、毀謗散故、一向事散故、異事散故、性散故、隨名義散故及隨義名散故。此諸十句散事中對治故，說無分別智。一切諸般若波羅蜜中說如是彼障及對治，具足般若波羅蜜應知。</p>
<p>若是傍名義他性相三種性成，云何三種性無差別不成？隨彼傍義他性者，非彼妄分別、非成就。隨彼傍義妄分別者，非彼他性、非成就。隨彼傍名成就者，如是非彼他性、非妄想。</p>
<p>云何復知如他性相，妄分別性事現故，非如是體性爾？本名離慧故，及自滅因故、多名故、多身相違因故、不定名穢身相違因故。是中有偈：</p>

<div class="lg regular"><div class='lg-row'>本名無慧故，　多及不定故，</div>
<div class='lg-row'>成彼自多身，　穢身相違故。</div>
<div class='lg-row'>覺見諸法事，　及見染淨等，</div>
<div class='lg-row'>如幻應當知，　及如虛空等。</div>
</div><p>復以何義故，有如是所說事他性相一切事不成？彼無已成就性及無故，如是一切事不成。他性及成就性無故，染淨無事患應見染淨，是故非一切無。是中有偈：</p>

<div class="lg regular"><div class='lg-row'>他性既無，　成就一切，　無事常時，</div>
<div class='lg-row'>於諸染淨。</div>
</div><p>所有此諸佛如來大乘方廣中說，彼說中云何妄分別性應知？無傍名義說可知。他性相云何知？幻、焰、夢、鏡像、光明、響、水中月、應化等諸喻應知。成就性云何知？有四種淨法。說中知四種淨法者，性淨故，所謂真如、空、實際、無相、真實義及法界是；離垢淨，所謂如是彼離一切障垢；彼得行淨，所謂一切菩提分法及波羅蜜等；彼生因念淨，所謂說大乘法。如是彼淨因故非妄想，淨法界因氣故非他性。如是此諸四法攝成一切諸淨法。於中有偈：</p>

<div class="lg regular"><div class='lg-row'>幻等說故生，　妄計無有說，</div>
<div class='lg-row'>於諸四淨中，　說為真實淨。</div>
</div><p>淨性離垢行念故，彼淨諸攝四種義故。</p>
<p>復以何相故，他性相如所說幻等喻中明？餘者於他性相中迴妄顛倒取意故。云何復餘者於他性相中顛倒疑意成？如是餘者作是意：云何無此義現境界成？為彼除疑迴義，故說為如幻。云何無義諸心心數順義成？迴疑義說如焰喻。云何無此無義而受愛不愛事？迴彼疑義故說如夢。云何無此義而有淨不淨業、愛不愛果、順不順事？迴彼疑故說如鏡像。云何無義而有種種識順事？迴彼疑義故說如光。云何無此義而有種種假名語言順事？迴彼疑義故說如響。云何無此義實能取三昧境界順事？迴彼疑意義故說如水中月。云何無此義而諸菩薩故取意不顛倒、作眾生益義故受生？迴彼疑意義故如應化事。</p>
<p>有何義故，如梵王經中說：我不見世間、不證涅槃。他相性中妄分別，及成就性因故，說世間及涅槃事無異事故。如是彼他性相妄分別分故說為世間，成就分故說為涅槃。如佛阿毘曇中說有三法，是染分、淨分、彼二分。有何義故說？他性中妄想性是煩惱分，成就性是淨分，還彼他性彼二分，以此義故說。此義中何者說金藏土示現？所謂如金藏土中有三事可見：一地塵、二土、三金。是中有地塵故見土及見有金，若入火時不見土唯見金。地塵者，見土時非正見，見金時非如實見，是故地塵有二分。如是此無分別智火<span class='corr'>未</span>觸彼識<span class='corr'>時</span>，彼識虛妄分別性事見，成就性事故不見。無分別智火觸彼識已，彼識實成就性事故見，妄分別性事故不見。是故所有妄分別識他性相二分成，如金藏泥地塵爾。</p>
<p>如來或說一切法常、或說一切法無常、或說非常非無常。以何意故說常？他性相成就，分別故說常、妄分別故非常、彼二分故非常非無常，以是意故說。如常無常不二，如是苦樂不二、淨不淨不二、空不空不二、有我無我不二、定不定不二、有性無性不二、有生不生不二、滅不滅不二、永定不永定不二、性滅不性滅不二、世間涅槃不二，如是等句差別，諸佛一切密語，以此三種性句隨順，應知如常等諸句中說。於中有偈：</p>

<div class="lg regular"><div class='lg-row'>如諸法所無，　及如見非一，</div>
<div class='lg-row'>如是法非法，　不二義所說。</div>
<div class='lg-row'>彼一分事故，　亦說名為事，</div>
<div class='lg-row'>二分不名事，　非事真實說。</div>
<div class='lg-row'>如見非如有，　是故說為見，</div>
<div class='lg-row'>如是彼亦見，　是故說為無。</div>
<div class='lg-row'>自體自無故，　自事中不住，</div>
<div class='lg-row'>取者本亦無，　故說為無性。</div>
<div class='lg-row'>無性義故成，　上上依義故，</div>
<div class='lg-row'>無生亦不滅，　永寂性滅故。</div>
</div><p>然有四種意趣故，及有四種密語漸次，一切佛語隨順解釋應知。一者法同意趣故，所謂我是無量無邊時號曰毘婆尸正真正覺。二者時節意趣，所謂若稱多寶如來名者，即定於阿耨多羅三藐三菩提。如無量壽經說，若有眾生願取無量壽世界即生爾。三者義中間意趣，如經所說，供養若干如許恒沙等，供養親近已得解大乘義爾。四者順眾生心意趣，所謂或有眾生讚行布施，彼者復謗毀說。如是布施，如是持戒，及餘者說修事。是以故說四種意趣。四種密語漸次，一者勸發漸次，所謂或聲聞乘或大乘中眾生法性勝故，順世諦理所說。二者相漸次，隨所法相說中示現。三者對治漸次，隨所說八萬四千眾生行。四者發願漸次，隨所異義言音聲字義餘說隨所。有偈：</p>

<div class="lg regular"><div class='lg-row'>非實而作實，　顛倒中善住，</div>
<div class='lg-row'>煩惱善染故，　得無上菩提。</div>
</div><p>欲解釋大乘經者，彼應以三種相差別故，略作解釋：一者因緣說；二者因緣所生諸法相說；三者以說聞義故說。是中因緣集說者，如說言習所生法，彼如是還彼報識，順識中迭互緣故生。彼復順識相諸法，同念見識性。然彼憶持相分別相及法體相，是以此示現三種性相成。如說同念見者，彼知三相爾。云何復彼相解釋分別相者，他性中無，成就性中有，彼二有無。有覺無覺、有見無見，真實同時。彼他性中依非眾生分別眾生成就者，行彼覺故彼不覺，如說分別他性中成就，彼處有不覺及覺故。</p>
<p>略說彼二邊所說義解釋，所謂先已說句，餘句示現彼分別，或功德增上故、或義增故。功德增者，所謂說佛功德善覺慧，不二行無相法，究竟佛行行故。得一切佛法，到無障道，不退轉法無障境界，不思住達三世，遍一切世界身，一切法無疑，知一切成就慧無疑，諸法知，無分別知。一切菩薩正受智，不二佛行得最究竟，不離如來解脫智盡，至無邊中佛地，通達法界最虛空界盡爾。善覺佛者，此句餘句所解釋應知。如是善說法體成。善覺慧者，此善覺慧諸佛如來十九種諸佛功德攝成應知。智中一向無障無分別功德，事非事二相真如最淨，說自然佛所作不休息行功德、法身中身心業無分別功德、一切障對治功德、降伏一切外道功德、世間生世間法不能染功德、法住功德、受記功德、一切世界中示現報身應身功德、決疑功德、種種行入功德、未來生法智功德、隨信示現功德、無量身化眾生行功德、同法成波羅蜜功德、異佛世界隨信示功德、三種佛身說法不斷功德，乃至世間際一切眾生助成一切樂及無量功德，因此說故。</p>
<p>義增上者，復如經所說：菩薩成就三十二法故名為菩薩，助益樂深心故。於一切眾生令入一切智智，稱己智滅慢故；淳厚深心故；不作恩愛，怨及非怨等心故，永親故，盡至涅槃；美言悅目先應故；不斷彼心故；所許之事不休息，不疲倦意故；聞義無厭足故；自過見患故；見他作過不說故；一切威儀行菩薩心業故；布施中不求報故；一切有道處不著修戒故；不瞋一切眾生忍故；聚集一切善根法以精進故；離無色界禪故；順方便智故；四攝法所攝方便故；破戒持戒不二心故；勤劬聞妙法故；樂住阿蘭若故；不樂世間種種事故；不希樂小乘故；於大乘見大利益故；遠離惡知識故；親近善知識故；淨四梵行故；五神通遊戲故；依智故；住有行不住有行眾生不捨故；一向定言故；重實語故；菩薩心為首故。如是等句，初句中差別應知，助樂深心故，於一切眾生此助樂深心故。有十六種作事差別應知。是中十六種作事者，轉轉行作；不退作；他所不勸而自行作；不瞋作；不望報作，三句不望報故，有益無益不瞋喜，乃至後生隨逐故；彼相似口業故，有二句；苦樂中不二等作事；不怯弱作事；不退轉作事；方便攝作事；除障作事，二句；相續不斷念彼心作事；勝至作事，七句，六波羅蜜正修行，及攝取行正事；成就行作正事，六句，親近知識、聽聞正法、樂蘭若、捨惡覺心、正念功德二句、大乘功德二句；成就作事三句，無量清淨、得益力、得證功德；彼令住作事四、將眾功德、除疑教受、財法攝取心故、不雜心故。如是等句，與初句解釋差別應知。如經說：依於初句故，句別有功德；依於初句故，句別義別爾。如是智相釋已。</p>

<p class='juan'>攝大乘論卷上</p></div>
</div><!-- end of div[@id='body'] -->
</body></html>