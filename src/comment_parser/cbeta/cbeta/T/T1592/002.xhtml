<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>攝大乘論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />攝大乘論卷下</p><p class="byline">阿僧伽作</p><p class="byline">後魏世佛陀扇多於洛陽譯</p><p>入智相云何？多聞薰身故，非阿犁耶識所攝，如阿犁耶識種子成。寂靜思惟所攝，諸法義現相所生可取事處有見者意言處。</p>
<p>是中誰入智相？大乘所薰多聞相續身，無量諸親近得故、信欲一向故、善集善根故，善助功德智行菩薩。</p>
<p>何處入還？彼現見法義現相意語處，因大乘法生故；信解地中見道行、修道行，及盡至一切法，唯<span class='corr'>識</span>爾，隨順聞信因故、如是彼分別證因故、一切障對治及離障故。</p>
<p>從何處入？善根力持故；三種相心轉明，種種莊處滅故；念法義定慧，一切時正行，及不放逸故。</p>
<p>諸世界無量，眾生類無量，念念中成阿耨多羅三藐三菩提，初轉心者。隨所心布施等波羅蜜助集行，彼心我已得，是故我不加用諸波羅蜜，修道能滿成，第二轉明者。諸禪法成就已，死後尋得隨所須一切身事得，有障善根者，況我善修善根得無障善根，尋即一切諸勢不成，第三轉明者。是中有偈：</p>

<div class="lg regular"><div class='lg-row'>人類得菩提，　於念念中間，</div>
<div class='lg-row'>眾生無量故，　至時應捨行。</div>
<div class='lg-row'>隨心所行施，　清淨無垢心，</div>
<div class='lg-row'>彼得心止事，　勇健布施成。</div>
<div class='lg-row'>善者滅身已，　自勢隨所心，</div>
<div class='lg-row'>善者滅身已，　彼勢云何不？</div>
</div><p>捨聲聞緣覺，心滅念故；於大乘中一切有疑，無疑故滅疑或；聞思諸法，除我相我我所相執故，滅法慢者；前所住及安一切相，不念不分別故，及滅分別者。是中有偈：</p>

<div class="lg regular"><div class='lg-row'>在前隨所除，　相念自住處，</div>
<div class='lg-row'>智盡不分別，　得上菩提爾。</div>
</div><p>以何云何入彼聞習業？寂靜思惟所攝法義，現見意言四種求，名、義、性、勝安。求等四種如實知故，名、事、性、勝安性勝，如實知彼不覺見故。如是彼菩薩唯入記故順修，彼名義現見意言，彼名意言唯正觀，彼名所依義唯意言正觀，然彼名性勝安唯觀。於後唯意言，不覺已有名、彼義、有性、勝安。有性勝義相不見已，此四種求及四種觀見知已，彼名義現相意言中唯記入。</p>
<p>彼記事中入已，為當唯入彼有相見二事及種種事入，名、義、性、勝義，六種相無義故；彼可取能取事現處故；不斷種種相義，現相所生故。闇中如見繩，謂蛇現相故。所謂如繩蛇不實，非眾生故。如是覺義者，非有迴蛇意，唯住繩意，彼亦微思量色香味觸相故。是中依慧，繩慧亦迴成。如是此諸六種相名現相，意言中如繩慧。六種相實義實處唯記慧，亦思量成就性慧故。</p>
<p>如是此菩薩意言現相義相事入分別性，入成唯主記入故他性。云何成就性入？迴唯記想，彼者是諸意言，聞法習者彼爾時分別義相。菩薩一切義現相生，無有餘成。是故唯記現相亦不生。是故一切義無分別事名住，已於法界如現見隨住。爾時彼菩薩同等念已，生無分別念智，是故此菩薩名為入成就性。於中有偈：</p>

<div class="lg regular"><div class='lg-row'>法眾生法義，　同別有性義，</div>
<div class='lg-row'>不淨淨盡至，　分別名境界。</div>
</div><p>如是此菩薩智及相唯記入故，名為入成。彼入已，名為住歡喜地，善達法界，及生如來家，得一切眾生平等心，得一切菩薩等心，是彼菩薩見道行。</p>
<p>佛以何義故，入彼唯記處？離法念彼出世間定慧智，藉得種種相記智同相。一切阿梨耶識因種子滅故，法觸種子增長已轉身，一切佛法集故，入一切智智。藉彼所得智，一切阿犁耶識相處如幻等見故，性不顛倒行。是故彼菩薩如幻師所作，義處相同因果唯有說，一切時不顛倒成。彼以記入中，四種禪定所依四種攢相法云何知？四種求故，非不身無義無忍中得光明三昧，暖相依增。忍中光明增長三昧，上依。四種中如實觀知入唯記中，以無義決定心真實中入一切三昧，依順諦忍。自此後唯記相思量彼，是次第三昧依世間上法見故，此諸三昧近入地應知，如是入地得見諦道。</p>
<p>菩薩唯入記，云何行修道？隨所分別說十地，攝一切修多羅現事住故。以雜念出世間，及藉彼得定慧智故、無量百千億習故，如是身轉已。為得三種佛身，為得故修行。所有諸聲聞證道法，及此諸菩薩，此二有何差別。勝聲聞證入中，菩薩證入有十一種勝事應知。一者念勝，念大乘法故。二者淳至勝，大功德助集淳至故。三者證勝，眾生法無我證故。四者涅槃勝，攝取不住涅槃故。五者地勝，十地盡至故。六者淨勝，煩惱習滅，佛世界令清淨故。七者一切眾生同得記心勝，化眾生行不斷絕故。八者生勝，生如來家故。九者取生勝，佛世界會中一切時取生故。十者果勝，十力、四無畏、十八不共佛法無量功德成就故。是中有偈：</p>

<div class="lg regular"><div class='lg-row'>迭互作客事，　於事名所求，</div>
<div class='lg-row'>唯求彼諸事，　分別二所安。</div>
<div class='lg-row'>如實知見故，　離義分別三，</div>
<div class='lg-row'>見彼是非事，　彼無二所執。</div>
<div class='lg-row'>喻若順分別，　復有教授偈，</div>
<div class='lg-row'>鏡像意於後，　菩薩在諸定，</div>
<div class='lg-row'>迴彼義想已，　憶持自想事。</div>
<div class='lg-row'>住心如是內，　知無所可取，</div>
<div class='lg-row'>於後無能取，　無分別知爾。</div>
</div><p>更復有證道偈，所謂《大綖莊嚴論》中說：</p>

<div class="lg regular"><div class='lg-row'>助集無邊行，　功德智菩薩，</div>
<div class='lg-row'>法思善決定，　語言達義盡。</div>
<div class='lg-row'>彼知正義已，　說住彼定心，</div>
<div class='lg-row'>法界現意故，　是以離二相。</div>
<div class='lg-row'>離心無有餘，　善知心亦無，</div>
<div class='lg-row'>知二既是無，　正住於法界。</div>
<div class='lg-row'>不分知力故，　同時常同行，</div>
<div class='lg-row'>彼身窟聚患，　如象滅諸毒。</div>
<div class='lg-row'>牟尼說善法，　善住意思量，</div>
<div class='lg-row'>根本法界處，　念至知意故，</div>
<div class='lg-row'>唯分別正取，　速得功德處。</div>
</div><p>如是說入智相已。彼因果說云何知？六種波羅蜜故，謂布施、持戒、忍辱、精進、禪定、智慧故。云何此諸六波羅蜜唯記入成？云何彼入果六波羅蜜成？是中菩薩於施不著、於戒不毀、於苦不瞋、於修不懈怠，如是此諸亂因不行故。因不行故，一向已寂靜思惟諸法入唯記已，依六波羅蜜及入唯記故，菩薩淨深心所攝故，得六波羅蜜。是以中間六波羅蜜行順說信故、樂求隨喜故，得利潤離忍菩薩自大乘中說甚深大，唯分別正覺，得無分別智。</p>

<div class="lg regular"><div class='lg-row'>欲信淨心明，　本彼覺法流，</div>
<div class='lg-row'>十地近菩提，　不假自然得。</div>
</div><p>有何義故唯說六波羅蜜？障對治差別安故，一切佛法集句處故，及隨順化一切眾生故。不動相對治故，說檀波羅蜜及尸羅波羅蜜。不動相，謂世不著及家不著。動者迴相，對治故說，謂羼提波羅蜜及毘離耶波羅蜜。迴因相者，世間眾生作惡行長受苦，及於修善行法中生疲倦。以發不迴失相對治故，謂闍那波羅蜜及般若波羅蜜。失相者，亂心及無智。如是障對治數差別故，四波羅蜜不散相，一波羅蜜不散相成。以散依故，如實法正覺集諸佛法，如是集一切佛法。句處故，數差別。以檀波羅蜜益眾生，尸羅波羅蜜不作惡，能忍毘離耶波羅蜜作事盡至故，如是益相化眾生，化以故調伏，於後不入定心為令入定心、已入定心為得解脫故，數勸故得解脫。如是化一切眾生，句處故數差別應知。</p>
<p>然此諸波羅蜜相云何知？以六波羅蜜身最依菩薩心故。彼以最故，遍行不斷增上意，一切眾生助樂故。方便善巧最故，所有無分別知攝取故。發願最者，阿耨多羅三藐三菩提作願故。淨最煩惱智障，修集無障故。</p>
<p>所有布施，彼亦名波羅蜜。所言波羅蜜，布施非波羅蜜。如是四句如布施中，如是諸餘波羅蜜中皆有四句，如順應知。此諸波羅蜜以此何義故有此漸次？說前波羅蜜後波羅蜜，隨順生故。</p>
<p>彼復釋，云何知？一切世間聲聞緣覺布施等善根中，增上到彼岸故。波羅蜜者，妬悋貧窮破除故、令得大勢功德故。布施持戒滅惡道，令得善道。三昧戒，瞋恨滅除故。他者仿佯住忍，懈怠及諸惡不善法令遠離故，增長無量善法出故。精進破亂想，內心住將來故。禪定一切見無。智滅除真故，及相別故，知諸法故名智。</p>
<p>云何此諸波羅蜜有修事可知？略有五種修事應知：習行因行修事、信欲修事、心正念修事、方便善巧修事、所作事憶持修事。是中四種事如前所作。憶持事修事者，所有諸佛自然作佛事，不斷不休息，修諸波羅蜜令滿滿已，心念修喜樂隨喜憶念等心，六種心所攝故。</p>
<p>修廣心、不斷心、喜心、作益心、大心及真心。所有菩薩隨所阿僧祇劫，得阿耨多羅三藐三菩提。如是等時念念中，捨一切自身及恒河沙等世界七寶令滿已，施諸佛如來，乃至未坐道場，而菩薩行布施心無厭足。如是等時念念中三千大千世界滿中火時，現四種威儀，雖少一切資用而現作持戒、忍辱、精進、禪定、智慧心，乃至坐道場。如是菩薩不厭修持戒、忍辱、精進、禪定、智慧等心，此是菩薩廣心。所有彼菩薩此無厭足心，乃至坐道場不斷及不捨，是名此身。若彼菩薩喜心故，彼六波羅蜜所作眾生益，非彼眾生以得此益故，此是菩薩喜心。若彼菩薩作益眾生，於六波羅蜜作益攝取，見如己身，自身見如眾生，此是菩薩作益心。若彼菩薩彼如是六波羅蜜所集善根迴發願，令一切眾生得愛果報，此是菩薩大心。若彼菩薩彼如是六波羅蜜修集善根，與一切眾生同，發願向阿耨多羅三藐三菩提，此是菩薩真心。如是六種心所攝故，修樂喜心。若彼菩薩六種修心行行者，彼餘無量諸菩薩彼善根令隨喜，如是菩薩六心所攝隨喜心令修。若彼菩薩一切眾生六種心所攝六波羅蜜修事希求如記，六心所攝六波羅蜜修不離者，乃至坐道場，如是菩薩六種心所攝希求意行修。若此六種心所攝菩薩心修故，聞已發一好心，彼功德量等功德，及一切惡作障消滅，何況菩薩。</p>
<p>云何此諸波羅蜜有差別？以三種相應知。法施、財施及無畏施。止戒、攝善法戒、作眾生益戒。作惡忍羼提、忍苦羼提、法思惟忍苦羼提。勇猛精進、行精進、不怯弱不瞋恨喜精進行。現相、作憶持、無分別方便行。無分別及有分別及藉彼得智。云何此諸波羅蜜攝事應知？此諸波羅蜜攝一切善根，彼相、彼隨順及彼因氣故。云何此諸波羅蜜，諸障一切煩惱攝事知？彼相、彼因及彼果。云何此諸波羅蜜有益事可知？世間行時勢力所攝、同生所攝、眷屬所攝、大作事行成吉所攝、不惱少塵所攝、一切工巧諸論呪術處細意所攝。增長是無惡，乃至坐道場，一眾生現一切義作事，是名菩薩益。</p>
<p>云何此諸波羅蜜迭共決定分別事知？或有處一切六波羅蜜布施聲說、或有持戒聲、或有忍辱聲、或有精進聲、或有禪定聲、或有智慧聲說。是中有何意趣？一切波羅蜜行中，彼一切同助至故。是意如是。</p>
<p>說入因相果已。云何彼修差別事知？謂十菩薩地。何等？歡喜、離垢、明作、焰、難勝、現前、遠行、不動、善慧及法雲。云何此諸地十事差別？應知十種無明障對治故。如是十種相智中，及法界十種障住故。云何？十種相智法界？一切處義故。初地中上義故，第二地中因上義故，第三地中無所取義故，第四地中身心無差別義故，第五地中無煩惱淨義故，第六地中種種法無差別義故，第七地中無勝無劣義故，第八地中相自在身義故及世界自在依義故，第九地中依智自在義故，第十地中依業自在義故、依陀羅尼三昧門自在義故。是中有偈：</p>

<div class="lg regular"><div class='lg-row'>上義及因上義故，　不攝義及身相續，</div>
<div class='lg-row'>無煩惱染淨義故。</div>
</div>
<div class="lg regular"><div class='lg-row'>乃至不異義，　不勝無劣義，</div>
<div class='lg-row'>依第四自在。　法界中無明，</div>
<div class='lg-row'>二種及以十，　十地有障故，</div>
<div class='lg-row'>對治說諸地。</div>
</div><p>然此無明，諸聲聞不雜，諸菩薩中雜。</p>
<p>何故初地名為歡喜？彼初故自益他益，堪能成德義故。何故第二地名為離垢？破戒垢令遠作故。何故第三地名為明作？不動三昧三摩拔提依故、大法光依故。何故第四地名為焰？菩提分法燒一切障故。何故第五地名為難勝地？超菩提分故，由真諦智與世間智更互相違，合此難合令相應故。何故第六地名為現前？因緣智依般若波羅蜜行現作故。何故第七地名為遠行？有功用行盡至故。何故第八地名為不動？一切相不動故。何故第九地名為善慧？得上辯才智故。何故第十地名為法雲？雜念一切法智，一切陀羅尼三昧門藏故，如雲、如虛空，上煩惱障滅故、法身滿故。</p>
<p>云何此諸地得智？有四種相：得信地，信地行。得順地，十種法行得故。證得，初地中證法界，證一切地故。成就得，此諸地修盡至故。</p>
<p>云何此諸地修事知？此菩薩地地中修舍摩他、毘婆舍那已，有五種相修。何等五種？所謂雜修、無相修、無功用修、轉明修、轉轉修。如是此菩薩此五種修已得五種果，所謂除一切惡，身種種想離得樂法意，一切處無量不作畔在相，法光明現相，知淨分別相。彼諸分別念同行，為滿法身及成就故，上中上因作攝故名。</p>
<p>以十地中十波羅蜜修事成，六中六隨所說有四：方便波羅蜜，六波羅蜜所集善根，彼一切眾生共故，發願願向阿耨多羅三藐三菩提，作願故。願波羅蜜者，未來種種願現相故，波羅蜜緣牽將故。力波羅蜜者，能修力等六波羅蜜，不斷同行故。智波羅蜜者，六波羅蜜差別智，法同受報化眾生故。然此四波羅蜜，般若波羅蜜無分別智藉得智所攝。然復一切諸地，一切波羅蜜非不修成。</p>
<p>波羅蜜藏所攝此法門，幾時此諸地修事滿成？有五種眾生，三阿僧祇劫。信行人，初阿僧祇。淨深心行、無相行及有相行，有六地及七地。第二阿僧祇還，彼不現相人，自此以上乃至十地。第三阿僧祇，修道滿足成。是中有偈：</p>

<div class="lg regular"><div class='lg-row'>勝上力故，　堅心勝智，　菩薩三祇，</div>
<div class='lg-row'>發行盡至。</div>
</div><p>如是說因果修差別已。是中云何增上戒勝事知？如菩薩地持中說。受菩薩戒品中，略復有四種勝故，勝事應知：差別勝、同不同戒勝、上勝及甚深勝。是中差別勝者，謂受戒、攝善法戒、作眾生益戒故。是中上戒者，二種戒住義故知：攝善法戒，集佛法住義故；作眾生益戒者，教化眾生住義故知。聲聞同戒，諸菩薩性重不同行。不同戒者，制重同行故，彼戒中隨所聲聞犯，於中菩薩不犯戒；隨所菩薩犯戒，是中聲聞不犯戒。菩薩防身口心戒，聲聞唯防身口，是故菩薩起心犯戒，非諸聲聞。略說所有一切眾生惡，而有益身口意業，彼一切菩薩應行及彼中學，如是共不共勝應知。</p>
<p>上勝復有四種上故：種種無量戒上故；攝取無量功德上故；一切眾生助益樂心眷屬上故；阿耨多羅三藐三菩提住上故，及得無量功德、疾得阿耨多羅三藐三菩提，是中甚深。若菩薩如是方便善巧故，殺生等十種業修行，是以不惡成，得無量功德，速得阿耨多羅三藐三菩提。或應化身業口業，是甚深戒應知。是以作國王，治國計，種種示眾生惱事。是以化眾生安置善處，示種種生惱，餘眾生示餘益，餘者令心以發，發已先化，化已心迴。此是菩薩戒甚深勝事。如是四種勝事，略說菩薩上戒勝事應知。如是分別，復有菩薩戒差別無量，亦如比尼響方廣修多羅中。</p>
<p>如是說增上戒勝已。增上心勝事復云何知？略有六種差別應知：念差別、種種差別、業作事差別、現氣差別、業差別。念大乘法故。大乘光明，一切功德積聚三昧，三昧王現護，首楞嚴等三昧無量種種故。一切法雜念智顯順故，阿犁耶識一切障諸惡使令除故。禪定樂行已，隨所生故。處生故，一切世界無障。神通現故，動、放光、遍視、異事作、來往、略廣，一切色身入同行，往上下作，自在隱蔽他，神現念與樂，放光現大神通故。攝一切苦行，現十種苦行故。十種苦者，所謂受許苦行，菩提願許故。不退苦行，世間諸苦不退故。不背向苦行，一切眾生惡行苦行中，彼現現事故。現苦行，作惡眾生中，作一切利益義現故。不染苦行，世間生，以世間法不染故。信苦行，於大乘雖無解，一切甚大事信故。證苦行，眾生法無我證故。順覺知苦行，諸如來甚深密語所說順覺知故。不寂靜不染苦行，不捨世間，彼不染故。行苦行，住一切障解脫諸佛如來乃至世間眾生際，自然作一切眾生一切義行故可者。</p>
<p>復順覺知苦行，所有諸佛密語說，若隨彼所覺。所謂云何菩薩布施成？若使無所布施，而彼無量十方世界作布施成。云何布施喜心成？若一切布施不喜樂。云何布施信成？若使諸如來信不去。云何布施與意成？若使自身令與布施。云何樂布施成？若使一切時無所布施。云何布施大事成？若於布施起不堅相。云何布施增長成？若使起妬心。云何布施盡意成？若使不住於盡法時。云何布施自在成？云何布施無量成？若不住無盡故。如布施，如是持戒等乃至般若波羅蜜，隨順應知。</p>
<p>云何殺生成？若使眾生世間害。云何偷盜成？若使餘者未與眾生而自取之。云何邪婬成？若使婬邪而行。云何妄語成？若使如妄語作妄語說。云何綺語成？若使常以空門行而行。云何惡口成？若使到智彼岸。云何兩舌成？若使善知諸法而能詮說。云何貪成？若使常與無常禪定法令得故修行。云何瞋心成？若使一切煩惱心中取行。云何邪見成？若使一切處到一切事如實邪見。</p>
<p>經明甚深佛法，何等法而說甚深？是中有此說：常法佛法，依法身常故。斷見法佛法，滅一切障故。生法佛法者，能生應身故。有覺法佛法者，八萬四千眾生行有對治故。有貪法佛法者，有貪眾生取如己故。如是有瞋法佛法、有癡法佛法、見有凡夫法佛法、無染法佛法，真如成就已一切障不能染故。離染法佛法者，生世間而世間法不能染故。以是義故名為甚深佛法。</p>
<p>修諸波羅蜜化眾生，令佛國清淨，現一切佛法故，諸菩薩三昧作事差別應知。如是說增上勝心已。</p>
<p>增上勝慧復云何知？無分別智中，性處、身處、因處、念處、相處、持處、伴處、報處、因氣處、出處、盡至處，藉彼無分別功用行等處、差別處、藉無分別得處、餘處、持自然作事處、甚深處意，無分別智增上慧勝知。</p>
<p>是中離五種相，無分別性智故，意離念故、果離有覺有觀地故、離想受滅定、捨離色性故、真實處捨種種相故。彼無分別智，離如是五種相應知。此如所說無分別智性差別安立中。說偈：</p>

<div class="lg regular"><div class='lg-row'>諸菩薩真實，　遠離五種相，</div>
<div class='lg-row'>無分別智處，　真中種種名。</div>
<div class='lg-row'>諸菩薩身者，　善心正是心，</div>
<div class='lg-row'>無分別智中，　義心真實說。</div>
<div class='lg-row'>諸菩薩因者，　同言聞習故，</div>
<div class='lg-row'>無分別智中，　意行同思惟。</div>
<div class='lg-row'>諸菩薩念者，　諸法無詮事，</div>
<div class='lg-row'>無分別智中，　無我及真如。</div>
<div class='lg-row'>諸菩薩相者，　於彼正念處，</div>
<div class='lg-row'>無分別智中，　智處無諸相；</div>
<div class='lg-row'>隨順真實義，　分別無有異，</div>
<div class='lg-row'>迭共隨順故，　彼義順和成；</div>
<div class='lg-row'>離智無言說，　說中有所行，</div>
<div class='lg-row'>以說相違故，　彼說無有言。</div>
<div class='lg-row'>諸菩薩持者，　彼智無分別，</div>
<div class='lg-row'>藉彼得彼行，　彼到增長處。</div>
<div class='lg-row'>諸菩薩伴者，　說為二種行，</div>
<div class='lg-row'>無分別智中，　五波羅蜜性。</div>
<div class='lg-row'>諸菩薩報者，　諸佛二界中，</div>
<div class='lg-row'>無分別智處，　以得順行故。</div>
<div class='lg-row'>諸菩薩因者，　上上諸生處，</div>
<div class='lg-row'>無分別智中，　勝到故正說。</div>
<div class='lg-row'>諸菩薩出事，　為得順義故，</div>
<div class='lg-row'>無分別智中，　解知諸十地。</div>
<div class='lg-row'>諸菩薩盡至，　因三淨身得，</div>
<div class='lg-row'>無分別智中，　得上神通故。</div>
<div class='lg-row'>如空無有染，　彼智無分別，</div>
<div class='lg-row'>眾惡種種上，　唯信欲為正。</div>
<div class='lg-row'>如空無所染，　彼智無分別，</div>
<div class='lg-row'>遠離一切障，　得順成就故。</div>
<div class='lg-row'>如空無有染，　彼智無分別，</div>
<div class='lg-row'>常行世間故，　而世法不染。</div>
<div class='lg-row'>啞義隨順故，　如啞所覺義，</div>
<div class='lg-row'>非如不啞用，　說為三種智。</div>
<div class='lg-row'>如癡所用受，　如癡所覺知，</div>
<div class='lg-row'>非如癡所用，　說為三種智。</div>
<div class='lg-row'>解通五種義，　如達五種事，</div>
<div class='lg-row'>如意識所知，　說為三種智。</div>
<div class='lg-row'>不通論修論，　如通法義解，</div>
<div class='lg-row'>如是漸次知，　知為行創首。</div>
<div class='lg-row'>如人蔽諸目，　彼智無分別，</div>
<div class='lg-row'>彼後得開目，　彼智藉所得。</div>
<div class='lg-row'>如空智亦爾，　彼智無分別，</div>
<div class='lg-row'>彼處色現相，　彼智藉所得。</div>
<div class='lg-row'>如珠伎樂等，　作事無分別，</div>
<div class='lg-row'>如是離住故，　諸佛業莊嚴。</div>
<div class='lg-row'>非彼及餘處，　有智及無智，</div>
<div class='lg-row'>彼智無差別，　是智無分別。</div>
<div class='lg-row'>體性無分別，　明識一切法，</div>
<div class='lg-row'>眾生中分別，　彼智無分別。</div>
</div><p>是中無分別功用行有三種，因現、相取、生差別故。無分別智亦有三種：少欲知足、不顛倒、無分別無謗故。藉彼得智亦有五種：證得、憶念、差別、離成就時現分別故。釋成無分別智義故，復說餘偈：</p>

<div class="lg regular"><div class='lg-row'>餓鬼畜生人，　諸天如羅漢，</div>
<div class='lg-row'>等同意差別，　得成諸塵義。</div>
<div class='lg-row'>過去如夢等，　無差亦有二，</div>
<div class='lg-row'>非有而作念，　彼念順義故。</div>
<div class='lg-row'>義及成就義，　彼智無分別，</div>
<div class='lg-row'>彼無即無佛，　得事即不成。</div>
<div class='lg-row'>菩薩得神通，　彼以信力故，</div>
<div class='lg-row'>地等如是無，　隨善者覺見。</div>
<div class='lg-row'>成就此智慧，　勇健得禪定，</div>
<div class='lg-row'>一切法正依，　及見如是義。</div>
<div class='lg-row'>智行分別中，　及現一切義，</div>
<div class='lg-row'>應知無義事，　彼記永所無。</div>
</div><p>般若波羅蜜中無分別智及無優劣，如《大品經》說：菩薩住般若波羅蜜中，以不住故能滿修行。彼云何以不住故能滿諸波羅蜜？捨無種處故、捨離外道我見處見故、捨離未得正諸菩薩妄念分別處故、捨離世間涅槃二邊處故、捨離唯滅煩惱障處喜故、捨離眾生益捨離無餘涅槃界處。</p>
<p>聲聞乘及菩薩乘中有何勝？差別有五種相勝故。無分別勝故，唯陰等法無分別故；非有方勝，證正一切相知及依一切眾生方故；不住勝，因不住涅槃故；永勝無餘，涅槃界中住到無量故；及上勝果，此經無乘有上勝故。是中有偈：</p>

<div class="lg regular"><div class='lg-row'>五種勝義故，　慈悲以為身，</div>
<div class='lg-row'>世間出世勢，　不久當得現。</div>
</div><p>若諸菩薩成就如是增上戒、增上心、增上慧功德，得自在於眾生益處；何故復有諸眾生，而復有苦縛者？示彼眾生有彼眾生業障對故，諸善法受彼助得勢；示現於彼生善起障故、示現開現故、示現還受彼受用勢時，現彼不善法益因事故；助受彼勢時還彼餘眾多眾生，示現有障因故，而見眾生眾生眾事有縛。是中說偈：</p>

<div class="lg regular"><div class='lg-row'>現煩惱障故，　患目不正視，</div>
<div class='lg-row'>諸眾生菩薩，　不得諸勢義。</div>
</div><p>如是說增上慧勝事已。滅勝事復云何？菩薩滅者，諸不著不住涅槃，彼相者捨；同諸煩惱染，不捨世間。偈中轉身，是中世間是他相性，是煩惱染分；涅槃彼亦是淨分；身者彼是二分。他相性者，轉身，還彼他相性中得對治，所染分中轉淨分中護。</p>
<p>然彼迴略有六種：作微弱益迴，以信力故、住聞習故，依有慚愧煩惱行不行故。得證迴，入地諸菩薩現正不正現處故，乃至六地修轉，不現有障念相，現善淨正意故，乃至十地中。滿果迴，現無障一切相念，得一切相念。自在微小迴，小乘已證眾生無我故，一向背世間故，一向捨世間。上迴，諸菩薩已證法無我故，還彼處見寂靜，滅諸煩惱使等，而不捨彼故。</p>
<p>諸菩薩於微小迴中有何患？捨眾生益果、菩薩法離已，共諸小乘等同解脫是患。菩薩上迴中有何利益？世間法中自身及他身得自在故，一切道一切眾生視己身故，多以三乘中種種善巧方便化眾生令住故。是中說偈：</p>

<div class="lg regular"><div class='lg-row'>正覆迷凡夫，　不正一切現，</div>
<div class='lg-row'>諸菩薩常正，　不假自然行。</div>
<div class='lg-row'>不說而說知，　非義正義故，</div>
<div class='lg-row'>彼身有轉事，　正說為解脫。</div>
<div class='lg-row'>世間及涅槃，　若生現智者，</div>
<div class='lg-row'>爾時彼世間，　即說為涅槃。</div>
<div class='lg-row'>不捨非不捨，　善知世間故；</div>
<div class='lg-row'>無利無有衰，　善知涅槃故。</div>
</div><p>如是說滅勝已。智勝云何知？以三種佛身故說智勝事，一真身、二報身、三應身。是中諸佛真身者，謂法身，依一切法得自在故。報身，若以種種諸佛眾會中顯明法身，所依佛世界清淨依，受大乘法樂故。所有依法身者，從兜率天中託身生，受欲出家，親近外道，苦行成道，轉法輪，示大涅槃。是中說偈：</p>

<div class="lg regular"><div class='lg-row'>得相自在事，　以攝受身故，</div>
<div class='lg-row'>分別甚深德，　諸佛作念事。</div>
</div><p>諸佛如來法身有何相？略有五種應知。一轉身相，一切煩惱障分他相性迴轉中，一切障得解脫，現法自在處淨分依轉，迴他相性故。白法體相，能滿十波羅蜜，得十自在故。是中命自在、心自在及資用自在者，為滿檀波羅蜜故。業自在及生自在者，為滿尸羅波羅蜜故。信自在者，為滿羼提波羅蜜故。願自在者，為滿毘離耶波羅蜜故。五通所攝如意通者，為滿禪波羅蜜故。智自在及法自在者，為滿般若波羅蜜故。不二相，事非事二相故，依一切法非事故，有為無為不二相。業煩惱無，為有現相時現得自在故。別不別是一不一相，是中一切諸佛不異身故，無量身心故，示現成佛。於中說偈：</p>

<div class="lg regular"><div class='lg-row'>自稱無我故，　離別無有身，</div>
<div class='lg-row'>是彼本順故，　分別得立名。</div>
<div class='lg-row'>性差別無異，　具足及無始，</div>
<div class='lg-row'>不分別一佛，　或多依久處。</div>
</div><p>常相，依真如淨相，本願力取作事不盡故。不思議相，彼真如淨中唯內所證知，世間餘未曾有，及非測量境界。云何復此法身？見覺觀故彼初得。暫念大乘無分別、藉彼得智，五種相善修故，一切諸地中善集助道行，微小難壞障能令壞故，如金剛三昧，彼三昧中間壞一切障故，依彼身轉故得。復有幾種自在故法身得名為自在？略說五種：世界、身相好、無分別無邊聲響音、不可觀頂自在故，轉色陰。上妙無量最樂行自在，轉迴受陰故。說一切名身句身字身自在，轉迴想陰故。應身願顯引眾攝取白法自在事，轉迴行陰故。如鏡觀見作事憶持智自在事，轉迴識陰故。有幾處意身法身？應知略說三種身，種種佛身行依故。是中說偈：</p>

<div class="lg regular"><div class='lg-row'>得五種愛身，　諸佛得自己，</div>
<div class='lg-row'>利愛彼所得，　是彼義求得。</div>
<div class='lg-row'>所作無能障，　法微義通得，</div>
<div class='lg-row'>得無非最愛，　佛常不盡見。</div>
</div><p>受種種報依身，化諸菩薩故。種種應身依故，多以化聲聞。</p>
<p>法身有幾種佛法所攝應知？一者淨，轉阿犁耶識得法身故；報者，轉色根得報智故；行者，轉行欲得無量智行故；自在者，轉種種業所攝自在，得一切世界無障礙神通智自在故；假用者，一切見聞解知，轉假名，得悅一切眾生，智說自在故；去遣者，轉一切諸難，遣得一切眾生一切難，去遣智故。如是六種佛法故，諸佛法身所攝應知。</p>
<p>所有此諸佛法身，彼為雜、為不雜？身心業差別故不雜，視無量處成正覺故雜。如法身，報身亦爾，心業差別故不雜，非身差別，以轉無量身故。應身者，亦如報身應知。</p>
<p>法身具幾種功德應知？善淨四種無量解脫，及諸有退遍、淨處、無諍、願知、四無礙、六通、三十二相八十種好、四種一切相淨、十力、四無所畏、三不護、四念處、滅習、不忘法、大悲、十八不共佛法，及一切相具智故。是中說偈：</p>

<div class="lg regular"><div class='lg-row'>愍念諸眾生，　順利及諸心，</div>
<div class='lg-row'>不利世樂心，　歸命彼益事。</div>
<div class='lg-row'>得離一切障，　牟尼退世間，</div>
<div class='lg-row'>智所知遍處，　歸命心解脫。</div>
<div class='lg-row'>無餘一切眾，　滅一切煩惱，</div>
<div class='lg-row'>不雜滅煩惱，　歸命有高處。</div>
<div class='lg-row'>自然無有障，　不退常入定，</div>
<div class='lg-row'>一切諸難中，　歸命能釋者。</div>
<div class='lg-row'>身及所依處，　言智及說者，</div>
<div class='lg-row'>心常無有退，　歸命善說者。</div>
<div class='lg-row'>往知彼語言，　來往知他心，</div>
<div class='lg-row'>眾生無實中，　歸命善教誨。</div>
<div class='lg-row'>讚取丈夫法，　一切生見聖，</div>
<div class='lg-row'>見已即生敬，　歸命分別者。</div>
<div class='lg-row'>取處及諸勢，　應身并願中，</div>
<div class='lg-row'>三昧智自在，　歸命得彼岸。</div>
<div class='lg-row'>方便歸依淨，　令利諸眾生，</div>
<div class='lg-row'>大乘出世利，　歸命魔降伏。</div>
<div class='lg-row'>智滅及出事，　作障并演說，</div>
<div class='lg-row'>自他及外道，　歸命不可退。</div>
<div class='lg-row'>諸眾善能說，　遠離二種染，</div>
<div class='lg-row'>無護不可忘，　歸命將諸眾。</div>
<div class='lg-row'>修行一切行，　無有聖不知，</div>
<div class='lg-row'>一切時悉知，　歸命真實義。</div>
<div class='lg-row'>眾生所作中，　聖視不相違，</div>
<div class='lg-row'>作事無暫停，　歸命不妄者。</div>
<div class='lg-row'>一日一夜中，　六時觀眾生，</div>
<div class='lg-row'>成就大慈悲，　歸命益心者。</div>
<div class='lg-row'>行至及與得，　智慧并諸業，</div>
<div class='lg-row'>諸聲聞緣覺，　歸命最上者。</div>
<div class='lg-row'>三身大菩提，　具得一切相，</div>
<div class='lg-row'>遍處一切眾，　歸命決疑者。</div>
</div><p>諸佛法身成就如是諸功德，復有餘性、因、果、業、順行、功德，是故諸佛如來法身，名為無上功德應知。是中說偈：</p>

<div class="lg regular"><div class='lg-row'>成就諸真實，　超過一切地，</div>
<div class='lg-row'>到一切眾上，　度脫一切眾。</div>
<div class='lg-row'>具無量無邊，　世間見功德，</div>
<div class='lg-row'>世界不可見，　一切諸人天。</div>
</div><p>然復甚深最甚深，諸佛法身彼甚深事云何知？是中說偈：</p>

<div class="lg regular"><div class='lg-row'>無生生諸佛，　不住而善住，</div>
<div class='lg-row'>一切自然事，　食為四種食。</div>
<div class='lg-row'>不破及無量，　無量同一業，</div>
<div class='lg-row'>不見及見業，　諸佛三身成。</div>
<div class='lg-row'>無有成正覺，　非一切非佛，</div>
<div class='lg-row'>念念不可量，　事非事所顯。</div>
<div class='lg-row'>不染及至染，　并染有所依，</div>
<div class='lg-row'>非染非染已，　入真正法體。</div>
<div class='lg-row'>諸佛過諸陰，　住於正陰中，</div>
<div class='lg-row'>彼非餘非即，　彼捨中善滅。</div>
<div class='lg-row'>一切是雜業，　唯離大海水，</div>
<div class='lg-row'>作事竟復作，　益他無有念。</div>
<div class='lg-row'>不見眾生過，　如破器中月，</div>
<div class='lg-row'>遍一切世間，　彼法光如日。</div>
<div class='lg-row'>或時成正覺，　或涅槃如火，</div>
<div class='lg-row'>無時而彼無，　諸佛常住身。</div>
<div class='lg-row'>諸佛非正法，　諸人趣惡道，</div>
<div class='lg-row'>非梵行法中，　真實身處行。</div>
<div class='lg-row'>彼一切處行，　及以無處行，</div>
<div class='lg-row'>見一切身中，　一切根無境。</div>
<div class='lg-row'>除滅諸煩惱，　如呪禁毒藥，</div>
<div class='lg-row'>煩惱到及盡，　諸佛一切智。</div>
<div class='lg-row'>煩惱到道處，　世間寂滅處，</div>
<div class='lg-row'>是故大方便，　諸佛不思議。</div>
</div><p>然此甚深有十二種應知，所謂生成業住甚深、差別算數業甚深、成正覺甚深、厭離甚深、滅陰甚深、教化甚深、時現甚深、成正覺示現涅槃甚深、行甚深、示現己身甚深、滅煩惱甚深、不思議甚深義法身。</p>
<p>諸菩薩憶念諸佛時，有何等念所念？略說菩薩以七種相隨念諸佛。一切諸佛是得時法自在故，修念諸佛得一切世界無障礙神通。是中說偈：</p>

<div class="lg regular"><div class='lg-row'>障中闕少因，　眾生界中遍，</div>
<div class='lg-row'>諸佛無自在，　定二隨順者。</div>
</div><p>諸如來常身者，真如無間垢解脫故。諸佛如來最微惡者，遠離一切煩惱智障故。諸佛自然者，自然作一切佛事無休息故。諸佛大勢者，佛世界清淨受大勢樂故。諸佛無染者，世間生而一切世間法不能染故。諸佛如來大義者，示現成正覺及涅槃，未化眾生令化、已化者為得解脫故。是中說偈：</p>

<div class="lg regular"><div class='lg-row'>唯在於己心，　常勢淨所顯，</div>
<div class='lg-row'>不為而大法，　報身故所得。</div>
<div class='lg-row'>不急而能行，　現彼復多生，</div>
<div class='lg-row'>一切一切佛，　智者彼應憶。</div>
</div><p>諸佛世界清淨事復云何？如佛十萬偈修多羅菩薩藏序分中說：如來最光明七寶莊嚴，遍無量世界放大光明，無量善分別住處中間住故，不可差別界過三界境界，過出世間上善根所生善淨自在識相處。如來加持處，大菩薩住處，無量天、龍、夜叉、乾闥婆、阿修羅、迦樓羅、緊那羅、摩睺羅伽、人非人行處，大法味愛樂所潤處，現一切眾生作一切事處，離一切煩惱所惱處，離一切魔處，過一切莊嚴如來莊嚴加持處，過大念意至處，大奢摩他毘婆舍那乘處，入大空無相無願處，無量劫莊嚴大蓮華王處，大妙堂中住處爾。</p>
<p>是此佛世界清淨中明色世狀勢量，施處施因施果勢，諸勢、伴勢、眷屬勢、益勢、業作勢、潤勢、無畏勢、住處勢、行勢、乘勢、持勢、門勢及說家勢。</p>
<p>然彼佛世界清淨中色勢，一向清淨、一向樂、一向不惡、一向自在。</p>
<p>然復彼諸佛法界一切時作五種作事應知：防護眾生諸難事，見者離聾盲瘖啞顛狂等諸難作事故。救濟防護諸惡道作事，於不善處勸令安住善處故。無方便防難作事，諸外道無方便行解脫處，毀令住佛法故。親同見防難作事，過三界助道行故。乘防難作事，諸菩薩住異乘，及不定諸聲聞，令修行住大乘故。此諸五種作事中，一切諸佛等作事應知。是中說偈：</p>

<div class="lg regular"><div class='lg-row'>因身作事差別故，　及說諸行差別事，</div>
<div class='lg-row'>彼差力故諸世間，　非彼無故諸如來。</div>
</div><p>若是不共聲聞緣覺、同諸佛法身成就如是功德勢者，彼以何意故說為一乘？是中說偈：</p>

<div class="lg regular"><div class='lg-row'>別取有餘者，　及持有餘故，</div>
<div class='lg-row'>為不定者說，　諸佛一乘理。</div>
<div class='lg-row'>信於法無我，　等有性差別，</div>
<div class='lg-row'>深心應化故，　盡處唯一乘。</div>
</div><p>以何義故，一切諸佛如來等同法身而說多佛事故？於中說偈：</p>

<div class="lg regular"><div class='lg-row'>一界無有二，　常同有作事，</div>
<div class='lg-row'>次行不順故，　釋成多佛事。</div>
</div><p>法身諸佛云何不永涅槃？非不永涅槃應知。是中說偈：</p>

<div class="lg regular"><div class='lg-row'>遠離一切障，　及作事不盡，</div>
<div class='lg-row'>諸佛永已滅，　亦是不名滅。</div>
</div><p>何故報身不名具真身成？有六種相故，示現色身故；及無量佛世界中分別現故；隨信現故；不定見真實，異種種見故；現同生事，菩薩、聲聞、天等種種眾雜見故；及阿犁耶識等轉身現故，唯成報身不名真身。</p>
<p>有何義故，唯是應身不名真身？有八相故。諸菩薩遠時得不動三昧，兜率天中、人中生事不成。宿命知者，書數算印工巧論，受欲行餘事中無知不成。不善說及善說法中知已，往親近外道處不成。善知三乘行故，苦行不成。捨百億閻浮提，一閻浮地中成正覺轉輪不成。中間成正覺示方便，餘處應化身作佛事，彼唯兜率天中成正覺，何故不一切閻浮提中同時成正覺事？知此知中無阿含證，復無餘義可解釋成。復無二佛同時一世界中現，有相違故，彼多化故攝取四方世間，及如無二轉輪聖王同時生故。是中說偈：</p>

<div class="lg regular"><div class='lg-row'>諸佛未應化，　同至多藏故，</div>
<div class='lg-row'>一切相成覺，　見故而能行。</div>
</div><p>一切眾生利益事，萬行修集大菩提，永入涅槃不成願行，徒修無報故。</p>
<p>報身、應身無常故，云何諸佛常身？依常法身故，於諸因身應身報不定故。復應身者，視現功德如常受樂，及如常勢故，常事應知。</p>
<p>諸佛法身雖無量無邊，時諸佛義處無有假用作事。於中說偈：</p>

<div class="lg regular"><div class='lg-row'>諸佛德勝無異無量，　眾生因弱彼不失者，</div>
<div class='lg-row'>得已得彼一切無因，　有斷彼不應順成。</div>
</div>
<p class='juan'>攝大乘論卷下</p></div>
</div><!-- end of div[@id='body'] -->
</body></html>