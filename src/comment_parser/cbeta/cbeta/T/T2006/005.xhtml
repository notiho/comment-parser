<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>人天眼目</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu227' />人天眼目卷之五</p></div>
<div class='div-other'><a id='mulu228' />
<p class='h1'>宗門雜錄</p>
<div class='div-other'><a id='mulu229' />
<p class='h2'>拈花</p><p>王荊公問佛慧泉禪師云。禪家所謂世尊拈花。出在何典。泉云。藏經亦不載。公曰。余頃在翰苑。偶見大梵天王問佛決疑經三卷。因閱之。經文所載甚詳。梵王至靈山。以金色波羅花獻佛。舍身為床座。請佛為眾生說法。世尊登座拈花示眾。人天百萬。悉皆罔措。獨有金色頭陀。破顏微笑。世尊云。吾有正法眼藏涅槃妙心實相無相。分付摩訶大迦葉。此經多談帝王事佛請問。所以祕藏世無聞者。</p>
</div>
<div class='div-other'><a id='mulu230' />
<p class='h2'>三身<span class='note-inline'>(新添)</span></p><p>三身謂法報化也。法身毘盧遮那。此云遍一切處。報身盧舍那。此云淨滿。化身釋迦牟尼。此云能仁寂默。在眾生身中。即寂智用也。寂即法身。智即報身。用即化身<span class='note-inline'>(事苑)</span>。</p>
<p>金光明最勝王經云。一切如來有三種身。具足攝受阿耨菩提。化身者。如來昔在修行地中。為諸眾生。修種種法。得自在力。隨眾生意。隨眾生界。現種種身。是名化身。應身者。謂諸如來。為諸菩薩說於真諦。令其解了生死涅槃是一味故。為除身見眾生怖畏權喜故。為無邊佛法而作本故。如實相應。如如如如智本願力故。具三十二相八十種好。項背圓光。是名應身。法身者。為除煩惱等障。為具諸善法故。惟有如如如如智。是名法身。前二種身。是名假有。後第三身。是真實有。為前二身。而作根本。何以故。離法如如。離無分別智。一切諸佛無有別法。復次諸佛利益自他。自利益者。是法如如。利益他者。是如如智。又纓珞經云。五分法身。以識性別。戒香攝身。定香攝意。慧香攝亂。解慧攝倒見。度知攝無明。是五分香。纓珞其身。</p>
</div>
<div class='div-other'><a id='mulu231' />
<p class='h2'>四智<span class='note-inline'>(新添)</span></p><p>大圓鏡智<span class='note-inline'>(如大圓鏡現眾色像)</span>　平等性智<span class='note-inline'>(觀一切法悉皆平等)</span>　妙觀察智<span class='note-inline'>(善觀諸法無礙而轉)</span>　成所作智<span class='note-inline'>(成本願力所應作事故。轉八識而成四智)</span>。</p>
<p>妙藏詮註云。佛轉八識而成四智者。用八為大圓鏡智。七為平等性智。六為妙觀察智。前五為成所作智。識惟分別。智能決斷。大乘莊嚴論云。轉八識成四智。束四智具三身。古德云。眼等五識為成所作智。意為妙觀察智。化身攝。末那為平等性智。報身攝。阿賴耶為大圓鏡智。法身攝。智通禪師。讀楞伽經至千餘遍。而不會三身四智。詣曹溪問六祖。祖曰。三身者。清淨法身汝之性也。圓滿報身汝之智也。千百億化身汝之行也。若離本性說三身。即名有身無智。若悟三身無有自性。即名四智菩提。聽吾偈曰。自性具三身。發明成四智。不離見聞緣。超然登佛地。吾今為汝說。諦信永無迷。莫學馳求者終日說菩提。通曰。四智之義可得聞乎。祖曰。既會三身。便明四智。若離三身。便譚四智。此名有智無身也。即此有智還成無智。復說偈曰。大圓鏡智性清淨<span class='note-inline'>(八)</span>平等性智心無病<span class='note-inline'>(七)</span>妙觀察智見非功<span class='note-inline'>(六)</span>成所作智同圓鏡<span class='note-inline'>(五)</span>五八<span class='note-inline'>(果)</span>六七<span class='note-inline'>(因)</span>果因轉。但用名言無實性<span class='note-inline'>(轉名不轉體)</span>。若於轉處不留情。繁興永處那伽定<span class='note-inline'>(傳燈)</span>。</p>
</div></div>
<div class='div-other'><a id='mulu232' />
<p class='h1'>○　眼耳鼻舌身意　六根　六塵　六識五識轉成所作智</p><p>般若經云。六根六塵成十二處。添六識和合為十八界。起信論云。以四種法熏習義。一淨謂真如。二染謂無明。三妄心謂業識。四妄塵謂六塵。楞嚴云。六識造業。所招惡報從六根出也。華嚴云。眼耳鼻舌身心意諸情根。以此常流轉。而無能轉者。起信又云。三界虛偽惟心所作。離心則無六塵境界也。毘婆沙論問曰。心意識有何差別。答曰。無有差別。即心是意。意即是識。皆同一義。如火灸。亦名焰亦名熾。般若又曰。若如實知自性皆空。是為能學六根六塵六識者也。祖師云。遍現俱該沙界。收攝在一微塵。識者謂之佛性。不識喚作精魂。然雖如是。蹉過者極多。錯會者不少。</p>
</div>
<div class='div-other'><a id='mulu233' />
<p class='h1'>○　第七末那識轉平等性智</p><p>楞伽云。末那者。此云染污意。恒審思量。故亦名傳送識。佛與大惠謂。廣說有八。略說有二。內現識計為我屬賴耶。外分別事識計為我屬前六識。真即識實性。亦屬賴耶淨分。故有麁細者。謂三細六麁。麁細二識者。皆依無明住地而起。以根本無明。動彼靜心。而起細識。依此細識。轉起麁心。以無明為本。依無明為因。生三細不相應心。依境界為緣。生三麁相應心。故云。麁細二識。各具二因。方得生住。現識者。起信云。不相應心也。依不思議熏故得生。依不思議變故得住。此現識所現境界。動彼心海。起諸事識之浪也。分別事識者。起信云。相應心也。依境界故得生。依海心故得住也。此一識者。皆是無明。熏習真如。成染緣起也。論曰。當知無明能主一切染法。一切染法。皆是不覺相故。諸經要集云。識自下上至臍已上滅者生人中。上至心滅者不失人身。上至頭面滅者生天。至頂滅者永斷輪迴。自上下至腰滅者鬼趣。下至足滅者地獄。論曰。若離妄念。則無一切境界之相。惟一真心矣。</p>
</div>
<div class='div-other'><a id='mulu234' />
<p class='h1'>○　八阿賴耶識轉大圓鏡智</p><p>宗鏡云。第八識多異熟性故。亦名含藏識。亦名八王子。亦名八解脫。亦名八丈夫。總有四八三十二相。此是果相因智報德。七八二識不相離。解深密經云。此八識能發起前六轉識故。第八識謂前世中。以善不善業為因。招感令生第八異熟心。是果。此阿賴耶者。即是真心。不守自性。隨染淨緣不合而合。能含藏一切真俗境界故。名含藏識。如明鏡不與影象合。而含影象。亦名如來藏識。伽陀云。諸法於藏識。識於法亦爾。更互為因相。亦互為果相。楞伽云。若不著二乘外道諸見。方能如實修行。摧破他論惡見。及舍我執等。能以妙慧。所依識者。即四智轉八識也。入如來自證地者。言與諸佛同得同證也。楞伽經佛語大惠云。然彼諸識不作是念。我等同時展轉為因。而於自心所現境界。分別執著。俱時之起。無差別相。各了自境。注云。彼諸識等。各了自境者。此名八識俱能分別自分境故。不知惟是自心妄現也。謂色是眼識境。乃至賴耶見分。是第七識境。根身種子器界。是藏識境。然此八識。離如來藏。無別自體。以眾生不知故。執為八識之名。諸佛證得之故。能成四智之用。若昧之則八識起執藏之號。七識得染污之名。六識起遍計之情。五識狥根塵之相。若了知賴耶。成圓鏡之體。持功德之門。末那為平等之源。一自它之性。第六起觀察之妙。轉正法之輪。五識興所作之功。垂應化之迹。斯則一心匪動。識智自分。不轉其體。但轉其名。不分其理。而分其事。但伏六識不取塵境。故名識滅。是故離心之境。文理俱虛。即識之塵詮量有據。狂心不歇。歇則菩提。垢淨心明。本來是佛。</p>
</div>
<div class='div-other'><a id='mulu235' />
<p class='h1'>○　第九阿陀那識</p><p>亦名純淨識。合論曰。寄說阿陀那識<span class='note-inline'>(此云執持)</span>為第九純淨識。如五六七八等識。常依九識以依止。凡愚不了。妄執為我。如水暴流不離水體。諸波浪等。以水為依。故五六七八識。常以淨識為依。何謂九為淨識。為二乘人久在生死業種六七八識有怖畏故。恐彼難信。方便於生死種外。別立淨識。使令悲智漸漸得生達識成智。深密經頌云。阿陀那識甚微細。一切種子如暴流。我於凡愚不開演。恐彼分別執為我。</p>
<p style="margin-left:1em">按三身四智諸說。採摭經論援據詳明。與溈仰辨識處。大相關係。可資深禪正修者。不蹈旁蹊而行正路。故予有取焉。往往同流之士必謂。吾單傳直指之宗。何藉此為。殊不知。學道者。為心意識之所困苦甚矣。虛明自照。本自無它。境風搖搖。倏然走作。通人達士。猶未免焉。況其下者乎。可無方便觀照之力乎。倘因其披剝之說。破其虛妄。擣其窠窟。即吾受用處。皆大圓鏡智也。精金萬鍜。不再鑛矣。</p>
</div>
<div class='div-other'><a id='mulu236' />
<p class='h1'>石頭參同契<span class='note-inline'>(雪竇著語　新添)</span></p>
<div class="lg regular"><div class='lg-row'>竺土大仙心<span class='note-inline'>(誰是能舉)</span>　東西密相付<span class='note-inline'>(惜取眉毛)</span></div>
<div class='lg-row'>人根有利鈍<span class='note-inline'>(作麼生)</span>　道無南北祖<span class='note-inline'>(且欵欵)</span></div>
<div class='lg-row'>靈源明皎潔<span class='note-inline'>(撫掌呵呵)</span>　枝派暗流注<span class='note-inline'>(亦未相許)</span></div>
<div class='lg-row'>執事元是迷<span class='note-inline'>(展開兩手)</span>　契理亦非悟<span class='note-inline'>(拈却了也)</span></div>
<div class='lg-row'>門門一切境<span class='note-inline'>(捨短從長)</span>　迴互不迴互<span class='note-inline'>(以頭換尾)</span></div>
<div class='lg-row'>迴而更相涉<span class='note-inline'>(者箇是拄杖子)</span>　不爾依位住<span class='note-inline'>(莫錯認定盤星)</span></div>
<div class='lg-row'>色本殊質像<span class='note-inline'>(豈便開眸)</span>　聲元異樂苦<span class='note-inline'>(還同掩耳)</span></div>
<div class='lg-row'>闇合上中言<span class='note-inline'>(心不負人)</span>　明明清濁句<span class='note-inline'>(口宜掛壁)</span></div>
<div class='lg-row'>四大性自復<span class='note-inline'>(隨所依)</span>　如子得其母<span class='note-inline'>(可知也)</span></div>
<div class='lg-row'>火熱風動搖<span class='note-inline'>(春氷自消)</span>　水濕地堅固<span class='note-inline'>(從旦至暮)</span></div>
<div class='lg-row'>眼色耳音聲<span class='note-inline'>(海晏河清)</span>　鼻香舌鹹醋<span class='note-inline'>(可憑可據)</span></div>
<div class='lg-row'>然於一一法<span class='note-inline'>(重報君)</span>　依根葉分布<span class='note-inline'>(好明取)</span></div>
<div class='lg-row'>本末須歸宗<span class='note-inline'>(唯我能知)</span>　尊卑用其語<span class='note-inline'>(不犯之令)</span></div>
<div class='lg-row'>當明中有暗<span class='note-inline'>(暗必可明)</span>　勿以暗相遇<span class='note-inline'>(明還非覩)</span></div>
<div class='lg-row'>當暗中有明<span class='note-inline'>(一見三)</span>　勿以明相覩<span class='note-inline'>(無異說)</span></div>
<div class='lg-row'>明暗各相對<span class='note-inline'>(若為分)</span>　比如前後步<span class='note-inline'>(不如此)</span></div>
<div class='lg-row'>萬物自有功<span class='note-inline'>(旨爾寧止)</span>　當言用及處<span class='note-inline'>(縱橫十字)</span></div>
<div class='lg-row'>事存函蓋合<span class='note-inline'>(仔細看)</span>　理應箭鋒拄<span class='note-inline'>(莫教錯)</span></div>
<div class='lg-row'>承言須會宗<span class='note-inline'>(未兆非明)</span>　勿自立規矩<span class='note-inline'>(突出難辯)</span></div>
<div class='lg-row'>觸目不會道<span class='note-inline'>(又何妨)</span>　運足焉知路<span class='note-inline'>(出不惡)</span></div>
<div class='lg-row'>進步非近遠<span class='note-inline'>(唱彌高)</span>　迷隔山河故<span class='note-inline'>(和彌寡)</span></div>
<div class='lg-row'>謹白參玄人<span class='note-inline'>(聞必同歸)</span>　光陰莫虛度<span class='note-inline'>(誠哉是言也)</span></div>
</div><p>寂音曰。予甞深考此書。凡四十餘句。而以明暗論者半之。篇首便曰。靈源明皎潔。枝派暗流注。乃知。明暗之意根於此。又曰。暗合上中言。明明清濁句。調達開發之也。至指其宗而示其趣則曰。本末須歸宗。尊卑用其語。故其下廣序明暗之句。奕奕綴聯不已者。非決色法虛誑。乃是明其語耳。洞山悟本得此旨故。有五位偏正之說。至於臨濟之句中玄雲門之隨波逐浪。無異味也。而晚輩承其言。便想像明暗之中有相藏露之地。不亦謬乎。</p>
</div>
<div class='div-other'><a id='mulu237' />
<p class='h1'>五問</p><p style="margin-left:1em">此蓋當時義學之徒。相與造說。誣罔先聖。非毀禪宗。而自聰禪師問達觀頴和尚。凡五問欲杜邪謬。故辯詳之。</p>
<p>僧自聰問達觀頴和尚曰。諸經論家多言。西天自迦葉至師子尊者。祖師相傳。至此斷絕。其實如何。答曰。吁如此說者生滅心也。不知為法惜人。螢鬪杲日。雀填滄海。枉勞形耳。且二十四祖師子尊者。度婆舍斯多。兼出達磨達。其緣具在唐會稽沙門靈徹序金陵沙門法炬所編寶林傳。并據前魏天竺三藏支疆梁樓續法記。具明師子尊者遇難以前傳衣付法之事。從大迦葉為首。直下血脈。第二十五祖婆舍斯多。二十六祖不如密多。二十七祖般若多羅付菩提達磨。即唐土初祖也。原支疆梁樓三藏來震旦。抵洛陽白馬寺。時即前魏帝道卿公景元二年辛巳歲也。師子入滅方二年矣。以是顯知。經論諸師誣罔後昆。吁哉奈何。問曰。達磨大師。自西天帶楞伽經四卷來是否。答曰非也。好事者為之耳。且達磨單傳心印。不立文字。直指人心見性成佛。豈有四卷經耶。聰曰。寶林傳亦如是說。頴曰。編修者不暇詳討矣。試為子評之。夫楞伽經三譯。而初譯四卷。乃宋天竺三藏求那跋陀之所譯。次十卷元魏時菩提流支譯。流支與達磨同時。下藥以毒達磨者是也。後七卷唐天后代於闐三藏實叉難陀譯。以此證之。先後虛實可知矣。仰山寂禪師。亦甞辯此。其事甚明。</p>
<p>問曰。傳法偈無翻譯。暨付法藏傳中無此偈。以致諸家多說無據。願垂至誨。答曰。噫子孫支分是非蜂起。不能根究耳。只如達磨未入此土。已會唐言。何以知之。初見梁武時對問。其事即可知矣。後又二祖可大師。十年侍奉。以至立雪斷臂。志求祖乘至勤誠矣。後達磨告曰。吾有一袈裟。付汝為信。世必有疑者云。吾西天之人。子此土之子。得法實信。汝當以吾言證之。又云。自釋迦聖師至般若多羅。以及於吾。皆傳衣表法。傳法留偈。吾今付汝。偈曰。吾本來茲土。傳法救迷情。一花開五葉結果自然成。因引從上諸祖偈。一一授之。內傳法印以契證心。外付袈裟以定宗旨。以此則知。達磨付二祖決矣。此乃單傳口授。何暇翻譯哉。</p>
<p>問曰。天台尊者一心三觀法門。與祖師意如何。答曰。子若不問吾難以言也。吾甞見教中云。吾有正法眼藏付囑大迦葉。且不在三乘五教之內。原佛祖之教。皆有傳授。昔聞大師。於藏中得龍樹所造中論。覽至第四卷。破諸法性有定性則無因果等事。如頌曰。因緣所生法。我說即是空。亦名為假名。亦名中道義。次頌云。未曾有一法不從因緣生。是故一切法。無不是空者。繇此述一心三觀。曰空曰假曰中。若據教意。大凡一偈。皆有四句以成其意耳。智者離為三觀似枝蔓。又未詳傳授。因此便言。遠稟龍樹。以樹為祖。近稟思大則可知矣。若間世承稟。吾恐後世必有聰利之人。空看佛經。自稟釋迦。豈其然乎。良繇智者具大福德智慧辯才。累為帝師故。成一家之說。辭博理微。而後世子孫。稱傳祖教。乃番毀師子尊者。親付法與婆舍斯多。以至此土六祖傳衣付法。以為邪解。嗚呼吾若備論。即成是非。子自詳之。</p>
<p>問曰。自達磨至此土。因何諸祖師言教。與西天諸祖洎六祖已上不同。牛頭一宗北秀荷澤。南岳讓青原思。言句漸異。見解差殊。各黨師門互毀盛至。如何得息諍去。答曰。怪哉此問。且祖師來此土。如一樹子就地下種。因緣和合而生芽也。種即達磨并二祖也。枝葉即道副總持道育之徒也。洎二祖為種。三祖為芽。乃至六祖為種。南岳讓為芽也。其牛頭神秀荷澤等。皆枝葉耳。然六祖下枝葉繁茂。生子亦多。其種又逐風土所宜。採取得葉貴葉。得枝貴枝。亦猶樹焉在南為橘。在北為枳。雖形味有變。而根本豈變乎。又類日焉在東為朝。在西為暮。日亦逐方而轉。則輪影也。其空則不轉必矣。得何怪哉。子但了其內心。莫隨其外法。內心者脫其生死。外法者逐其愛惡。愛惡生則去佛祖遠矣。為子<span class='corr'>等閑</span>籤出正宗及橫枝言句。各於後述其繇序。令學者明其嫡庶者矣。</p>
</div>
<div class='div-other'><a id='mulu238' />
<p class='h1'>覺夢堂重校五家宗派序</p><p>皇朝景德間吳僧道原。集傳燈三十卷。自曹溪下列為兩派。一曰南岳讓。讓出馬大師。一曰青原思。思出石頭遷。自兩派下又分五宗。馬大師出八十四員善知識。內有百丈海。出黃蘗運大溈祐二人。運下出臨濟玄。故號臨濟宗。祐下出大仰寂。故號溈仰宗。八十四人。又有天王悟。悟得龍潭信。信得德山鑒。鑒得雪峯存。存下出雲門宗法眼宗。石頭遷出藥山儼天皇悟二人。悟下得慧真。真得幽閑。閑得文賁。便絕。唯藥山得雲巖晟。晟得洞山价。价得曹山寂。是為曹洞宗。今傳燈却收雲門法眼兩宗。歸石頭下誤矣。緣同時道悟有兩人。一曰江陵城西天王寺道悟者渚宮人。崔子玉之後。嗣馬祖。元和十三年四月十三日化。正議大夫丘玄素。撰塔銘。文幾千言。其略云。馬祖祝曰。他日莫離舊處。故還渚宮。一曰江陵城東天皇寺道悟。婺州東陽人。姓張氏。嗣石頭。元和二年丁亥化。律師符載所撰碑。二碑所載。生緣出處甚詳。但緣道原採集傳燈之日。非一一親往討尋。不過宛轉托人捃拾而得。其差誤可知也。自景德至今。天下四海。以傳燈為據。雖列剎據位立宗者。不能略加究辨。唯丞相無盡居士。及呂夏卿二君子。每會議宗門中事。甞曰。石頭得藥山。山得曹洞一宗。教理行果。言說宛轉且天王道悟下。出個周金剛。呵風罵雨。雖佛祖。不敢嬰其鋒。恐自天皇或有差誤。寂音尊者亦甞疑之云。道悟似有兩人。無盡後於達觀頴處。得唐符載所撰天皇道悟塔記。又討得丘玄素所作天王道悟塔記。齎以遍示諸方曰。吾甞疑。德山洞山。同出石頭下。因甚垂手處死活不同。今以丘符二記證之。朗然明白。方知吾擇法驗人之不謬耳。寂音曰。圭峯答裴相國。宗趣狀列馬祖之嗣六人。首曰江陵道悟。其下注曰。兼稟徑山。今妄以雲門臨濟二宗競者。可發一咲。略書梗概以傳明達者。庶知五家之正派如是而已。</p>

<p class='juan'>宗門雜錄卷之五<span class='note-inline'>(終)</span></p></div>
</div><!-- end of div[@id='body'] -->
</body></html>