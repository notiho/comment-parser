<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>人天眼目</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu239' />人天眼目卷之六</p></div>
<div class='div-other'><a id='mulu240' />
<p class='h1'>宗門雜錄</p>
<div class='div-other'><a id='mulu241' />
<p class='h2'>巖頭三句</p><p>　咬去咬住　欲去不去欲住不住　或時一向不去。或時一向不住</p>
<p>師上堂云。大凡唱教。從無欲中流出三句。秖是理論。咬去咬住。欲去不去。欲住不住。或時一向不去。或時一向不住。並不知方所。明眼漢沒窠臼突然地。若論戰也。箇箇須是咬猪狗手段。若未透未明。亦須得七八分方可入作。若從來眼目彌梨麻囉。且莫亂呈懵袋。錯槌折爾腰。莫言不道<span class='note-inline'>(按岩頭三句。咬去咬住是一。欲去不去。欲住不住。是一。或時一向不去。或時一向不住是一。舊本以咬去為一。咬住為一。欲去不去。欲住不住為一。而更不顧有或時一向不去。或時一向不住之句誤矣。今既正之。又略舉上堂為據)</span>。</p>
</div>
<div class='div-other'><a id='mulu242' />
<p class='h2'>汾陽五門句<span class='note-inline'>(石門錄中未見有此答)</span></p><p>僧問。如何是入門句。汾云。遠客投知己。暫坐笑吟吟。</p>
<p style="margin-left:2em">石門聰云。六親不相識。口中道遠來。又云。瞎。</p>
<p style="margin-left:1em">如何是門裏句。汾云。四相排班立。凝情望聖容。門云。密室不通風。獨自歸家坐。又云收。又云。賓中主。</p>
<p style="margin-left:1em">如何是當門句。汾云。坐斷千差路。舒光照萬機。門云。開門不扄戶。按劍看四方。又云斬。又云。主中主。</p>
<p style="margin-left:1em">如何是出門句。汾云。舉目望江山。遍界無相識。門云。威儀不整望長安。又云貶。</p>
<p style="margin-left:1em">如何是門外句。汾云。樵子愛荒郊。騎牛常扣角。門云。威儀濟濟向長安。又云。賓中賓。</p>
</div>
<div class='div-other'><a id='mulu243' />
<p class='h2'>肇論四不遷<span class='note-inline'>(古德着語)</span></p>
<div class="lg regular" style="margin-left:0em;"><div class='lg-row'>旋嵐偃嶽而常靜<span class='note-inline'>(與者裏沒交涉)</span>。　江河競注而不流<span class='note-inline'>(水洒不著)</span>。</div>
<div class='lg-row'>野馬飄鼓而不動<span class='note-inline'>(風吹不入)</span>。　日月歷天而不周<span class='note-inline'>(光明無背面)</span>。</div>
</div></div>
<div class='div-other'><a id='mulu244' />
<p class='h2'>巖頭四藏鋒</p><p>四藏鋒者。師所立也。謂就事者全事也。就理者全理也。入就者理事俱也。出就者理事泯也。後之學者。不根前輩所立之意。易就為袖。使晚生衲子疑宗師袖中有物。出入而可示之也。故不得不詳審。</p>
</div>
<div class='div-other'><a id='mulu245' />
<p class='h2'>古德頌附達觀頴</p>
<div class="lg regular" style="margin-left:0em;"><div class='lg-row'>運水搬柴不是塵。　頭頭全現法王身。　扁舟蕩漾滄溟外。</div>
<div class='lg-row'>巨浪如山湧白銀<span class='note-inline'>(就事)</span>。</div>
</div>
<div class="lg regular" style="margin-left:0em;"><div class='lg-row'>就事藏鋒事獨全。　不於理上取言詮。　錦鱗若不吞香餌。</div>
<div class='lg-row'>擺尾搖頭戲碧川<span class='note-inline'>(就事)</span>。</div>
</div>
<div class="lg regular" style="margin-left:0em;"><div class='lg-row'>全身直下露堂堂。　妙體繇來不覆藏。　觸處現成誰辨的。</div>
<div class='lg-row'>塵塵俱放白毫光<span class='note-inline'>(就理)</span>。</div>
</div>
<div class="lg regular" style="margin-left:0em;"><div class='lg-row'>就理藏鋒理最微。　豈從事上立毫釐。　新羅鷂子飛天外。</div>
<div class='lg-row'>肯搦林間死雀兒<span class='note-inline'>(就理)</span>。</div>
</div>
<div class="lg regular" style="margin-left:0em;"><div class='lg-row'>全機電卷幾人知。　眨上眉毛已是遲。　覿面不知開寶藏。</div>
<div class='lg-row'>躊躇門外草離離<span class='note-inline'>(入就)</span>。</div>
</div>
<div class="lg regular" style="margin-left:0em;"><div class='lg-row'>入就藏鋒理事該。　碧潭風起震雲雷。　禹門三月桃花浪。</div>
<div class='lg-row'>戴角擎頭免曝腮<span class='note-inline'>(入就)</span>。</div>
</div>
<div class="lg regular" style="margin-left:0em;"><div class='lg-row'>凜凜威光滿世間。　法王號令合當然。　門前萬古長安道。</div>
<div class='lg-row'>一舉鵬搏萬里天<span class='note-inline'>(出就)</span>。</div>
</div>
<div class="lg regular" style="margin-left:0em;"><div class='lg-row'>出就藏鋒理事忘。　長天赫日更無妨。　雷公電母分明說。</div>
<div class='lg-row'>霹靂聲中石火光<span class='note-inline'>(出就)</span>。</div>
</div></div>
<div class='div-other'><a id='mulu246' />
<p class='h2'>宗門三印<span class='note-inline'>(石門聰　玉泉達)</span></p><p>一印印空。門云。舌柱上齶。泉云。萬象收歸古鑑中。</p>
<p>一印印水。門云。說話對聾人。泉云。秋蟾影落千江裏。</p>
<p>一印印泥。門云。頭上喫棒口裏喃喃。泉云。好看文彩生時。</p>
</div>
<div class='div-other'><a id='mulu247' />
<p class='h2'>雪竇顯頌</p>
<div class="lg regular" style="margin-left:0em;"><div class='lg-row'>印空印水印泥。　炳然字義還迷。　黃頭大士不識。</div>
<div class='lg-row'>敢問誰得親提。</div>
</div>
<div class="lg regular" style="margin-left:0em;"><div class='lg-row'>印泥印空印水。　匝地寒濤競起。　其中無限麟龍。</div>
<div class='lg-row'>幾處爭求出嘴。</div>
</div>
<div class="lg regular" style="margin-left:0em;"><div class='lg-row'>印水印泥印空。　衲子不辨西東。　撥開向上一竅。</div>
<div class='lg-row'>千聖齊立下風。</div>
</div></div>
<div class='div-other'><a id='mulu248' />
<p class='h2'>黃檗初</p>
<div class="lg regular" style="margin-left:0em;"><div class='lg-row'>印泥印水印空。　四方八面玲瓏。　大海龍吟霧起。</div>
<div class='lg-row'>高山虎嘯生風。</div>
</div>
<div class="lg regular" style="margin-left:0em;"><div class='lg-row'>印空印水印泥。　高低物物皆齊。　若識炳然文釆。</div>
<div class='lg-row'>不妨南北東西。</div>
</div>
<div class="lg regular" style="margin-left:0em;"><div class='lg-row'>印泥印空印水。　雷電風雲四起。　乘時直透龍門。</div>
<div class='lg-row'>切忌曝腮燒尾。</div>
</div></div>
<div class='div-other'><a id='mulu249' />
<p class='h2'>雲峯悅</p><p style="margin-left:0em;text-indent:0em;" class="lg-abnormal"><div class='lg-row'>一印印泥。　賢愚共知。　挗轉鼻孔。　頂上金槌。</div>
</p><p style="margin-left:0em;text-indent:0em;" class="lg-abnormal"><div class='lg-row'>一印印水。　徒張唇嘴。　未涉流沙。　洪濤競起。</div>
</p><p style="margin-left:0em;text-indent:0em;" class="lg-abnormal"><div class='lg-row'>一印印空。　明月清風。　爍迦羅眼。　齋後之鐘。</div>
</p></div>
<div class='div-other'><a id='mulu250' />
<p class='h2'>三朝王子<span class='note-inline'>(汾陽昭　五祖演　翠巖峰)</span></p><p>僧問。王子未登朝時如何。汾云。六宮歌雪曲。八國聽韶音。祖云。逢人當問路。巖云。深宮雖不出。化外已傳芳。</p>
<p>王子正登朝時如何。汾云。玉蠒不彰文。萬邦咸稽首。祖云。天下太平。巖云。兩班依玉殿。十道盡來朝。</p>
<p>王子登朝後如何。汾云。素服問田翁。遍界無相識。祖云。誰論好醜。巖云。漁樵歌滿路。野老唱豐年。</p>
</div>
<div class='div-other'><a id='mulu251' />
<p class='h2'>汾陽頌</p>
<div class="lg regular" style="margin-left:0em;"><div class='lg-row'>三朝王子貴兼尊。　今古傳聞孰可分。　八國六宮全美化。</div>
<div class='lg-row'>汾陽的印莫紛紜。</div>
</div></div>
<div class='div-other'><a id='mulu252' />
<p class='h2'>南明慎和尚師子話<span class='note-inline'>(報恩從附)</span></p><p>僧問。師子未出窟時如何明云。清風匝地。恩云。鋒鋩難繫。出窟後如何。明云。群狐腦裂。恩云。藏身無路。欲出未出時如何。明云嗄。恩云。命若懸絲。</p>
</div>
<div class='div-other'><a id='mulu253' />
<p class='h2'>南明頌</p>
<div class="lg regular" style="margin-left:0em;"><div class='lg-row'>兀坐如痴似不能。　驀然翻轉便掀騰。　百年妖怪皆潛伏。</div>
<div class='lg-row'>深隱亂山千萬層。</div>
</div>
<div class="lg regular" style="margin-left:0em;"><div class='lg-row'>一聲哮吼震乾坤。　百獸群中喪膽魂。　㵎水逆流山影轉。</div>
<div class='lg-row'>眼花空際亂紛紛。</div>
</div>
<div class="lg regular" style="margin-left:0em;"><div class='lg-row'>欲出未出孰能知。　踞地翻身也大奇。　千手大悲難摸[打-丁+索]。</div>
<div class='lg-row'>從教千古眾人疑。</div>
</div></div>
<div class='div-other'><a id='mulu254' />
<p class='h2'>長蘆祖印福寶劍話<span class='note-inline'>(天柱靜　翠巖芝　承天宗)</span></p><p>僧問。寶劍未出匣時如何。印云澁。柱云。如今朝代無人問<span class='note-inline'>(朝一作昭)</span>巖云。切忌道著。宗云。寒光射斗牛。出匣後如何。印云利柱云。萬里山河道太平。巖云。天魔膽裂。宗云。千兵易得。一將難求。</p>
</div>
<div class='div-other'><a id='mulu255' />
<p class='h2'>智門祚蓮花語<span class='note-inline'>(天柱靜　慈明圓　圓鑑遠)</span></p><p>僧問。蓮花未出水時如何。祚云蓮花。柱云。根深蓮蒂經殘雨。明云。水深蓋不得。鑑云。焦磚打著連底凍。出水後如何。祚云荷葉。柱云。水僊頭上實希奇。明云。不礙往來看。鑑云。揚瀾左䗍無風浪起。開後如何。明云。南北馨香。結子後如何。明云。餵魚餵鱉。</p>
</div>
<div class='div-other'><a id='mulu256' />
<p class='h2'>雪竇頌</p>
<div class="lg regular" style="margin-left:0em;"><div class='lg-row'>蓮華荷葉報君知。　出水何如未出時。　江北江南問王老。</div>
<div class='lg-row'>一狐疑了一狐疑。</div>
</div></div>
<div class='div-other'><a id='mulu257' />
<p class='h2'>風穴沼古鏡話<span class='note-inline'>(慈明圓　翠巖芝　洞山聰)</span></p><p>僧問。古鏡未磨時如何。穴云。天魔膽喪。明云。新羅打鼓。巖云。照破天下髑髏。山云。此去漢陽不遠。磨後如何。穴云。軒轅當道。明云。西天作舞。巖云。黑似漆。山云。黃鶴樓前鸚鵡洲。</p>
</div>
<div class='div-other'><a id='mulu258' />
<p class='h2'>五祖演僊陀婆話</p><p>僧問王索僊陀婆時如何。祖云七穿八穴。</p>
<p>如何是王索僊陀婆。祖云。鸞駕未排先號令。</p>
<p>如何是僊陀婆。祖云。眼瞤耳熱。僧禮拜。祖云點。</p>
</div>
<div class='div-other'><a id='mulu259' />
<p class='h2'>鏡清問風穴六刮<span class='note-inline'>(別峰答附)</span></p><p>如何是就毛刮塵。穴云。葉落不煩人掃去。自有清風為掃來。峯云。寒毛卓竪。</p>
<p>如何是就皮刮毛。穴云。呼吸縱饒幽谷響。尋真那得遇當人。峯云。落處不停誰解看。</p>
<p>如何是就肉刮皮。穴云。卸下直教天帝肯。那吒太子不容君。峯云。頻看紅爛處。蝪殺子平生。</p>
<p>如何是就骨刮肉。穴云。醍醐既消身病愈。性海玄途不假舟。峯云。破也墮也。</p>
<p>如何是就髓刮骨。穴云。釋迦親遇然燈佛。授記不聞說法音。峯云。手不及處爭著力。</p>
<p>只如髓又如何刮。穴云。設使空花結空果。木馬那教天馬追。峯云。賊入空城。</p>
</div>
<div class='div-other'><a id='mulu260' />
<p class='h2'>五宗問答</p><p>僧問。如何是臨濟下事　五祖演云。五逆聞雷。禾山云。照用齊行。正堂辯云。我終不向爾道。護國元云。殺人不眨眼。雪堂行云。六合遭塗炭。</p>
<p>雲門宗　祖云。紅旗閃爍。山云。理事俱備。堂云。木馬上金梯。國云。頂門三眼耀乾坤。雪云。千波影裏卓紅旗。</p>
<p>溈仰宗　祖云。斷碑橫古路。山云。暗機圓合。堂云。目前無異路。國云。推不向前。約不退後。雪云。無角鐵牛眠少室。</p>
<p>曹洞宗　祖云。持書不到家。山云。偏正叶同。堂云。鶴宿梧枝。國云。手執夜明符。幾箇知天曉。雪云。當頭不犯。</p>
<p>法眼宗　祖云。巡人犯夜。山云。何止惟心。堂云。切忌違時失候。國云。箭鋒相值不相饒。雪云。自折合取。</p>
</div>
<div class='div-other'><a id='mulu261' />
<p class='h2'>寶鋒慈鑒頌</p>
<div class="lg regular" style="margin-left:0em;"><div class='lg-row'>銅頭鐵額百家冤。　一喝雙分體用全。　三尺吹毛定寰宇。</div>
<div class='lg-row'>臨行滅向瞎驢邊<span class='note-inline'>(臨濟)</span>。</div>
</div>
<div class="lg regular" style="margin-left:0em;"><div class='lg-row'>三句都將一串穿。　等閑挂。向御樓前。　幾多行客眼定動。</div>
<div class='lg-row'>東海鯉魚飛上天<span class='note-inline'>(雲門)</span>。</div>
</div>
<div class="lg regular" style="margin-left:0em;"><div class='lg-row'>一箇撒開千萬箇。　簸箕解說無生話。　草堂睡起嘴盧都。</div>
<div class='lg-row'>寂子要須原夢破<span class='note-inline'>(溈仰)</span>。</div>
</div>
<div class="lg regular" style="margin-left:0em;"><div class='lg-row'>紫庭黃閤帶春溫。　寢殿無人侍至尊。　長愛百司分職處。</div>
<div class='lg-row'>玉鞭敲鐙出金門<span class='note-inline'>(曹洞)</span>。</div>
</div>
<div class="lg regular" style="margin-left:0em;"><div class='lg-row'>溪光野色浸樓臺。　一笛遙聞奏落梅。　風送斷雲歸嶺去。</div>
<div class='lg-row'>月和流水過橋來<span class='note-inline'>(法眼)</span>。</div>
</div></div>
<div class='div-other'><a id='mulu262' />
<p class='h2'>圓悟五家宗要</p><p>全機大用。棒喝交馳。劍刀上求人。電光中垂手<span class='note-inline'>(臨濟)</span>。</p>
<p>北斗藏身。金風體露。三句可辨。一鏃遼空<span class='note-inline'>(雲門)</span>。</p>
<p>君臣合道。偏正相資。鳥道玄途。金針玉線<span class='note-inline'>(曹洞)</span>。</p>
<p>師資唱和。父子一家。明暗交馳。語默不露<span class='note-inline'>(溈仰)</span>。</p>
<p>聞聲悟道。見色明心。句裏藏鋒。言中有響<span class='note-inline'>(法眼)</span>。</p>
<p style="margin-left:1em">五家改聲換調。展托妙門。易俗移風。千方百面。盡向無中唱出。曲為初機。若是俊流。不留朕跡。掀翻露布。截斷葛藤。然則千兵易得。一將難求。入草尋人。聊通一線。機前有準。擬向則乖。句下無私。動成窠臼。靈鋒寶劍。覿面堂堂。滯殼迷封。不堪種草。</p>
</div>
<div class='div-other'><a id='mulu263' />
<p class='h2'>楊無為頌<span class='note-inline'>(五宗)</span></p><p style="margin-left:0em;text-indent:0em;" class="lg-abnormal"><div class='lg-row'>正法眼藏瞎驢邊滅。　黃檗老婆大愚饒舌<span class='note-inline'>(臨濟)</span>。</div>
<div class='lg-row'>玉馬上金梯。　胡人白晝迷。　直饒機掣電。　也是鈍根師<span class='note-inline'>(雲門)</span>。</div>
</p>
<div class="lg regular" style="margin-left:0em;"><div class='lg-row'>長一劃短。　短一劃長。　曲直方圓。　徵應宮商。</div>
<div class='lg-row'>江邊鏊餅。　無人買空。　使胡僧笑一場<span class='note-inline'>(溈仰)</span>。</div>
</div>
<div class="lg regular" style="margin-left:0em;"><div class='lg-row'>丹山鸞鳳來阿閣。　祕殿簫韶奏九成。　野老不知黃屋貴。</div>
<div class='lg-row'>六街猶聽靜鞭聲<span class='note-inline'>(曹洞)</span>。</div>
</div><p style="margin-left:0em;text-indent:0em;" class="lg-abnormal"><div class='lg-row'>日煖花爭發。　林深鳥不驚。　漁舟過南岸。　潮打石頭城<span class='note-inline'>(法眼)</span>。</div>
</p></div>
<div class='div-other'><a id='mulu264' />
<p class='h2'>三種法界<span class='note-inline'>(古德)</span></p><p>佛未出世時如何。天下太平。出世後如何。特地一場愁。出與未出時如何。知恩者少。負恩者多。如何是法身體。山花開似錦。㵎水綠如藍。如何是法身用。夜坐連雲石。春栽帶雨松。如何是法身。柳色黃金嫩。梨花白雪香。</p>
</div>
<div class='div-other'><a id='mulu265' />
<p class='h2'>五眼</p><p>如何是肉眼。憎愛何足貴貪嗔事轉多。如何是天眼。恢恢常不漏。歷歷太分明。如何是慧眼。金地遙招手。江陵暗點頭。如何是法眼。青山常不露。遍界不曾藏。如何是佛眼。慈悲利一切。方便有多門。</p>
</div>
<div class='div-other'><a id='mulu266' />
<p class='h2'>三寶</p><p>如何是佛。何處不稱尊。如何是法。車不橫推。理無曲斷。如何是僧。閑持經卷倚松立。借問客從何處來。</p>
</div>
<div class='div-other'><a id='mulu267' />
<p class='h2'>拄杖話</p><p>如何是爾有拄杖子。碁逢敵手難藏行。如何是爾無拄杖子。琴遇知音始好彈。如何是拄杖子。扶過斷橋水。伴歸明月村。</p>
</div>
<div class='div-other'><a id='mulu268' />
<p class='h2'>句意</p><p>句到意不到。古㵎寒泉湧。青松帶露寒。意到句不到。石長無根草。山藏不動雲。意句俱到。天共白雲曉。水和明月流。意句俱不到。青天無片雲。綠水風波起。</p>
</div>
<div class='div-other'><a id='mulu269' />
<p class='h2'>六祖問答</p><p>達磨一隻履。九年冷坐無人識。五葉花開遍界香。又云。踏破銕圍山。</p>
<p>二祖一隻臂。看看三尺雪。令人毛骨寒。又云。提携天下。</p>
<p>三祖一罪身。覓之不可得。本自無瑕<span class='corr'>纇</span>。又云。揑目強生花。</p>
<p>四祖一隻虎。威雄震十方。聲光動寰宇又云。眼光百步威。</p>
<p>五祖一株松。不圖標境致。且要壯家風。</p>
<p>六祖一張碓。踏著關棙子。方知有與無。</p>
</div>
<div class='div-other'><a id='mulu270' />
<p class='h2'>十無問答</p><p>無為國。高臥羲皇上。行歌帝舜時。</p>
<p>無星秤。斤兩甚分明。</p>
<p>無根樹。不假東皇力。常開優鉢花。</p>
<p>無底鉢。托來藏日月。放下貯乾坤。</p>
<p>無絃琴。不是知音莫與彈。</p>
<p>無底船。空載月明歸。</p>
<p>無生曲。一曲兩曲無人會。雨過夜塘秋水深。</p>
<p>無孔笛。等閑吹一曲。共賞太平時。</p>
<p>無鬚鎖。掣開難動手。合定不通風。又云金槌擊不動。</p>
<p>無底籃。能收四大海。包括五須彌。</p>
</div>
<div class='div-other'><a id='mulu271' />
<p class='h2'>一喝分五教<span class='note-inline'>(新增)</span></p><p>淨因蹣庵成禪師。同法真圓悟慈受并十大法師。齋於太尉陳公良弼府第。時徽宗私幸。觀其法會。善華嚴者。對眾問諸禪師曰。吾佛設教。自小乘至圓頓。掃除空有。獨證真常。然後萬德莊嚴。方名為佛。禪家一喝。轉凡成聖。與諸經論。似相違背。今一喝若能入五教。是為正說。若不能入。是為邪說。諸禪師顧成。成曰。如法師所問。不足諸大禪師之酬。淨因小長老。可以使法師無惑也。成召善。善應諾。成曰。法師所謂佛法小乘教者。乃有義也。大乘始教者。乃空義也。大乘終教者。乃不有不空義也。大乘頓教者。乃即有即空義也。一乘圓教者。乃不空而不有。不有而不空義也。如我一喝。非惟能入五教。至於百工伎藝諸子百家。悉皆能入。成乃喝。一喝問善曰。還聞麼。善曰聞。成曰。汝既聞。則此一喝是有。能入小乘教。成須臾又召善曰。還聞麼。曰不聞。成曰。汝既不聞。則適來一喝是無。能入始教。成又顧善曰。我初一喝。汝既道有。喝久聲消。汝復道無。道無則元初實有。道有則於今實無。不有不無。能入終教。成又曰。我有一喝之時。有非是有。因無而有。無一喝之時。無非是無。因有故無。即有即無。能入頓教。成又曰。我此一喝。不作一喝用。有無不及。情解俱忘。道有之時纖塵不立。道無之時橫遍虛空。即此一喝。入百千萬億喝。百千萬億喝。入此一喝。是能入圓教。善不覺。身起於坐。再拜於成之前。成復為善曰。非唯一喝為然。乃至語默動靜。一切時一切處。一切物一切事。契理契機。周遍無餘。於是四眾歡喜。聞所未聞。龍顏大悅。謂左右侍臣曰。禪師有如此玄談妙論。太尉啟曰。此乃禪師之餘論耳。</p>
</div>
<div class='div-other'><a id='mulu272' />
<p class='h2'>禪林方語<span class='note-inline'>(新增)</span></p>
<div class="lg regular"><div class='lg-row'>蠟人向火　大象渡河　趁狗跳牆</div>
<div class='lg-row'>德山羅漢　封后先生　徐六檐板</div>
<div class='lg-row'>清平渡水　把髻投衙　半夜教化</div>
<div class='lg-row'>金山塼岸　質庫典牛　木匠檐枷</div>
<div class='lg-row'>嘉州石像　湖南長老　檐枷過狀</div>
<div class='lg-row'>矮子泥壁　常州打耶　濶角水牛</div>
<div class='lg-row'>尼寺裏髮　青平賣油　臘月扇子</div>
<div class='lg-row'>急水打毬　鞏縣茶瓶　澧州魚羹</div>
<div class='lg-row'>水浸金山　石人腰帶　昌州海棠</div>
<div class='lg-row'>簡州石匠　雲居羅漢　鳳林吒之</div>
<div class='lg-row'>紙馬入火　張良受書　太公釣魚</div>
<div class='lg-row'>梁山頌子　猫兒帶槌　李靖三兄</div>
<div class='lg-row'>乞兒拄杖　狗咬枯骨　波斯持呪</div>
<div class='lg-row'>新昌石佛　馬喫菜子　矮子看戲</div>
<div class='lg-row'>黃犬渡河　兔子望月　羅公照鏡</div>
<div class='lg-row'>波斯落水　蕭何制律　驢唇先生</div>
<div class='lg-row'>新羅草鞋　矮子渡河　茆山土地</div>
<div class='lg-row'>雲居土地　道士打槌　秀才使牛</div>
<div class='lg-row'>壁上碁盤　果州飯布　火燒香船</div>
<div class='lg-row'>蛇入竹筒　投子道底　雲門道底</div>
<div class='lg-row'>興化道底　汾陽道底　溈山道底</div>
<div class='lg-row'>雪峯道底　仰山道底　玄沙道底</div>
<div class='lg-row'>趙州道底　金牛道底　普化搖鈴</div>
<div class='lg-row'>洞庭秋月　江天暮雪　烟寺晚鐘</div>
<div class='lg-row'>山市晴嵐　平沙落雁　漁村夕照</div>
<div class='lg-row'>遠浦帆歸　瀟湘夜雨　仙陀婆</div>
</div>
<div class="lg regular"><div class='lg-row'>猩猩著草鞋　黑地裏穿針</div>
<div class='lg-row'>一馬生三寅　峩眉白長老</div>
<div class='lg-row'>未明三八九　深山裏土地</div>
<div class='lg-row'>蚊子上銕牛　鬧市裏大虫</div>
<div class='lg-row'>老鼠搬生姜　泗洲見大聖</div>
<div class='lg-row'>驢揀濕處尿　烏龜陸地行</div>
<div class='lg-row'>莫徑人設齋　謝三娘秤銀</div>
<div class='lg-row'>鄧道士磨墨　胡孫倒上樹</div>
<div class='lg-row'>赤土塗牛嬭　軍營裏大王</div>
<div class='lg-row'>飯店裏匙<span class='corr'>筯</span>　赤士畫簸箕</div>
<div class='lg-row'>胡孫喫毛虫　市袋裏老鴉</div>
<div class='lg-row'>十字街頭碑　壁上畫風車</div>
<div class='lg-row'>胡孫騎鱉背　胡孫<span class='corr'>入</span>布袋</div>
<div class='lg-row'>四八郎象碁　鄭州出曹門</div>
<div class='lg-row'>天津橋上漢　辯才逢蕭翼</div>
<div class='lg-row'>鬧市裏老鼠　東村王大姊</div>
<div class='lg-row'>盤陀石上藕　波斯喫胡椒</div>
<div class='lg-row'>猫兒喫彩鳳　餿飯泥茶爐</div>
<div class='lg-row'>藕絲牽大象　大虫看水磨</div>
<div class='lg-row'>馬道人賣墨　十八畝肥田</div>
<div class='lg-row'>小巫見大巫　王小破草鞋</div>
<div class='lg-row'>豆八布彩穿　小慈訪大慈</div>
<div class='lg-row'>波斯入鬧市　半夜放烏鷄</div>
<div class='lg-row'>兔子喫牛嬭　十二丈鐘樓</div>
<div class='lg-row'>老鼠喫生姜　鮑老送燈臺</div>
<div class='lg-row'>邯鄲學唐步　韓信臨朝底</div>
<div class='lg-row'>古廟裏獅子　臨崖看滸眼</div>
<div class='lg-row'>波斯照古鏡　海上明公秀</div>
<div class='lg-row'>瓜洲買瓜漢　普州人送賊</div>
<div class='lg-row'>從來柳下惠　六日樺成唇</div>
<div class='lg-row'>蘇郎中腦蓋　潘閬倒騎驢</div>
<div class='lg-row'>秦時轢[車*度]鑽　大虫裹紙帽</div>
<div class='lg-row'>堂前賣果子　真州問長蘆</div>
<div class='lg-row'>和尚扛木頭　君子可八</div>
<div class='lg-row'>布袋裏盛錐子</div>
</div>
<div class="lg regular"><div class='lg-row'>大食波斯索渡船　功德天黑暗女</div>
<div class='lg-row'>百尺竿頭五兩垂　赤洪厓打白洪厓</div>
<div class='lg-row'>謝三娘不識舍字　許一嫂不識林禽</div>
<div class='lg-row'>剎竿頭上風車子　洎合打破蔡州</div>
<div class='lg-row'>銅沙羅裏滿盛油　太山廟裏紙錢</div>
<div class='lg-row'>赤脚波斯入大唐　十字街頭碌磚</div>
<div class='lg-row'>孔明廟裏彈指　福州人喫茘枝</div>
<div class='lg-row'>謝三娘不識四字　此地無金二兩</div>
<div class='lg-row'>俗人沽酒三升</div>
</div></div>
<div class='div-other'><a id='mulu273' />
<p class='h2'>真性偈</p><div><img src='../images/T48p0333_01.gif' alt='T48p0333_01.gif' /></div>
<p>達磨西來九年面壁。獨神光立雪斷臂自證。巧說不得。只許心傳。上根既契。便欲西歸。猶憐中下之機。強留二十字。稱云真性偈。翻復讀之。成四十韻。各有旨趣。蓋為老婆心切。狼藉不少。庶幾後代兒孫。因指見月。儻有個漢。向性字未形之前領略。文彩自彰。匪從他得。翻咲老胡正好。痛與拄杖。</p>
<p>　　　　　　靈隱慧昭大師可光述</p>
</div>
<p class='juan'>人天眼目卷之六<span class='note-inline'>(終)</span></p></div>
<div class='div-xu'><a id='mulu274' />
<p class='h1'>大元延祐重刊人天眼目後序</p><p>昔越山晦嵓昭禪師。於宋淳熙間。編集五家宗旨。名曰人天眼目。流布叢林。傳寫既久。未免有烏焉亥豕之誤。其寫本亦多不同。曰彼曰此。互有得失。暇日參考同異。訛者正之。闕者補之。妄者削之。猶慮未善。然其元本排列。五宗亦失師承次第。今改正之。初列臨濟溈仰。蓋此二宗。同出南岳馬祖下。次列曹洞雲門法眼。蓋此三宗。同出青原石頭。又近世有人。假託丘玄素之名。偽撰江陵城西天王寺道悟禪師碑。載天王嗣馬祖接龍潭德山雪峯。遂移雲門法眼二宗。過馬祖下者極可笑也。按荊州新舊圖誌。並無城西天王寺。其偽碑妄天王因緣語句。盡是城西白馬寺曇照禪師事實。此曇照事實。具述荊州舊圖誌。及景德傳燈錄。可考。況是天皇嗣石頭接龍潭。備載傳燈及高僧傳。德山碑及雲門法眼下諸師語錄。與夫前代五宗綱要偈。有數十處。粲如日星。可以<span class='corr'>祛</span>天下後世之惑。可以證前後編集之訛。今吉安路福州大明蘭若。遂鋟諸梓。與禪學者共之。覽此集者。掀翻露布。截斷葛藤。灼然開口。不在舌頭上。其或未然。劍去久矣。</p>
<p>延祐四年<span class='note-inline'>(丁巳)</span>江西撫州天峯比丘致祐謹書其後</p>
</div>
<div class='div-other'><a id='mulu275' />
<p class='h1'>龍潭考</p><p>宋景德傳燈。止載天皇悟嗣石頭。而不知同時有二道悟。一嗣馬祖。住荊州城西天王寺。一嗣石頭。住荊州城東天皇寺。歷考唐歸登撰南嶽碑圭峯答裴相國宗趣狀權德輿撰馬祖塔銘。皆可據。及後達觀頴所引丘玄素符載二塔銘。載之益詳。此無可疑者。但丘銘中。以龍潭信嗣天王悟。此則不能無疑焉。予嘗考雪峯語錄。峯對閩王。自稱得先德山石頭之道。又鼓山晏國師語錄序中。亦稱晏為石頭五葉孫。此二書在五代之際。去龍潭不遠。豈應遽忘其所自哉。據此則知。龍潭信所嗣者。天皇悟非天王悟。其證一也。又龍潭信。家居荊州城東天皇巷。以賣餅為業。日以十餅饋天皇和尚。皇每食畢。常留一餅曰。吾惠汝以蔭子孫。信一日自念曰。餅是我持去。何以返遺我。其別有旨邪。遂造而問焉。皇曰。是汝持來復汝何咎。信聞之。頗曉玄旨。因投出家。皇曰。汝昔崇福善。今信吾言。可名崇信。繇是服勤左右。據此則知。龍潭信所嗣者。天皇悟非天王悟。其證二也。又信一日問天皇曰。某自到來不蒙指示心要。皇曰。自汝到來。吾未嘗不指示汝心要。信曰。何處指示。皇曰。汝擎茶來。吾為汝接。汝行食來。吾為汝受。汝和南時。吾為汝低頭。何處不指示汝心要。師低頭良久。皇曰。見則直下便見。擬思即差。師當下開解。復問。如何保任。皇曰。任性逍遙。隨緣放曠。但盡凡心。別無聖解。又一日問。從上相傳底事如何。皇曰。不是明汝來處不得。信曰。這個眼目幾人具得。皇曰。淺草易於長蘆。據此則知。龍潭信所嗣者。天皇悟非天王悟。其證三也。今此三段所證昭彰如是。而丘玄素塔銘中。以龍潭嗣天王。何得獨異。察知。明是後人。妄將崇信。改入天王塔銘中。以為爭端耳。不然必將前三段所證之文。一筆抹去。而後可以成其說也。又張無盡嘗謂。雲門機鋒似臨濟。宜為馬祖之後。此則齊東野人之語也。古來同稟一師。而機鋒各別者多矣。豈必盡同。如雲門法眼。同出雪峯。若雲門。當歸馬祖。則法眼又當歸石頭耶。如丹霞投子機鋒。不亞臨濟。杏山與三聖。皆失機於石室。則丹霞投子石室。又當改入馬祖下耶。又如南泉父子。皆馬祖之嗣也。而不用棒喝。溈山父子。皆百丈之嗣也。而不事孤峻。又當改入石頭下耶。且予甞考雪峯全錄。其禪備眾格。波瀾濶大。故其語。有時似臨濟。有時似曹洞。其徒如玄沙長慶保福鼓山安國清鏡等皆然。即雲門雖機用獨峻。而實語不十成。機不觸犯。且歷參曹山疎山九峯乾峯。其語具在。如三種病二種光等語。則全本乾峯。此尤其顯然者也。豈可謂其同於臨濟當嗣馬祖下也。無知之徒。固難與辯。高明之士。可考而知。故作是以告天下智者。幸詳察焉<span class='note-inline'>(見永覺晚錄)</span>。</p>
</div>
<div class='div-xu'><a id='mulu276' />
<p class='h1'>重修人天眼目集後序</p><p>一法支為五宗。宗各有旨。透夫旨之所歸。則一法五宗舉不得遯。今乃不然。捕躡五宗之影迹。掇拾前言之殘賸。宗旨果在是乎。古人之句死句也。而足為活人之具。句非死活也。不則人死句死。淳熙間。越山有昭晦巖者。裒類五宗機語之要。曰人天眼目。衲子到今傳抄。人有其書。徒珍藏如左<span class='corr'>券</span>。魚魯之殊差之不理。而互有增損糅雜。獨未知初出之本果何如也。余病其然。輟應酬之冗。蒐酌而是正之。稍得其所要。俾後進知從上宗門爪牙之為人。蓋如此。既而自囅曰言句窠窟。今時學者之大病也。竊以訓徒不攻其所重。而反以益之。是壅其病蔕也。然既病矣。即此而藥之。顧所用何如。且宗旨果不在是乎。若吾儕由此而益明夫宗猷。不讓於古。豈不是以眼目夫人天哉。因書其後。時寶祐歲次戊午。休夏後五日。慈雲住山。</p>
<p style="margin-left:11em">物初大觀序</p>
</div>
<div class='div-xu'><a id='mulu277' /><p>是書之所由作者。備見於晦岩物初兩翁序跋矣。雖然。趙宋全盛之時。南詢衲子傳寫。而非無烏焉成馬之誤。爰有了郜禪人。銳意克正。始自傳燈以下。至於五家宗派尊宿別錄莫不傍羅曲探點對校讎。遂成真本。所謂孟氏之功。不在禹下者乎。淨智道人。希顏慕藺。命工鏤板。以壽其傳。其用心亦可謂勤矣。學者儻思所以扁曰人天眼目。則功不浪施耳。</p>
<p style="margin-left:1em">乾元癸卯正月八日　　挂堂叟瓊林記</p>
</div>
<div class='div-other'><a id='mulu278' />
<div class='div-other'><a id='mulu279' />
<p class='h2'>初祖</p>
<div class="lg regular" style="margin-left:0em;"><div class='lg-row'>老胡多事向西來。　優鉢羅花火裏開。　却是梁王贏一著。</div>
<div class='lg-row'>長蘆水急放船回。</div>
</div></div>
<div class='div-other'><a id='mulu280' />
<p class='h2'>二祖</p>
<div class="lg regular" style="margin-left:0em;"><div class='lg-row'>小林面壁太多言。　接得門人一臂全。　京洛至今三尺雪。</div>
<div class='lg-row'>天寒何止普通年。</div>
</div></div>
<div class='div-other'><a id='mulu281' />
<p class='h2'>三祖</p>
<div class="lg regular" style="margin-left:0em;"><div class='lg-row'>灊溪水碧。　天柱峯高。　洞然明白。　不隔絲毫。　由來生計平如掌。</div>
<div class='lg-row'>後代兒孫弄海潮。</div>
</div></div>
<div class='div-other'><a id='mulu282' />
<p class='h2'>四祖</p>
<div class="lg regular" style="margin-left:0em;"><div class='lg-row'>慈雲之塔。　大醫之師。　瞻之仰之。　雙峯巍巍。　懶融不得西天鉢。</div>
<div class='lg-row'>直付黃梅路上兒。</div>
</div></div>
<div class='div-other'><a id='mulu283' />
<p class='h2'>五祖</p>
<div class="lg regular" style="margin-left:0em;"><div class='lg-row'>栽松何老。　傳衣何少。　前身後身。　一夢兩覺。　白玉花開峯頂頭。</div>
<div class='lg-row'>明月千年冷相照。</div>
</div></div>
<div class='div-other'><a id='mulu284' />
<p class='h2'>六祖</p>
<div class="lg regular" style="margin-left:0em;"><div class='lg-row'>石墜腰間舂碓鳴。　老盧便重不便輕。　黃梅衣鉢雖親得。</div>
<div class='lg-row'>猶較曹溪數十程。</div>
</div></div>
<div class='div-other'><a id='mulu285' />
<p class='h2'>北宗</p>
<div class="lg regular" style="margin-left:0em;"><div class='lg-row'>鑑上時時拂舊痕。　鳥啼花笑幾回春。　白蓮峯頂無消息。</div>
<div class='lg-row'>鐵鉢輸他踏碓人。</div>
</div></div>
<div class='div-other'><a id='mulu286' />
<p class='h2'>栽松道者</p>
<div class="lg regular" style="margin-left:0em;"><div class='lg-row'>日出而作。　栽松為樂。　昔栽幾何。　今滿巖壑。　白頭人去小兒歸。</div>
<div class='lg-row'>笑倒林梢千歲鶴。</div>
</div></div>
<div class='div-other'><a id='mulu287' />
<p class='h2'>牛頭</p>
<div class="lg regular" style="margin-left:0em;"><div class='lg-row'>紫氣氤氳透白雲。　因逢宗匠指迷津。　銜花百鳥空惆悵。</div>
<div class='lg-row'>不見庵中舊主人。</div>
</div></div>
<div class='div-other'><a id='mulu288' />
<p class='h2'>永嘉</p>
<div class="lg regular" style="margin-left:0em;"><div class='lg-row'>了知生死不相關。　不到曹溪也是閑。　剛被老盧延一宿。</div>
<div class='lg-row'>重教言句落人間。</div>
</div></div>
<div class='div-other'><a id='mulu289' />
<p class='h2'>雲門</p>
<div class="lg regular" style="margin-left:0em;"><div class='lg-row'>輥出木毬迷了眼。　借婆裙子拜婆年。　一瓢惡水猶嫌少。</div>
<div class='lg-row'>欠負蒲鞋舊價錢。</div>
</div></div>
<div class='div-other'><a id='mulu290' />
<p class='h2'>雪竇</p>
<div class="lg regular" style="margin-left:0em;"><div class='lg-row'>摩醯四日。　混沌入竅。　尺短寸長。　一多二少。　雲去雲來。</div>
<div class='lg-row'>日月交照。　拈花了也。　不勞微笑。</div>
</div></div>
<div class='div-other'><a id='mulu291' />
<p class='h2'>天衣</p>
<div class="lg regular" style="margin-left:0em;"><div class='lg-row'>殘年七十。　九坐道場。　棘曲松道。　山高水長。　兩笠烟簑人不識。</div>
<div class='lg-row'>一聲秋笛落瀟湘。</div>
</div></div>
<div class='div-other'><a id='mulu292' />
<p class='h2'>大陽</p>
<div class="lg regular" style="margin-left:0em;"><div class='lg-row'>狸奴白牯問崑崙。　金鎖無鬚密閉門。　如意寶珠沈海底。</div>
<div class='lg-row'>隣家收得付兒孫。</div>
</div></div>
<div class='div-other'><a id='mulu293' />
<p class='h2'>投子</p>
<div class="lg regular" style="margin-left:0em;"><div class='lg-row'>一隻履兩牛皮。　金烏啼處木鷄飛。　半夜賣油翁發笑。</div>
<div class='lg-row'>白頭生得黑頭兒。</div>
</div></div>
<div class='div-other'><a id='mulu294' />
<p class='h2'>雲峯</p>
<div class="lg regular" style="margin-left:0em;"><div class='lg-row'>真不掩偽。　曲不藏直。　祖師冤魔。　人天宿德。　二千八百顆明珠。</div>
<div class='lg-row'>三生藏裏人誰識。</div>
</div></div>
<div class='div-other'><a id='mulu295' />
<p class='h2'>黃龍</p><p style="margin-left:0em;text-indent:0em;" class="lg-abnormal"><div class='lg-row'>佛手驢脚。　生緣纏縛。　雲中老鶴唳三聲。　海底鯉魚生兩角。</div>
</p></div>
<div class='div-other'><a id='mulu296' />
<p class='h2'>白雲</p>
<div class="lg regular" style="margin-left:0em;"><div class='lg-row'>楊岐石牛。　先生一犢。　或觸清風。　或呼幽谷。　轉方作圓。</div>
<div class='lg-row'>分三成六。　白雲山下草綿綿。　一度春來一度緣。</div>
</div></div></div>
<div class='div-other'><a id='mulu297' />
<p class='h1'>鼓山珪十無頌</p>
<div class='div-other'><a id='mulu298' />
<p class='h2'>無影樹</p><p style="margin-left:0em;text-indent:0em;" class="lg-abnormal"><div class='lg-row'>秀發春光搖劫外。　根苗曾不染塵泥。　森森翠幹雲長掛。</div>
<div class='lg-row'>密密寒枝鳥莫棲。　曉日不明花蓊欝。</div>
<div class='lg-row'>秋風難擺韻長凄。　栽培肯向無何有。　不落青黃鎮四時。</div>
</p></div>
<div class='div-other'><a id='mulu299' />
<p class='h2'>無孔鎚</p><p style="margin-left:0em;text-indent:0em;" class="lg-abnormal"><div class='lg-row'>威音那畔曾拈得。　袖裏密藏非黑白。　三關擊碎浪濤平。</div>
<div class='lg-row'>萬法鎚開天地窄。　團團覿面露規模。</div>
<div class='lg-row'>了了圓成無比格。　高提祖印發光寒。　直得毘耶口掛壁。</div>
</p></div>
<div class='div-other'><a id='mulu300' />
<p class='h2'>無孔笛</p><p style="margin-left:0em;text-indent:0em;" class="lg-abnormal"><div class='lg-row'>一曲風前格調高。　金簫玉管謾徒勞。　木人奏得碧雲合。</div>
<div class='lg-row'>石女吹回煖氣多。　清韵逈然超世界。</div>
<div class='lg-row'>妙音忘聽了秋毫。　相逢若遇知音者。　吹起儂家劫外歌。</div>
</p></div>
<div class='div-other'><a id='mulu301' />
<p class='h2'>無縫塔</p><p style="margin-left:0em;text-indent:0em;" class="lg-abnormal"><div class='lg-row'>團欒佛眼不能窺。　底事巍巍聖莫知。　香霧幾重藏不得。</div>
<div class='lg-row'>寒光一點照無時。　髑髏識盡方還爾。</div>
<div class='lg-row'>色相情忘始到伊。　覿面堂堂難辨的。　曾郎潦倒號難提。</div>
</p></div>
<div class='div-other'><a id='mulu302' />
<p class='h2'>無底籃</p><p style="margin-left:0em;text-indent:0em;" class="lg-abnormal"><div class='lg-row'>不假工夫造作成。　功成作略自縱橫。　死蛇若遇須盛取。</div>
<div class='lg-row'>茶圃全提携便行。　劫外好將提日月。</div>
<div class='lg-row'>禹門時把摝鯤鯨。　高懸無影樹頭著。　莫與盲人打葛藤。</div>
</p></div>
<div class='div-other'><a id='mulu303' />
<p class='h2'>無鬚鎖</p><p style="margin-left:0em;text-indent:0em;" class="lg-abnormal"><div class='lg-row'>拈來切忌兩頭搖。　覿面機關莫放饒。　撒手那邊家穩密。</div>
<div class='lg-row'>遲疑只箇路迢遙。　青霄雲外無關鑰。</div>
<div class='lg-row'>曠劫春回長異苗。　佛祖口開俱鎖斷。　不干唇吻始全超。</div>
</p></div>
<div class='div-other'><a id='mulu304' />
<p class='h2'>無星秤</p><p style="margin-left:0em;text-indent:0em;" class="lg-abnormal"><div class='lg-row'>斤兩不留分買賣。　商量不到莫饒伊。　定盤光彩星難辨。</div>
<div class='lg-row'>平等權衡數自知。　聾漠始堪論的當。</div>
<div class='lg-row'>盲人方解整高低。　閑來收掛乾坤外。　無限天龍暗蹙眉。</div>
</p></div>
<div class='div-other'><a id='mulu305' />
<p class='h2'>無底鉢</p><p style="margin-left:0em;text-indent:0em;" class="lg-abnormal"><div class='lg-row'>庾嶺全提總謾傳。　收羅萬法未渾崙。　擎來應供非干手。</div>
<div class='lg-row'>飽去馳求不點唇。　餿飯餞羹誰肯著。</div>
<div class='lg-row'>騰今耀古自超倫。　趙州老漢何施設。　分付叢林知幾春。</div>
</p></div>
<div class='div-other'><a id='mulu306' />
<p class='h2'>無絃琴</p><p style="margin-left:0em;text-indent:0em;" class="lg-abnormal"><div class='lg-row'>不勞斤斧雕鐫就。　肯使焦桐假合成。　絕掛縷絲新格調。</div>
<div class='lg-row'>了無聲響奏玄音。　有時彈向青霄外。</div>
<div class='lg-row'>幾度閑懸碧洞深。　惆悵罕逢穿耳客。　偃溪流水韻沈沈。</div>
</p></div>
<div class='div-other'><a id='mulu307' />
<p class='h2'>無底船</p><p style="margin-left:0em;text-indent:0em;" class="lg-abnormal"><div class='lg-row'>閑橫芳草深深渡。　祇接中途趨浪流。　不犯清波還到岸。</div>
<div class='lg-row'>歸乘明月罷垂鉤。　蘆花深處和雲泊。</div>
<div class='lg-row'>風浪高時任性浮。　緬想華亭煙雨客。　幾多聲譽謾悠悠。</div>
</p></div></div>
<div class='div-other'><a id='mulu308' />
<p class='h1'>五家要括</p>
<div class='div-other'><a id='mulu309' />
<p class='h2'>臨濟</p>
<div class="lg regular" style="margin-left:0em;"><div class='lg-row'>南岳馬祖百丈運。　臨興南穴首山汾慈明南會開二續。</div>
<div class='lg-row'>心出新清端演勤。</div>
</div></div>
<div class='div-other'><a id='mulu310' />
<p class='h2'>溈仰</p>
<div class="lg regular" style="margin-left:0em;"><div class='lg-row'>百丈派出大溈祐。　香嚴仰山親得紹。　南塔芭蕉清續傳。</div>
<div class='lg-row'>兒孫未見繼其後。</div>
</div></div>
<div class='div-other'><a id='mulu311' />
<p class='h2'>曹洞</p>
<div class="lg regular" style="margin-left:0em;"><div class='lg-row'>青石藥山雲洞祖。　雲膺同安丕志附。　梁山親得大陽玄。</div>
<div class='lg-row'>投子芙蓉淳獨步。</div>
</div></div>
<div class='div-other'><a id='mulu312' />
<p class='h2'>雲門</p>
<div class="lg regular" style="margin-left:0em;"><div class='lg-row'>青石天龍接德山。　雪峯雲門香林遠。　北塔雪竇付天衣。</div>
<div class='lg-row'>二本從茲門大顯。</div>
</div></div>
<div class='div-other'><a id='mulu313' />
<p class='h2'>法眼</p>
<div class="lg regular" style="margin-left:0em;"><div class='lg-row'>雪峯傍出玄沙備。　地藏法眼益尊貴。　韶國師傳壽與津。</div>
<div class='lg-row'>佛法新羅而已耳。</div>
</div></div></div>
</div><!-- end of div[@id='body'] -->
</body></html>