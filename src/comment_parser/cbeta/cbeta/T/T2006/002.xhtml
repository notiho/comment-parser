<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>人天眼目</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu40' />人天眼目卷之二</p></div>
<div class='div-other'><a id='mulu41' />
<p class='h1'>汾陽四句<span class='note-inline'>(東山空　東林總　慈明　語附)</span></p><p>僧問。如何是接初機句。汾云。汝是行脚僧。空云。金剛杵打鐵山摧。總云。無底鉢盂光烜赫。圓云。一刀兩段。</p>
<p>如何是辨衲僧句。汾云。西方日出卯。空云。嶽陽船子洞庭波。總云。天台楖[木*栗]黑粼粼。圓云。寒山拾得。</p>
<p>如何是正令行句。汾云。千里特來呈舊面。空云。夜叉屈膝眼睛黑總云。戴盆屧履三千里。圓云。來千去萬。</p>
<p>如何是定乾坤句。汾云。北俱盧洲長粳米。食者無嗔亦無喜<span class='note-inline'>(一作無貪亦無嗔)</span>空云。經來白馬寺。僧到赤烏年。總云。人間天上一般春。圓云。天高海濶。乃云。將此四句語。驗天下衲僧<span class='note-inline'>(大愚云。仔細思量。將此四句。驗天下衲僧却被天下衲僧勘破。大慧云。諸人要識大愚麼。三年無改於父之道。可謂孝矣)</span>。</p>
</div>
<div class='div-other'><a id='mulu42' />
<p class='h1'>三種師子</p><p>浮山圓鑑示眾云。汾陽有師子句。其師子有三種。一超宗異目。二齊眉共躅。三影響音聞。若超宗異目。見過於師。可為種草方堪傳授。若齊眉共躅。見與師齊。減師半德。若影響音聞。野干倚勢異䫫何分。所以先德付囑云。若當相見。切須子細窮勘。不得鹵莽。恐誤後人之印可也。</p>
</div>
<div class='div-other'><a id='mulu43' />
<p class='h1'>汾陽三訣</p><p>汾陽示眾云。汾陽有三訣。衲僧難辨別。擬議問如何。拄杖驀頭楔。僧問。如何是三訣。師便打。僧禮拜。汾云。與汝頌出。</p>
<p style="margin-left:1em">第一訣。接引無時節。巧語不能詮。雲綻青天月。</p>
<p style="margin-left:1em">第二訣。舒光辨賢哲。問答利生心。拔出眼中楔。</p>
<p style="margin-left:1em">第三訣。西國胡人說。濟水過新羅。北地用邠銕。</p>
</div>
<div class='div-other'><a id='mulu44' />
<p class='h1'>慈明</p><p style="margin-left:1em">第一訣。大地山河泄。維摩纔點頭。文殊便饒舌。</p>
<p style="margin-left:1em">第二訣。展拓看時節。語默豈相干。夜半秋天月。</p>
<p style="margin-left:1em">第三訣。山遠路難涉。陸地弄舟船。眼中挑日月。</p>
</div>
<div class='div-other'><a id='mulu45' />
<p class='h1'>法昌遇</p><p style="margin-left:1em">第一訣。袖裏三斤鐵。忽遇病維摩。提起驀頭楔。</p>
<p style="margin-left:1em">第二訣。六月滿天雪。無處避炎蒸。渾身冷似銕。</p>
<p style="margin-left:1em">第三訣。八字無兩[白-日]。胡僧笑點頭。眼中重著楔。</p>
</div>
<div class='div-other'><a id='mulu46' />
<p class='h1'>東山簡</p><p>　第一訣。真卓絕。手把黃金槌。敲落天邊月。</p>
<p>　第二訣。難辨別。琉璃枕上凹。瑪瑙盤中凸。</p>
<p>　第三訣。最超絕。花木四時春。庭臺千古月。</p>
</div>
<div class='div-other'><a id='mulu47' />
<p class='h1'>安住京</p><p>　第一訣。針頭削鐵。穿耳胡人。面門齒缺。</p>
<p>　第二訣。殺人見血。啞子忍痛。無處分雪。</p>
<p>　第三訣。陽春白雪。水底桃花。山頭明月。</p>
<p>如何是第一訣。古德云。珊瑚枝枝撐著月。</p>
<p>如何是第二訣。古德云。萬里一條銕。</p>
<p>如何是第三訣。古德云。百草頭邊俱漏泄。</p>
</div>
<div class='div-other'><a id='mulu48' />
<p class='h1'>汾陽三句</p><p>汾陽上堂僧出問。如何是學人著力句。汾云。嘉州打大像。</p>
<p>如何是學人轉身句。汾云。<span class='corr'>陝</span>府灌銕牛。</p>
<p>如何是學人親切句。汾云。西河弄師子。</p>
<p>又云。若人會得此三句。已辨三玄。更有三要語在。切須薦取。</p>
</div>
<div class='div-other'><a id='mulu49' />
<p class='h1'>翠巖真答</p><p>僧問。如何是學人著力句。巖云。千日斫柴一日燒。</p>
<p style="margin-left:1em">如何是學人轉身句。巖云。一堵牆百堵調如何是學人親切句。巖云。渾家送上渡頭船。</p>
</div>
<div class='div-other'><a id='mulu50' />
<p class='h1'>汾陽十八問</p><p>汾陽云。大意除實問默問難辨。須識來意。餘者總有時節。言說淺深相度祗應。不得妄生穿鑿。彼此無利益。雖是善因。而招惡果。切須子細。</p>
<p>請益　僧問馬祖。如何是佛。祖云。即心是佛。趙州云。殿裏底。</p>
<p>呈解　問龍牙。天不能蓋。地不能載時如何。牙云。道者合如是。</p>
<p>察辨　問臨濟。學人有一問。在和尚處時如何。濟云。速道速道。僧擬議。濟便打。</p>
<p>投機　問天皇。疑情未息時如何。皇云。守一非真。</p>
<p>偏僻　問芭蕉。盡大地是箇眼睛。乞師指示。蕉云。貧兒遇餿飯。</p>
<p>心行　問興化。學人皂白未分。乞師方便。化隨聲便打。</p>
<p>探拔　問風穴。不會底人。為甚麼不疑。穴云。靈龜行陸地。爭免曳泥蹤。</p>
<p>不會　問玄沙。學人乍入叢林。乞師指示。沙云。汝聞偃溪水聲麼。僧云聞。沙云。從這裏入。</p>
<p>擎擔　問老宿。世智辨聰。總不要拈出。還我話頭來。宿便打。</p>
<p>置　問雲門。瞪目不見邊際時如何。門云鑒。</p>
<p>故　問首山。一切眾生。皆有佛性為甚麼不識。山云識。</p>
<p>借　問風穴。大海有珠。如何取得。穴云。罔象到時光燦爛。離婁行處浪滔天。</p>
<p>實　問三聖。學人只見和尚是僧。如何是佛是法。聖云。是佛是法。汝知之乎。</p>
<p>假　問徑山。這箇是殿裏底。那箇是佛。山云。這箇是殿裏底。</p>
<p>審　問祖師。一切諸法。本來是有。那箇是無。答云。汝問甚分明。何勞更問吾。</p>
<p>徵　問睦州。祖師西來當為何事。州云。爾道。為何事。僧無語。州便打。</p>
<p>明　外道問佛。不問有言無言。世尊良久。道云。世尊大慈大悲。開我迷雲。令我得入。</p>
<p>默　外道到佛處無言而立。佛云。甚多。外道道云。世尊大慈大悲。令我得入。</p>
<p>凡有學人偏僻言句。或蓋覆將來。辨師家眼目。或呈知見。擎頭戴角。一一試之。盡皆打得。只為當面識破。或貶或褒。明鏡臨臺。是何精魅之可現。何有妖狐能隱本形者也。</p>
</div>
<div class='div-other'><a id='mulu51' />
<p class='h1'>九帶<span class='note-inline'>(名法遠)</span></p><p>浮山每於示徒之際。遍舉宗門語句。而學者編集。乞師名之。師因其類聚。目之曰佛禪宗教義九帶集。蓋擬班固九流之作也。</p>
</div>
<div class='div-other'><a id='mulu52' />
<p class='h1'>佛正法眼藏帶</p><p>夫真實之理。證成法身。照用之功。作為報土。諸佛之本因既爾。諸祖之洪範亦然。五部分宗。萬派之精藍碁布。一燈分焰。十方之法席鱗差。又華嚴經云。如來不出世。亦無有涅槃。昔靈山會上。世尊以青蓮目瞬示四眾。無能領其密意。惟大迦葉。獨領解佛旨。經云。佛告大迦葉云。吾有正法眼藏涅槃妙心。付囑與汝。汝當流布勿令斷絕。又臨涅槃告阿難言。十二部經。汝當流通。告優波離言。一切戒律。汝當奉持<span class='note-inline'>(一作受持)</span>付大迦葉偈云。法本法無法。無法法亦法。今付無法時。法法何曾法。於是大迦葉。持佛袈裟。於雞足山中。入寂滅定。待慈氏下生。兩手分付<span class='note-inline'>(古德著語云。鳥棲無影樹。花發不萌枝。四海波濤淨。一輪明月天)</span>。</p>
</div>
<div class='div-other'><a id='mulu53' />
<p class='h1'>大圓智頌</p><p style="margin-left:0em;text-indent:0em;" class="lg-abnormal"><div class='lg-row'>佛正法眼。　迦葉親聞。　祖禰不了。　殃及兒孫。</div>
</p></div>
<div class='div-other'><a id='mulu54' />
<p class='h1'>大慧杲</p><p style="margin-left:0em;text-indent:0em;" class="lg-abnormal"><div class='lg-row'>迢迢空劫不能拘。　佛眼何曾識得渠。　妙體本來無位次。</div>
<div class='lg-row'>正因那得有規模。　太虛寥廓塵埃淨。</div>
<div class='lg-row'>智鑒圓明物象殊。　從此華山千古秀。　任他潘閬倒騎驢。</div>
</p></div>
<div class='div-other'><a id='mulu55' />
<p class='h1'>佛法藏帶</p><p>夫三乘教外。諸祖別傳。萬象之中。逈然獨露。纖塵未泯。阻隔關山。擬議差殊。千生萬劫。三賢未曉。十聖那知。截斷眾流。如何湊泊。聖人曲成萬物而不已。刻雕眾形而無功。而況如來藏乎。所謂藏者。該括三世過現未來諸佛法藏。其間有大小乘。小乘為聲聞緣覺。大乘謂菩薩。於中支分為八。謂三藏五乘。其三藏。謂經律論。五乘。謂聲聞緣覺菩薩而兼攝人天。然則教分名數。依根所立。而不離一乘。法華經曰。於一乘道分別說三。又曰。尚無二乘。何況有三。又曰。惟此一事實。餘二則非真。此明依根立權。如華嚴說。如來藏以法界為體。如來藏無前後際。無成壞法。無修證位。絕對待義。所以文殊偈曰。一念普觀。無量劫無去無來亦無住。如是了知三世事。超諸方便成十力。聖人說了義不了義。並是依根安立。諸佛隨宜說法意趣難辨。三藏五乘各有宗旨。於一乘論圓頓半滿。並是權立。惟華嚴一經。以法界為體量。佛與眾生同一體性。本無修證。本無得失。無煩惱可斷。無菩提可求。人與非人性相平等<span class='note-inline'>(古德著語云。掬水月在手。弄花香滿衣。古㵎寒泉涌。青松雪後蒼)</span>。</p>
</div>
<div class='div-other'><a id='mulu56' />
<p class='h1'>大圓頌</p><p style="margin-left:0em;text-indent:0em;" class="lg-abnormal"><div class='lg-row'>吾佛法藏。　撈摝眾生。　百千三昧。　彈指圓成。</div>
</p></div>
<div class='div-other'><a id='mulu57' />
<p class='h1'>大慧</p><p style="margin-left:0em;text-indent:0em;" class="lg-abnormal"><div class='lg-row'>十方通攝了無遺。　三際全超在此時。　聖號凡名同一舌。</div>
<div class='lg-row'>劣形殊相謾多岐。　家家門外長安道。</div>
<div class='lg-row'>處處窟中師子兒。　打破淨瓶無一事。　杜鵑啼在落花枝。</div>
</p></div>
<div class='div-other'><a id='mulu58' />
<p class='h1'>理貫帶</p><p>夫聲色不到。語路難詮。今古歷然。從來無間。以言顯道。曲為今時。竪拂揚眉。周遮示誨。天然上士。豈受提撕。中下之機。鉤頭取則。投機不妙。過在何人。更或躊躇。轉加鈍置。理貫帶者。理即正位也。其正位中。而無一法空同實際。其實際理地。不受一塵。</p>
<p>　<span class='note-inline'>(古德著語云。眾角雖多一麟足矣。動容揚古路。不墮悄然機)</span>。</p>
</div>
<div class='div-other'><a id='mulu59' />
<p class='h1'>大圓頌</p><p style="margin-left:0em;text-indent:0em;" class="lg-abnormal"><div class='lg-row'>理貫全收。　萬派同流。　毘盧華藏。　物物頭頭。</div>
</p></div>
<div class='div-other'><a id='mulu60' />
<p class='h1'>大慧</p><p style="margin-left:0em;text-indent:0em;" class="lg-abnormal"><div class='lg-row'>真理何曾立一塵。　呼為正位早疎親。　烏雞半夜鳴何處。</div>
<div class='lg-row'>枯木花開劫外春。　信手垂慈常利物。</div>
<div class='lg-row'>擬心執著已乖真。　君看鶴樹泥洹日。　曾舉雙趺示眾人。</div>
</p></div>
<div class='div-other'><a id='mulu61' />
<p class='h1'>事貫帶</p><p>夫日月照臨不到。天地覆載不著。劫火壞時彼常安。萬法泯時全體露。隨緣不變。處鬧常寧。一道恩光。阿誰無分。華嚴經云。剎說眾生說。三世國土一時說<span class='note-inline'>(古德著語云。覓火和烟得。檐泉帶月歸石長無根樹。山含不動雲)</span>。</p>
</div>
<div class='div-other'><a id='mulu62' />
<p class='h1'>大圓頌</p><p style="margin-left:0em;text-indent:0em;" class="lg-abnormal"><div class='lg-row'>事貫萬有。　纖塵不漏。　萬象森羅。　全機無咎。</div>
</p></div>
<div class='div-other'><a id='mulu63' />
<p class='h1'>大慧</p><p style="margin-left:0em;text-indent:0em;" class="lg-abnormal"><div class='lg-row'>轉處孤危萬事休。　隨緣得旨復何求。　群生造化乘斯力。</div>
<div class='lg-row'>一道靈光觸處周。　即事即空無剩法。</div>
<div class='lg-row'>全心全佛有來繇。　填溝塞壑無人會。</div>
<div class='lg-row'>可笑騎牛更覓牛。</div>
</p></div>
<div class='div-other'><a id='mulu64' />
<p class='h1'>理事縱橫帶</p><p>夫觸目是道。佛事門中。絕跡無私。通貫實際。圓融事理。運用雙行。器量堪任。隨機赴感。門風露布。各在當人。建立宗乘。強生枝節。出門問路。指東劃西。歷劫頑嚚。如何扣發<span class='note-inline'>(古德著語云。針鋒頭上翻<span class='corr'>筋</span>斗。紅爐焰裏碧波生。猿抱子歸青嶂裏。鳥啣花落碧巖前)</span>。</p>
</div>
<div class='div-other'><a id='mulu65' />
<p class='h1'>大圓</p><p style="margin-left:0em;text-indent:0em;" class="lg-abnormal"><div class='lg-row'>理事縱橫。　照用齊行。　這邊那邊。　日午三更。</div>
</p></div>
<div class='div-other'><a id='mulu66' />
<p class='h1'>大慧</p><p style="margin-left:0em;text-indent:0em;" class="lg-abnormal"><div class='lg-row'>塵塵實際本和融。　舉體全該事理同。　應物行權無定法。</div>
<div class='lg-row'>隨緣立理絕羅籠。　竿頭有路通車馬。</div>
<div class='lg-row'>棒下無生觸祖翁。　出沒縱橫全體用。　夕陽西去水流東。</div>
</p></div>
<div class='div-other'><a id='mulu67' />
<p class='h1'>屈曲垂帶</p><p>夫垂者。聖人垂機接物也。屈曲者。脫珍御服。著弊垢衣也。同安云。權掛垢衣云是佛。却裝珍御復名誰。珍御名不出世。垢衣名出世。僧問石門徹和尚。雲光法師為甚麼。却作牛去。徹云。陋巷不騎金色馬。回途却著破襴衫。聖人成佛後。却為菩薩。導利眾生。是名不住無為不盡有為矣。文殊師利問維摩詰云。菩薩云何通達佛道。摩詰云。菩薩行於非道。是名通達佛道<span class='note-inline'>(古德著語云。慈雲普覆無邊際。枯木無花爭奈何。宛轉是非從曲直。箇時消息解通風)</span>。</p>
</div>
<div class='div-other'><a id='mulu68' />
<p class='h1'>大圓頌</p><p style="margin-left:0em;text-indent:0em;" class="lg-abnormal"><div class='lg-row'>屈曲垂慈。　棒喝齊施。　覆藏密旨。　少室靈枝。</div>
</p></div>
<div class='div-other'><a id='mulu69' />
<p class='h1'>大慧</p><p style="margin-left:0em;text-indent:0em;" class="lg-abnormal"><div class='lg-row'>不裝珍御示初機。　出世權披弊垢衣。　細路曲盤連夜過。</div>
<div class='lg-row'>故鄉迢遞幾時歸。　垂絲千尺鉤還曲。</div>
<div class='lg-row'>利物多方語帶悲。　休論長安風物好。　得便宜是落便宜。</div>
</p></div>
<div class='div-other'><a id='mulu70' />
<p class='h1'>妙叶兼帶</p><p>汝州風穴和尚示眾云。夫參學眼目。臨機直須大用現前。莫自拘於小節。設使言前薦得。猶是滯殼迷封。縱饒句下精通。未免觸途狂見。勸汝諸人。應是從前依他作解。明昧兩岐。凡聖疑情。一時掃却。直教箇箇如師子兒哮吼一聲。壁立萬仞。誰敢正眼覷著。覷著則瞎却渠眼<span class='note-inline'>(古德著語云。一句曲含千古韻。萬重雲散月來初。垂絲千尺意在深潭)</span>。</p>
</div>
<div class='div-other'><a id='mulu71' />
<p class='h1'>大圓頌</p><p style="margin-left:0em;text-indent:0em;" class="lg-abnormal"><div class='lg-row'>妙叶真機。　境物如如。　是凡是聖。　無欠無餘。</div>
</p></div>
<div class='div-other'><a id='mulu72' />
<p class='h1'>大慧</p><p style="margin-left:0em;text-indent:0em;" class="lg-abnormal"><div class='lg-row'>擡搦繇來作者知。　箇中一字兩頭垂。　同生同死何時曉。</div>
<div class='lg-row'>雙放雙收舉世疑。　照膽蟾光沈碧漢。</div>
<div class='lg-row'>拍天滄海浸須彌。　聞韶忘味有餘樂。　方識詩人句外奇。</div>
</p></div>
<div class='div-other'><a id='mulu73' />
<p class='h1'>金鍼雙鎖帶</p><p>夫雞足分燈之後。少林傳芳以來。各闡玄風。互興佛事。若憑言詮為據。斷滅法門。更成造作修功<span class='note-inline'>(一作更或功行修持)</span>平沈先聖。頭頭顯露。物物明真。不用躊躇。直截便道<span class='note-inline'>(古德著語云。風吹南岸柳。雨折北池蓮。白鷺下田千點雪。黃鸝上樹一枝花)</span>。</p>
</div>
<div class='div-other'><a id='mulu74' />
<p class='h1'>大圓頌</p><p style="margin-left:0em;text-indent:0em;" class="lg-abnormal"><div class='lg-row'>金鍼雙鎖。　全心印可。　有句無句。　千花萬朵。</div>
</p></div>
<div class='div-other'><a id='mulu75' />
<p class='h1'>大慧</p><p style="margin-left:0em;text-indent:0em;" class="lg-abnormal"><div class='lg-row'>突出全機理事玄。　東村王老夜燒錢。　等閑得路明如日。</div>
<div class='lg-row'>舉步回頭直似弦。　玄要並行無別語。</div>
<div class='lg-row'>機緣纔兆不堪傳。　從來大道無拘束。　信手拈來百事全。</div>
</p></div>
<div class='div-other'><a id='mulu76' />
<p class='h1'>平懷常實帶</p><p>洛浦和尚示眾云。末後一句。始到牢關。把斷要津。不通凡聖。尋常向汝諸人道。任從天下樂忻忻。我獨不肯。何故。靈龜負圖。自取喪身之兆。鳳縈金網。擬趣霄漢。以何期。尋常向汝諸人道。須於旨外明宗。莫向言中取則。所以道。石人機似汝也。解唱巴歌。汝若似石人。雪曲也應和。僧問南泉。如何是道。泉云。平常心是道。如達平常道也。見山即是山。見水即是水。信手拈來。草無可無不可。設使風來樹動。浪起船高。春生夏長。秋收冬藏。有何差異。但得風調雨順。國泰民安。邊方寧靜。君臣道合。豈在麒麟出現鳳凰來儀。方顯祥瑞哉。但得理歸其道事乃平實。無聖可求無凡可捨。內外平懷。泯然自盡。所以諸聖語言。不離世諦。隨順世間。會則途中受用。不會則世諦流布<span class='note-inline'>(古德著語云。長因送客處。憶得別家時)</span>。</p>
</div>
<div class='div-other'><a id='mulu77' />
<p class='h1'>大圓頌</p><p style="margin-left:0em;text-indent:0em;" class="lg-abnormal"><div class='lg-row'>平懷常實。　事圓理畢。　露柱燈籠。　無得無失。</div>
</p></div>
<div class='div-other'><a id='mulu78' />
<p class='h1'>大慧</p><p style="margin-left:0em;text-indent:0em;" class="lg-abnormal"><div class='lg-row'>更無回互本圓成。　覿面無私一體平。　水上東山行不住。</div>
<div class='lg-row'>火中木馬夜嘶鳴。　人間但見浮雲白。</div>
<div class='lg-row'>天外常看列岫橫。若為平常心是道。　擬心已在銕圍城。</div>
</p><p>浮山云。據圓極法門。本具十數。今此九帶。已為諸人說了也。更有一帶。諸人還見麼。若也見得親切分明。却請出來說看。說得相應。則通前九帶。圓明道眼。若也見不親切。說不相應。但依吾語言。以為己解。則名謗法。無有是處。諸人到此合作麼生。眾皆罔措。師遂叱散。</p>
</div>
<div class='div-other'><a id='mulu79' />
<p class='h1'>黃龍三關</p><p>南禪師問隆慶閑禪師云。人人有箇生緣。上座生緣在什麼處。閑云。早晨喫白粥。至晚又覺饑。又問。我手何似佛手。閑云。月下弄琵琶。又問。我脚何似驢脚。閑云。鷺鷥立雪非同色。黃龍每以此三轉語。垂問學者。多不契其旨。而南州居士潘興嗣延之。常問其故。龍云。已過關者。掉臂徑去。安知有關吏。從關吏問可否。此未過關者。復自頌云。</p>
<p>我手何似佛手。禪人直下薦取。不動干戈道出。當處超佛越祖。</p>
<p>我脚驢脚並行。步步踏著無生。會得雲收月皎。方知此道縱橫。</p>
<p>生緣有路人皆委。水母何曾離得蝦。但得日頭東畔出。誰能更喫趙州茶。</p>
<p style="margin-left:1em"><span class='note-inline'>(蘆山旻古佛語錄云。昔見廣辨首座收南禪師親筆三關頌。諷誦無遺。近見諸方語錄。不全。又多訛舛。故茲注破)</span>。</p>
</div>
<div class='div-other'><a id='mulu80' />
<p class='h1'>真淨文頌</p>
<div class="lg regular" style="margin-left:0em;"><div class='lg-row'>我手何似佛手。　翻覆誰辨好醜。　若是師子之兒。</div>
<div class='lg-row'>野干謾為開口。</div>
</div>
<div class="lg regular" style="margin-left:0em;"><div class='lg-row'>我脚何似驢脚。　隱顯千差萬錯。　豁開金剛眼睛。</div>
<div class='lg-row'>看取目前善惡。</div>
</div>
<div class="lg regular" style="margin-left:0em;"><div class='lg-row'>人人有箇生緣處。　認著依然還失路。　長空雲破月華明。</div>
<div class='lg-row'>東西南北從君去。</div>
</div></div>
<div class='div-other'><a id='mulu81' />
<p class='h1'>景福順<span class='note-inline'>(蜀人嗣南禪師)</span></p>
<div class="lg regular" style="margin-left:0em;"><div class='lg-row'>長江雲散水滔滔。　忽爾狂風浪便高。　不識漁家玄妙意。</div>
<div class='lg-row'>却於浪裏颭風濤。</div>
</div>
<div class="lg regular" style="margin-left:0em;"><div class='lg-row'>南海波斯入大唐。　有人別寶便商量。　或時遇賤或時貴。</div>
<div class='lg-row'>日到西峯影漸長。</div>
</div><p>　<span class='note-inline'>(黃龍老和尚。有箇生緣語。山僧承嗣伊。今日為君舉。為君舉猫兒。偏解捉老鼠)</span>。</p>
</div>
<div class='div-other'><a id='mulu82' />
<p class='h1'>南堂靜<span class='note-inline'>(名道興蜀人嗣五祖)</span></p>
<div class="lg regular" style="margin-left:0em;"><div class='lg-row'>我手何似佛手。　爐鞴鉗鎚掃帚。　曾烹紫磨金身。</div>
<div class='lg-row'>光射七星牛斗。</div>
</div>
<div class="lg regular" style="margin-left:0em;"><div class='lg-row'>我脚何似驢脚。　白刃紅旗閃爍。　坐斷百戰場中。</div>
<div class='lg-row'>妙用六韜三略。</div>
</div>
<div class="lg regular" style="margin-left:0em;"><div class='lg-row'>人人有箇生緣。　視聽俯仰折旋。　頂戴寰中日月。</div>
<div class='lg-row'>懷藏閫外威權。</div>
</div></div>
<div class='div-other'><a id='mulu83' />
<p class='h1'>圓悟勤</p>
<div class="lg regular" style="margin-left:0em;"><div class='lg-row'>我手何似佛手。　隨分拈花折柳。　忽然撞著頭蛇。</div>
<div class='lg-row'>未免遭他一口。</div>
</div>
<div class="lg regular" style="margin-left:0em;"><div class='lg-row'>我脚何似驢脚。　趙州石橋略彴。　忽然築起皮毬。</div>
<div class='lg-row'>崩倒三山五嶽。</div>
</div>
<div class="lg regular" style="margin-left:0em;"><div class='lg-row'>人人有箇生緣。　蹲身無地鑽研。　若也眼皮迸綻。</div>
<div class='lg-row'>累他桶底踢穿。</div>
</div></div>
<div class='div-other'><a id='mulu84' />
<p class='h1'>湛堂準</p><p style="margin-left:0em;text-indent:0em;" class="lg-abnormal"><div class='lg-row'>我手佛手。　十八十九。　雲散月圓。　癡人夜走。</div>
</p><p style="margin-left:0em;text-indent:0em;" class="lg-abnormal"><div class='lg-row'>我脚驢脚。　放過一著。　龐公笊籬。　清平木杓。</div>
</p><p style="margin-left:0em;text-indent:0em;" class="lg-abnormal"><div class='lg-row'>人人生緣。　北律南禪。　道吾舞笏。　華亭撐船。</div>
</p></div>
<div class='div-other'><a id='mulu85' />
<p class='h1'>海印信</p><p style="margin-left:0em;text-indent:0em;" class="lg-abnormal"><div class='lg-row'>我手佛手。　誰人不有。　直下分明。　何須狂走。</div>
</p><p style="margin-left:0em;text-indent:0em;" class="lg-abnormal"><div class='lg-row'>我脚驢脚。　高低踏著。　雨過苔青。　雲開日爍。</div>
</p><p style="margin-left:0em;text-indent:0em;" class="lg-abnormal"><div class='lg-row'>問爾生緣。　處處不疑。　直語心無病。　誰論是與非。</div>
</p></div>
<div class='div-other'><a id='mulu86' />
<p class='h1'>萬庵</p>
<div class="lg regular" style="margin-left:0em;"><div class='lg-row'>我手何似佛手。　不用思前算後。　世間多少癡人。</div>
<div class='lg-row'>只是隨人背走。</div>
</div>
<div class="lg regular" style="margin-left:0em;"><div class='lg-row'>我脚何似驢脚。　擬議遭他毒藥。　又見白衣拜相。</div>
<div class='lg-row'>從前更無官爵。</div>
</div>
<div class="lg regular" style="margin-left:0em;"><div class='lg-row'>人人有箇生緣。　桑梓人物駢闐。　借問東隣西舍。</div>
<div class='lg-row'>西天十萬八千。</div>
</div></div>
<div class='div-other'><a id='mulu87' />
<p class='h1'>南堂辨驗十問</p><p>南堂示眾云。夫參學至要。不出箇最初與末後句。透得過者。平生事畢。其或未然。更與爾分作十門。各用印證自心。看得穩當也未。一須信有教外別傳。二須知有教外別傳。三須會無情說法與有情說法無二。四須見性如觀掌上。了了分明。一一田地穩密。五須具擇法眼。六須行鳥道玄路。七須文武兼濟。八須摧邪顯正。九須大機大用。十須向異類中行。此十門。諸人還一一得穩當也未。若只是閉門作活。獨了自身。不在此限。若要荷負正宗紹隆聖種。須盡此綱要十門。方坐得曲彔木床。當得天下人禮拜。可與佛祖為師。若不到與麼田地。一向虛頭。他時異日。閻家老子。未放爾在。有麼大家出來證據。若無不用久立。</p>
</div>
<div class='div-other'><a id='mulu88' />
<p class='h1'>臨濟門庭</p><p>臨濟宗者。大機大用。脫羅籠出窠臼。虎驟龍奔。星馳電激。轉天關斡地軸。負衝天意氣。用格外提持。卷舒擒縱殺活自在。是故示三玄。三要。四賓主。四料揀。金剛王寶劍。踞地師子。探竿影草。一喝不作一喝用。一喝分賓主。照用一時行。四料揀者。中下根人來。奪境不奪法。中上根人來。奪境奪法不奪人<span class='note-inline'>(一作奪法不奪境非)</span>上上根人來。人境兩俱奪。出格人來。人境俱不奪。四賓主者。師家有鼻孔。名主中主。學人有鼻孔。名賓中主。師家無鼻孔。名主中賓。學人無鼻孔。名賓中賓。與曹洞賓主不同。三玄者。玄中玄。體中玄。句中玄。三要者。一玄中具三要。自是一喝中。體攝三玄三要也。金剛王寶劍者。一刀揮盡一切情解。踞地師子者。發言吐氣。威勢振立。百獸恐悚。眾魔腦裂。探竿者。探爾有師承無師承。有鼻孔無鼻孔。影草者。欺瞞做賊。看爾見也不見。一喝分賓主者。一喝中。自有賓有主也。照用一時行者。一喝中。自有照有用。一喝不作一喝用者。一喝中具如是三玄三要四賓主四料揀之䫫。大約臨濟宗風。不過如此。要識臨濟麼。青天轟霹靂。陸地起波濤<span class='note-inline'>(山堂淳辨三玄門。臨濟曰。一句語。須具三玄門。一玄門須具三要。大機大用。其容以句義名數。劈析之邪。諸方問答玄要。亦只言如何是第一第二第三。汾陽偈曰。三玄三要事難分。得意忘言。道易親。一句明明該萬像。重陽九日菊花新。至古塔主始裂。為體中玄句中玄玄中玄。而三要。則說之不行。付諸瞞盰而已。此篇說臨濟門頭戶底。則且從。至三玄三要。則又墮塔主之覆轍矣。不可不辨)</span>。</p>
</div>
<div class='div-other'><a id='mulu89' />
<p class='h1'>要訣<span class='note-inline'>(山堂淳)</span></p><p>大雄正續臨濟綱宗。因問黃檗西來。痛與烏藤三頓。遂往大愚打發。親揮肋下三拳。言下便見老婆心。懸知佛法無多子。奮奔雷喝。捋猛虎鬚。迸開於赤肉團邊。到處用白拈手段。飛星爆竹。裂石崩崖。氷稜上行。劍刃上走。全機電卷。大用天旋。赤手殺人。單刀直入。人境俱奪。照用並行。明頭來。暗頭來。佛也殺。祖也殺。辨古今於三玄三要。驗龍蛇於一主一賓。透脫羅籠。不存玄解。操金剛王劍。掃除竹木精靈。奮師子全威。振群狐心膽。下梢正法眼藏。滅却這瞎驢邊。徹骨徹髓。而血脈貫通。透頂透底。而乾坤獨露。綿綿不漏。器器相傳。蓋其宗祖高明。子孫光大。此臨濟宗也。</p>
</div>
<div class='div-other'><a id='mulu90' />
<p class='h1'>古德綱宗頌<span class='note-inline'>(此有訛舛)</span></p><p style="margin-left:0em;text-indent:0em;" class="lg-abnormal"><div class='lg-row'>橫按鏌鎁烜赫光。　八方全敵謾茫茫。　龍蛇並隱肌鱗脫。</div>
<div class='lg-row'>雷雨全施計略荒。　佛祖點為涓滴響。</div>
<div class='lg-row'>江山結抹並芬芳。　回途索莫郊垧遠。　失舶波斯落楚鄉。</div>
</p></div>
<div class='div-other'><a id='mulu91' />
<p class='h1'>雲門宗</p><p>師諱文偃。嘉興張氏子。受具遊方。初參睦州陳尊宿。發明心要。州指見雪峯存禪師。再蒙印可。初至靈樹。開法嗣雪峯。後遷雲門光泰寺。其道大振。天下學者。望風而至。號雲門宗。</p>
</div>
<div class='div-other'><a id='mulu92' />
<p class='h1'>三句</p><p>師示眾云。函蓋乾坤。目機銖兩。不涉萬緣。作麼生承當。眾無對。自代云。一鏃破三關。後來德山圓明密禪師。遂離其語為三句。曰函蓋乾坤句。截斷眾流句。隨波逐浪句<span class='note-inline'>(圓悟曰。本真本空。一色一味。非無妙體。不在躊躇。洞然明白。則函蓋乾坤也。又云。本非解會。排疊將來。不消一字。萬機頓息。則截斷眾流也。又云。若許他相見。從苗辦地。因語識人。即隨波逐浪也)</span>。</p>
</div>
<div class='div-other'><a id='mulu93' />
<p class='h1'>普安道頌三句</p><p style="margin-left:0em;text-indent:0em;" class="lg-abnormal"><div class='lg-row'>乾坤并萬象。　地獄及天堂。　物物皆真現。　頭頭總不傷。</div>
</p><p style="margin-left:0em;text-indent:0em;" class="lg-abnormal"><div class='lg-row'>堆山積嶽來。　一一盡塵埃。　更擬論玄妙。　氷消瓦解摧。</div>
</p><p style="margin-left:0em;text-indent:0em;" class="lg-abnormal"><div class='lg-row'>辨口利詞問。　高低總不虧。　還如應病藥。　診候在臨時。</div>
</p></div>
<div class='div-other'><a id='mulu94' />
<p class='h1'>翠巖真</p>
<div class="lg regular" style="margin-left:0em;"><div class='lg-row'>函蓋乾坤事皎然。　何須特地起狼烟。　遒人舞鐸東君至。</div>
<div class='lg-row'>不令花枝在處妍。</div>
</div>
<div class="lg regular" style="margin-left:0em;"><div class='lg-row'>截斷眾流為更論。　河沙諸佛敢形言。　星移斗轉乾坤黑。</div>
<div class='lg-row'>稍有絲毫實不存。</div>
</div>
<div class="lg regular" style="margin-left:0em;"><div class='lg-row'>隨波逐浪任高低。　放去收來理事齊。　一等垂慈輕末學。</div>
<div class='lg-row'>柰緣潦倒帶塵泥。</div>
</div></div>
<div class='div-other'><a id='mulu95' />
<p class='h1'>問答</p><p style="margin-left:1em">歸宗通<span class='note-inline'>(嗣溈山祐)</span>　三祖會<span class='note-inline'>(嗣天衣懷)</span>　雲居慶<span class='note-inline'>(嗣雲蓋顒)</span></p>
<p style="margin-left:1em">首山念<span class='note-inline'>(嗣風穴沼)</span>　天柱靜</p>
<p>如何是函蓋乾坤句。宗云。日出東方夜落西。祖云。海晏河清。居云合。山云。大地黑漫漫。又云。普天匝地。又云。海底紅塵起。柱云。只聞風擊響。知是幾千竿。</p>
<p>如何是截斷眾流句。宗云。銕蛇橫古路。祖云。水泄不通。居云窄。山云。不通凡聖。又云。洎合放過。又曰。橫身三界外。柱云。昨日寒風起。今朝括地霜。</p>
<p>如何是隨波逐浪句。宗云。船子下楊州。祖云。波斯吒落水。居云。濶山云。要道便道。又云。有問有答。又云。此去西天十萬八千。柱云。春煦陽和花織地。滿林初囀野鶯聲。</p>
</div>
<div class='div-other'><a id='mulu96' />
<p class='h1'>抽顧</p><p>師每見僧。以目顧之。即曰鑒。或曰咦。而錄者曰顧鑑咦。後來德山圓明密禪師。刪去顧字。但曰鑑咦。故叢林目之曰抽顧。因作偈通之。又謂之擡薦商量。偈曰。相見不揚眉。君東我亦西。紅霞穿碧落。白日繞須彌。</p>
</div>
<div class='div-other'><a id='mulu97' />
<p class='h1'>北塔祚頌</p>
<div class="lg regular" style="margin-left:0em;"><div class='lg-row'>雲門顧鑑笑嘻嘻。　擬議遭他顧鑑咦。　任是張良多智巧。</div>
<div class='lg-row'>到頭終是也難施。</div>
</div></div>
<div class='div-other'><a id='mulu98' />
<p class='h1'>真淨文</p><p style="margin-left:0em;text-indent:0em;" class="lg-abnormal"><div class='lg-row'>雲門抽顧。　自有來由。　一點不來。　休休休休。</div>
</p></div>
<div class='div-other'><a id='mulu99' />
<p class='h1'>又關棙子</p><p style="margin-left:0em;text-indent:0em;" class="lg-abnormal"><div class='lg-row'>雲門關棙子。　消息少人知。　有時一撥動。　大地眼<span class='corr'>眵眵</span>。</div>
</p></div>
<div class='div-other'><a id='mulu100' />
<p class='h1'>一字關</p><p>僧問師。如何是雲門劍。師云祖　如何是玄中的。師云[祝/土]　如何是吹毛劍。師云。骼又云胔　如何是正法眼。師云普。三身中那身說法。師云要　如何是啐啄之機。師云響。殺父殺母。佛前懺悔。殺佛殺祖。甚處懺悔。師云露　如何是祖師西來意。師云師　靈樹一默處如何上碑。師云師　久雨不晴時如何。師云劄　鑿壁偷光時如何。師云恰承古有言了。即業障本來空。未了應須還宿債。未審二祖是了是未了。師云確。</p>
<p>一日示眾。會佛法者。如恒河沙。百草頭上。代將一句來。自代云俱　師凡對機。往往多用此酬應。故叢林目之。曰一字關云。</p>
</div>
<div class='div-other'><a id='mulu101' />
<p class='h1'>綱宗偈<span class='note-inline'>(新添)</span></p><p style="margin-left:0em;text-indent:0em;" class="lg-abnormal"><div class='lg-row'>康氏圓形滯不明。　魔深虛喪擊寒氷。　鳳羽展時超碧漢。</div>
<div class='lg-row'>晉鋒八博擬何憑。　是機是對對機迷。</div>
<div class='lg-row'>闢機機遠遠機棲。　夕日日中誰有掛。</div>
<div class='lg-row'>因底底事隔情迷。</div>
</p><p style="margin-left:0em;text-indent:0em;" class="lg-abnormal"><div class='lg-row'>喪時光藤林荒。　圖人意滯肌尫。　咄咄咄力韋希。</div>
<div class='lg-row'>禪子訝中眉垂。　上不見天下不見地。</div>
<div class='lg-row'>塞却咽喉何處出氣。　笑我者多哂我者少。</div>
</p></div>
<div class='div-other'><a id='mulu102' />
<p class='h1'>機緣<span class='note-inline'>(新添)</span></p><p>僧問。十二時中。如何得不空過。師云。爾向甚處著此一問。僧云。學人不會。請師舉。師索筆成偈云。舉不顧即差互。擬思量何劫悟<span class='note-inline'>(傳燈)</span>。</p>
<p>問雪峯。如何是學人自己。峯云。築著鼻孔。僧舉似師。師云。爾作麼生會。其僧方思惟。師亦以前頌示之<span class='note-inline'>(雪峯廣錄)</span>。</p>
<p>福朗上座因僧問。如何是透法身句。師云。北斗裏藏身。朗罔測其旨。遂造焉。師一見便把住云。道道朗擬議。師托開有偈云。雲門聳剔白雲低。水急遊魚不敢棲。人戶已知來見解。何勞再舉轢中泥。朗大悟<span class='note-inline'>(出廣燈錄)</span>。</p>
</div>
<div class='div-other'><a id='mulu103' />
<p class='h1'>巴陵三句<span class='note-inline'>(嗣雲門名顥鑒叢林目為鑒多口)</span></p><p>僧問巴陵。如何是提婆宗。陵云。銀盌裏盛雪。</p>
<p>問如何是吹毛劍。陵云。珊瑚枝枝撐著月。問祖意教意是同是別。陵云。雞寒上機。鴨寒下水<span class='note-inline'>(雲門聞此語云。他日老僧忌辰。只舉此三轉語。供養老僧足矣)</span>。</p>
</div>
<div class='div-other'><a id='mulu104' />
<p class='h1'>雪竇頌提婆宗</p>
<div class="lg regular" style="margin-left:0em;"><div class='lg-row'>老新開端的別。　解道銀盌裏盛雪。　九十六箇應自知。</div>
<div class='lg-row'>不知却問天邊月。　提婆宗提婆宗。　赤旛之下起清風。</div>
</div></div>
<div class='div-other'><a id='mulu105' />
<p class='h1'>又頌吹毛劍</p>
<div class="lg regular" style="margin-left:0em;"><div class='lg-row'>要平不平。　大巧若拙。　或指或掌。　倚天照雪。　大冶兮磨礲不下。</div>
<div class='lg-row'>良工兮拂拭未歇。　別別珊瑚枝枝撐著月。</div>
</div></div>
<div class='div-other'><a id='mulu106' />
<p class='h1'>湛堂準頌祖意教意</p>
<div class="lg regular" style="margin-left:0em;"><div class='lg-row'>雞寒上機。　鴨寒下水。　時節不相饒。　古今常顯理。</div>
<div class='lg-row'>寒松十里吼清風。　流水一溪聲未已。</div>
</div></div>
<div class='div-other'><a id='mulu107' />
<p class='h1'>雲門門庭</p><p>雲門宗旨。絕斷眾流。不容擬議。凡聖無路。情解不通。僧問。如何是雪嶺泥牛吼。師云。天地黑。如何是雲門木馬嘶。云山河走。如何是學人自己。云遊山翫水。問機緣盡時如何。云與我拈却佛殿來。與汝商量。如何是透法身句。云北斗裏藏身。如何是教外別傳。云對眾問將來。大約雲門宗風。孤危聳峻。人難湊泊。非上上根。孰能窺其彷彿哉。詳雲門語句。雖有截流之機。且無隨波之意。法門雖殊。理歸一致。要見雲門麼。拄杖子[跳-兆+孛]跳上天。盞子裏諸佛說法。</p>
</div>
<div class='div-other'><a id='mulu108' />
<p class='h1'>要訣</p><p>韶陽一派。出於德嶠之源。初見睦州。推出秦時之鑽。寄聲象骨。脫却項上之枷。使南鼈鼻攛向面前。打東鯉魚。雨傾盆下。稱提三句關鍵。拈掇一字機鋒。藏身北斗星中。獨步東山水上。端明顧鑒。不犯毫芒。格外縱擒。言前定奪。直是劍鋒有路。鐵壁無門。打翻路布葛藤。剪却常情見解。烈焰寧容湊泊。迅雷不及思量。蓋其見諦寬通。自然受用廣大。花開靈樹。子結香林。振佛祖權衡。開人天眼目。夫何源清流濁。根茂枝枯。妄立道眼因緣。謬為聲色差別。互相穿鑿。滯著語言。取辱先宗。過在後學。此雲門宗風也。</p>
<p>師逢僧必特顧之曰鑑。僧擬議則曰咦。門人錄為顧鑑咦。後圓明密刪去顧字。為之抽顧。兒孫失其旨。當接人之際。以怒目名為提撕。名為不認聲色。名為舉處便薦。相傳以為道眼。北塔祚甞笑之故作偈。有任是張良多智巧。到頭於此也難施之語。此篇中。所謂妄立道眼因緣。謬為聲色差別者。指此也<span class='note-inline'>(新增)</span>。</p>
</div>
<div class='div-other'><a id='mulu109' />
<p class='h1'>古德綱宗頌</p><p style="margin-left:0em;text-indent:0em;" class="lg-abnormal"><div class='lg-row'>楖[木*栗]橫擔宇宙寬。　得盤桓處且盤桓。　水流東㵎朝西㵎。</div>
<div class='lg-row'>雲起南巒下北巒。　生銕鄆針挑蜀錦。</div>
<div class='lg-row'>古松瓊葉落珠盤。　折旋未擬經殘雨。　沒足泥塗過欝單。</div>
</p>
<p class='juan'>人天眼目卷之二<span class='note-inline'>(終)</span></p></div>
</div><!-- end of div[@id='body'] -->
</body></html>