<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>人天眼目</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 2006
<div class='div-xu'><a id='mulu1' />
<p class='h1'>人天眼目序</p><p>予遊方時。所至盡誠。咨扣尊宿五宗綱要。其間件目。往往亦有所未知者。因慨念。既據師位。而綱宗語句。尚不知其名。況旨訣乎。將何以啟迪後昆。剔抉疑膜邪。於是有意於綱要。幾二十年矣。或見於遺編。或得於斷碣。或聞尊宿稱提。或獲老衲垂頌。凡是五宗綱要者。即筆而藏諸。雖成巨軸。第未暇詳定。晚抵天台萬年山寺。始償其志。編次類列。分為五宗。名之曰人天眼目。其辭皆一。依前輩所作。弗敢增損。然是集也。乃從上諸大老利物施為。既非予胸臆之論。俾行於世。有何誚焉。若其執拂柄據師位者。外是則無以辯驗邪正也。有識博聞者。必垂印可。</p>
<p>宋淳熙戊申季冬越山晦巖智昭序</p>
</div>
<div class='div-other'>
<p class='juan'><a id='mulu2' />人天眼目卷之一</p><a id='mulu3' />
<p class='h1'>臨濟宗</p><p>師諱義玄。曹州南華人也。俗姓邢。幼而頴異。長以孝聞。及落髮受具。居於講肆。精究毘尼。博賾經論。俄歎曰。此濟世醫方也。非教外別傳之旨。即更衣遊方。首參黃蘗。次謁大愚。其機緣語句。載於行錄。既受黃蘗印可。尋抵河北鎮州城東南隅。臨滹沱河側。小院住持。其臨濟因地得名。唐咸通八年丁亥四月十日。攝衣據坐與三聖問答畢。寂然而逝。門人以師全身。建塔於大名府西北隅。勅諡慧照禪師。塔號澄靈。</p>
</div>
<div class='div-other'><a id='mulu4' />
<p class='h1'>四料揀</p><p>師初至河北住院。見普化克符二上座。乃謂曰。我欲於此建立黃蘗宗旨。汝可成褫我。二人珍重下去。三日後。普化却上來問云。和尚三日前說甚麼。師便打。三日後。克符上來問。和尚昨日打普化作甚麼。師亦打。至晚小參云。我有時奪人不奪境。有時奪境不奪人。有時人境俱奪。有時人境俱不奪。</p>
<p>僧問。如何是奪人不奪境。師云。煦日發生鋪地錦。嬰兒垂髮白如絲<span class='note-inline'>(大慧云。此二句。一句存境。一句奪人)</span>。</p>
<p>僧問。如何是奪境不奪人。師云。王令已行天下遍。將軍塞外絕烟塵<span class='note-inline'>(大慧云。上句奪境。下句存人)</span>。</p>
<p>僧問。如何是人境俱奪。師云。并汾絕信獨處一方<span class='note-inline'>(大慧云。便有人境俱奪面目。又云。吾初讀諸家禪錄。見并汾紀信之語。深以為疑。雖詰諸老。皆含糊不辨。既閱臨濟語。則知絕信二字。葢并汾二州名。僧問人境兩俱奪。答云。獨處一方。其旨曉然。方悟諸師之集皆有鳥焉之誤)</span>。</p>
<p>僧問。如何是人境俱不奪。師云。王登寶殿。野老謳歌<span class='note-inline'>(大慧云。此是人境俱不奪也)</span>。</p>
</div>
<div class='div-other'><a id='mulu5' />
<p class='h1'>克符頌</p><p style="margin-left:0em;text-indent:0em;" class="lg-abnormal"><div class='lg-row'>奪人不奪境。　緣自帶誵訛。　擬欲求玄旨。　思量反責麼。</div>
<div class='lg-row'>驪珠光燦爛。　蟾桂影婆娑。　覿面無回互。</div>
<div class='lg-row'>還應滯網羅<span class='note-inline'>(大慧云。此頌大概在驪珠光燦爛蟾桂影婆娑之上。葢此二句是境也。學人問奪人不奪境。擬欲求玄旨思量反責麼。大意只是。不可思量擬議。思量擬議。學人蹉却覿面相呈一著。則被語言羅網矣)</span>。</div>
</p><p style="margin-left:0em;text-indent:0em;" class="lg-abnormal"><div class='lg-row'>奪境不奪人。　尋言何處真。　問禪禪是妄。　究理理非親。</div>
<div class='lg-row'>日照寒光澹。　山遙翠色新。　直饒玄會得。</div>
<div class='lg-row'>也是眼中塵<span class='note-inline'>(大慧云。要會日照寒光澹山搖翠色新麼。此二句是境。直饒玄會得。也是眼中塵。便奪了也)</span>。</div>
</p><p style="margin-left:0em;text-indent:0em;" class="lg-abnormal"><div class='lg-row'>人境兩俱奪。　從來正令行。　不論佛與祖。　那說聖凡情。</div>
<div class='lg-row'>擬犯吹毛劍。　還如值目盲。　進前求解會。</div>
<div class='lg-row'>特地斬精靈<span class='note-inline'>(大慧云。正令既行。不留佛祖。到這裏進之退之。性命總在師家手裏。如吹毛劍。不可犯其鋒也)</span>。</div>
</p><p>人境俱不奪。思量意不偏。主賓言不異。問答理俱全。踏破澄潭月。穿開碧落天。不能明妙用。淪溺在無緣<span class='note-inline'>(大慧云。若要分明理會得臨濟意。但向當時垂示處看)</span>。</p>
<p>師示眾云。如諸方學人來。山僧此問。作三種根器斷。如中下根器來。我便奪其境。而不除其法。或中上根器來。我便境法俱奪。如上上根器來。我便境法人俱不奪。如有出格見解人來。山僧此間。便全體作用。不歷根器。大德到這裏。學人著力處不通風。石火電光即蹉過了也。學人若眼目定動。即沒交涉<span class='note-inline'>(凡五家宗主垂示處稱師。後皆倣此)</span>。</p>
<p>南院。顒問風穴昭<span class='note-inline'>(亦作沼)</span>云。汝道。四料揀。料揀何法。穴云。凡語不滯凡情。既墮聖解。學者大病。先聖哀之。為施方便。如楔出楔。院問。</p>
<p>如何是奪人不奪境<span class='note-inline'>(首山等答皆附)</span>穴云。新出紅爐金彈子。簉破闍黎鐵面門。首山云。人前把出遠送千峯。法華舉云。白菊乍開重日暖。百年公子不逢春。慈明圓云。神會曾磨普寂碑。道吾真云。庵中閑打坐。白雲起峯頂。圓悟勤云。老僧有眼不曾見。達觀頴云。家裏已無回日信。路遙空有望鄉牌。石門聰云。山河大地。</p>
<p>如何是奪境不奪人。穴云。芻草乍分頭腦裂。亂雲初綻影猶存。山云。打了不曾嗔。冤家難解免。華云。大地絕消息。翛然獨任真。明云。須信壺中別有天。吾云。閃爍紅旗散。仙童指路親。圓悟云。闍黎問得自然親。觀云。滄海盡教枯到底。青山直得碾為塵。門云。番人失㲲帳。</p>
<p>如何是人境俱奪。穴云。躡足進前須急急。促鞭當鞅莫遲遲。山云。萬人作一塚。時人盡帶悲。華云。草荒人變色。凡聖兩俱忘。明云。寰中天子勅。塞外將軍令。吾云。剛骨盡隨紅影沒。苕苗總逐白雲消。悟云收。觀云。天地尚空。秦日月。山河不見漢君臣。門云。有何佛祖。</p>
<p>如何是人境俱不奪。穴云。帝憶。江南三月裏。鷓鴣啼處百花香。山云。問處分明答處親。華云。清風伴明月。野老笑相親。明云。明月清風任往來。吾云。久旱逢初雨。他鄉遇故知。悟云放。觀云。鶯囀上林花滿地。客遊三月草侵天。門云。問答甚分明。</p>
</div>
<div class='div-other'><a id='mulu6' />
<p class='h1'>翠巖頌<span class='note-inline'>(名可真興化莆田人嗣慈明)</span></p><p style="margin-left:0em;text-indent:0em;" class="lg-abnormal"><div class='lg-row'>奪人不奪境。　日月自流遷。　山河及大地。　片雨過蠻天。</div>
</p><p style="margin-left:0em;text-indent:0em;" class="lg-abnormal"><div class='lg-row'>奪境不奪人。　問禪何處親。　相逢不祇揖。　曉夜渡關津。</div>
</p><p style="margin-left:0em;text-indent:0em;" class="lg-abnormal"><div class='lg-row'>人境兩俱奪。　聲鼓墜紅樓。　縱橫施巨闕。　誰敢立當頭。</div>
</p><p style="margin-left:0em;text-indent:0em;" class="lg-abnormal"><div class='lg-row'>人境俱不奪。　閻浮轉幾遭。　面南看北斗。　爭得合伊曹。</div>
</p></div>
<div class='div-other'><a id='mulu7' />
<p class='h1'>佛鑑<span class='note-inline'>(名惠懃)</span></p>
<div class="lg regular" style="margin-left:0em;"><div class='lg-row'>甕頭酒熟人皆醉。　林上烟濃花正紅。　夜半無燈香閤靜。</div>
<div class='lg-row'>鞦韆垂在月明中。</div>
</div>
<div class="lg regular" style="margin-left:0em;"><div class='lg-row'>鸎逢春暖歌聲滑。　人遇時平笑臉開。　幾片落花隨水去。</div>
<div class='lg-row'>一聲長笛出雲來。</div>
</div>
<div class="lg regular" style="margin-left:0em;"><div class='lg-row'>堂堂意氣走雷霆。　凜凜威風掬霜雪。　將軍令下斬荊蠻。</div>
<div class='lg-row'>神劍一揮千里血。</div>
</div>
<div class="lg regular" style="margin-left:0em;"><div class='lg-row'>聖朝天子坐明堂。　四海生靈盡安枕。　風流年少倒金樽。</div>
<div class='lg-row'>滿院桃花紅似錦。</div>
</div></div>
<div class='div-other'><a id='mulu8' />
<p class='h1'>總頌</p>
<div class="lg regular" style="margin-left:0em;"><div class='lg-row'>千溪萬壑歸滄海。　四塞八蠻朝帝都。　凡聖從來無二路。</div>
<div class='lg-row'>莫將狂見逐多途。</div>
</div></div>
<div class='div-other'><a id='mulu9' />
<p class='h1'>三句</p><p>師因僧問。如何是真佛真法真道。乞垂開示。師云。佛者心清淨是。法者心光明是。道者處處無礙淨光是。三即一皆空而無實有。如真正道人。念念不間斷。達磨大師。從西土來。只是覓箇不受惑底人。後遇二祖。一言便了。始知從前虛用工夫。山僧今日見處。與佛祖不別。若第一句中薦得。堪與佛祖為師。若第二句中薦得。堪與人天為師。若第三句中薦得。自救不了。僧問。</p>
<p>如何是第一句<span class='note-inline'>(風穴以。下答附)</span>師云。三要印開朱點窄。未容擬議主賓分。風穴云。隨聲便喝。道吾真云。直下衝雲際。東山絕往來。海印信云。那吒忿怒。雲峯悅云。</p>
</div>
<div class='div-other'><a id='mulu10' />
<p class='h1'>垂手過膝</p><p>如何是第二句。師云。妙解豈容無著問。漚和爭負截流機。穴云。未開口前錯。吾云。面前渠不見。背後稱冤苦。印云。衲僧罔措。峯云。萬里崖州。</p>
<p>如何是第三句。師云。看取棚頭弄傀儡。抽牽元是裏頭人。穴云。明破則不堪。吾云。頭上一堆塵。脚下三尺土。印云。西天此土。峯云。糞箕掃帚。</p>
<p>慈明示眾云。先寶應曰。第一句薦得。堪與佛祖為師。第二句薦得。堪與人天為師。第三句薦得。自救不了。山僧即不然。第一句薦得。和泥合水。第二句薦得。無繩自縛。第三句薦得。四稜著地。所以道。起也海晏河清。行人避路。住也乾坤黯黑日月無光。汝等諸人。何處出氣。如今還有出氣者麼。有即出來對眾出氣看。若無山僧今日與爾出氣去也。乃噓一聲卓拄杖下座。石門聰云。第一句薦得石裏迸出。第二句薦得挨拶將來。第三句薦得。自救不了。</p>
</div>
<div class='div-other'><a id='mulu11' />
<p class='h1'>三玄三要</p><p>師云。大凡演唱宗乘。一語須具三玄門。一玄門須具三要。有權有實。有照有用。汝等諸人作麼生會。後來汾陽昭和尚。因舉前話乃云。那箇是三玄三要底句。</p>
<p>僧問。如何是第一玄。汾陽云。親囑飲光前。吾云。釋尊光射阿難肩。</p>
<p>如何是第二玄。汾云。絕相離言詮。吾云。孤輪眾象攢。</p>
<p>如何是第三玄。汾云。明鏡照無偏。吾云。泣向枯桑淚漣漣。</p>
<p>如何是第一要。汾云。言中無作造。吾云。最好精麁照。</p>
<p>如何是第二要。汾云。千聖入玄奧。吾云。閃爍乾坤光晃耀。</p>
<p>如何是第三要。汾云。四句百非外。盡踏寒山道。吾云。夾路青松老。</p>
</div>
<div class='div-other'><a id='mulu12' />
<p class='h1'>汾陽頌<span class='note-inline'>(并)</span>總</p><p>第一玄。照用一時全。七星光燦爛。萬里絕塵烟。</p>
<p>第二玄。鉤錐利便尖。擬議穿腮過。裂面倚雙肩。</p>
<p>第三玄。妙用具方圓。隨機明事理。萬法體中全。</p>
<p>第一要。根境俱忘絕朕兆。山崩海竭灑飄塵。蕩盡寒灰始得妙。</p>
<p>第二要。鉤錐察辨呈巧妙。縱去奪來掣電機。透匣七星光晃耀。</p>
<p>第三要。不用垂鈎并下釣。臨機一曲楚歌聲。聞者盡教來反照<span class='note-inline'>(一作聞了悉皆忘反照)</span>。</p>
<p>三玄三要事難分。得意忘言道易親。一句明明該萬象。重陽九日菊花新。</p>
</div>
<div class='div-other'><a id='mulu13' />
<p class='h1'>慈明</p><p>第一玄。三世諸佛擬何宣。垂慈夢裏生輕薄。端坐還成落斷邊。</p>
<p>第二玄。靈利衲僧眼未明。石火電光猶是鈍。揚眉瞬目涉關山。</p>
<p>第三玄。萬象森羅宇宙寬。雲散洞空山嶽靜。落花流水滿長川。</p>
<p>第一要。豈話聖賢妙。擬議涉長途。擡頭已顛倒。</p>
<p>第二要。峯頂敲楗召。神通自在來。多聞門外叫。</p>
<p>第三要。起倒令人笑。掌內握乾坤。千差都一照。</p>
<p>報汝通玄士。棒喝要臨時。若明端的旨。半夜太陽煇。竹庵<span class='note-inline'>(名士珪成都史氏子嗣佛眼)</span>示眾云。臨濟道。一句中須具三玄門。一玄門須具三要。大眾事因叮囑起。展轉見誵訛。聽取一頌。句中難透是三玄。一句該通空劫前。臨濟命根元不斷。一條紅線手中牽。</p>
</div>
<div class='div-other'><a id='mulu14' />
<p class='h1'>四喝</p><p>師問僧。有時一喝如金剛王寶劍。有時一喝如踞地師子。有時一喝如探竿影草。有時一喝不作一喝用。汝作麼生會。僧擬議。師便喝。</p>
</div>
<div class='div-other'><a id='mulu15' />
<p class='h1'>寂音尊者頌</p>
<div class="lg regular" style="margin-left:0em;"><div class='lg-row'>金剛王劍覿露堂堂。　纔涉唇吻即犯鋒釯。</div>
<div class='lg-row'>踞地師子本無窠臼。　顧佇停機即成滲漏。</div>
</div><p>探竿影草不入陰界。一點不來賊身自敗。</p>
<p>有時一喝不作喝用。佛法大有只是牙痛。</p>
<p>首山示眾云。老僧尋常問汝道。這裏一喝不作一喝用。有時一喝作問行。有時一喝作探竿影草。有時一喝作踞地師子。有時一喝作金剛王寶劍。若作問行來時。急著眼看始得。若作探竿影草。爾諸人合作麼生。若作踞地師子。野干須屎尿出始得。若作金剛王寶劍用時。天王也須腦裂。只與麼橫喝竪喝。總喚作道理商量。</p>
</div>
<div class='div-other'><a id='mulu16' />
<p class='h1'>汾陽</p>
<div class="lg regular" style="margin-left:0em;"><div class='lg-row'>金剛寶劍最威雄。　一喝能摧萬仞峯。　遍界乾坤皆失色。</div>
<div class='lg-row'>須彌倒卓半空中。</div>
</div>
<div class="lg regular" style="margin-left:0em;"><div class='lg-row'>金毛踞地眾威全。　一喝能令喪膽魂。　嶽頂峯高人不見。</div>
<div class='lg-row'>猿啼白日又黃昏。</div>
</div>
<div class="lg regular" style="margin-left:0em;"><div class='lg-row'>詞鋒探草辨當人。　一喝須知偽與真。　大海淵澄涵萬象。</div>
<div class='lg-row'>休將牛迹比功深。</div>
</div>
<div class="lg regular" style="margin-left:0em;"><div class='lg-row'>一喝當陽勢自彰。　諸方真有好商量。　盈衢溢路歌謠者。</div>
<div class='lg-row'>古<span class='corr'>往</span>今來不變常。</div>
</div></div>
<div class='div-other'><a id='mulu17' />
<p class='h1'>智海普融</p>
<div class="lg regular" style="margin-left:0em;"><div class='lg-row'>一喝金剛劍用時。　寒光爍爍射坤維。　語言擬議傷鋒刃。</div>
<div class='lg-row'>遍界髑髏知不知。</div>
</div>
<div class="lg regular" style="margin-left:0em;"><div class='lg-row'>一喝金毛輕踞地。　檀林襲襲香風起。　雖然爪距不曾施。</div>
<div class='lg-row'>萬里妖狐皆遠避。</div>
</div>
<div class="lg regular" style="margin-left:0em;"><div class='lg-row'>一喝將為探竿草。　南北東西無不到。　短長輕重定錙銖。</div>
<div class='lg-row'>平地茫茫須靠倒。</div>
</div>
<div class="lg regular" style="margin-left:0em;"><div class='lg-row'>一喝不作一喝用。　三世古今無別共。　落花三月睡初醒。</div>
<div class='lg-row'>碧眼黃頭皆作夢。</div>
</div></div>
<div class='div-other'><a id='mulu18' />
<p class='h1'>賓主句</p><p>師上堂。有僧出禮拜。師便喝。僧云。老和尚莫探頭好。師云。落在什麼處。僧便喝。師便打。</p>
<p>又有僧問。如何是佛法大意。師便喝。僧禮拜。師云。汝道好喝也無。僧云。草賊大敗。師云。過在什麼處。僧云。再犯不容。師便喝。是日兩堂首座相見同時下喝。僧問師。還有賓主也無。師云。賓主歷然。師云。大眾要會臨濟賓主句。問取堂中二首座。</p>
</div>
<div class='div-other'><a id='mulu19' />
<p class='h1'>慈明頌</p>
<div class="lg regular" style="margin-left:0em;"><div class='lg-row'>啐啄之機箭拄鋒。　瞥然賓主當時分。　宗師愍物垂緇素。</div>
<div class='lg-row'>北地黃河澈底渾。</div>
</div></div>
<div class='div-other'><a id='mulu20' />
<p class='h1'>竹庵</p>
<div class="lg regular" style="margin-left:0em;"><div class='lg-row'>作家相見終不錯。　兩兩同時齊啐啄。　喝下雖然賓主分。</div>
<div class='lg-row'>爭如普化搖鈴鐸。</div>
</div></div>
<div class='div-other'><a id='mulu21' />
<p class='h1'>四賓主</p><p>師一日示眾云。參學人大須仔細。如賓主相見。便有言說往來。或應物現形。或全體作用。或把機權喜怒。或現半身。或乘師子。或乘象王。如有真正學人。便喝先拈出一箇膠盆子。善知識不辨是境。便上他境上。做模做樣。學人又喝。前人不肯放。此是膏<span class='corr'>肓</span>之病。不堪醫治。喚作賓看主。或是善知識。不拈出物。隨學人問處即奪。學人被奪抵死不放。此是主看賓。或有學人。應一箇清淨境界。出善知識前。善知識辨得是境。把得住拋向坑裏。學人言。大好善知識即云。咄哉不識好惡。學人便禮拜。此喚作主看主。或有學人披枷帶鎖。出善知識前。善知識更與安一重枷鎖。學人歡喜。彼此不辨。喚作賓看賓。大德山僧所舉。皆是辨魔揀異。知其邪正。</p>
</div>
<div class='div-other'><a id='mulu22' />
<p class='h1'>賓主問答</p><p>僧問風穴。如何是賓中賓。穴云。攢眉坐白雲。克符云。倚門傍戶。猶如醉。出言吐氣不慚惶。汾陽云。終日走紅塵。不識自家珍。又云。合掌庵前問世尊。慈明云。禮拜更慇懃。石門云。禮拜甚分明。雪竇云。滿目是埃塵。又云噫。</p>
<p>如何是賓中主。穴云。入市雙瞳瞽。符云。口念彌陀雙拄杖。目瞽瞳人不出頭。汾云。識得衣中寶。端坐解區分。又云。對面無儔侶。明云。拄杖長在手。門云。覻地無回顧。竇云。兆分其五。又云引。</p>
<p>如何是主中賓。穴云。回鸞兩曜新。符云。高提祖印當機用。利物應知語帶悲。汾云。金鉤拋四海。玉燭續明燈。又云。陣雲橫海上。拔劍攪龍門。明云。橫擔楖[木*栗]撥乾坤。門云。往復問前程。竇云。月帶重輪又云收。</p>
<p>如何是主中主。穴云。磨礲三尺劍。待斬不平人。符云。橫按鏌鎁全正令。太平寰宇斬癡頑。僧云。既是太平寰宇。為甚却斬癡頑。符云。不許夜行剛把火。直須當道與人看。汾云。高提日月光寰宇。大闡洪音唱楚歌。又云。三頭六臂擎天地。忿怒那吒撲帝鍾。明云。劍握甑人手。門云。萬里絕同侶。竇云。大千揑聚。又云揭。</p>
</div>
<div class='div-other'><a id='mulu23' />
<p class='h1'>浮山頌</p>
<div class="lg regular" style="margin-left:0em;"><div class='lg-row'>賓中賓。　雙眉不展眼無筋。　他方役役投知己。</div>
<div class='lg-row'>失却衣中無價珍。</div>
</div>
<div class="lg regular" style="margin-left:0em;"><div class='lg-row'>賓中主。　盡力追尋無處所。　昔年猶自見些些。</div>
<div class='lg-row'>今日誰知目雙瞽。</div>
</div>
<div class="lg regular" style="margin-left:0em;"><div class='lg-row'>主中賓。　我家廣大實難論。　所求不悋無高下。</div>
<div class='lg-row'>貴賤同途一路平。</div>
</div>
<div class="lg regular" style="margin-left:0em;"><div class='lg-row'>主中主。　七寶無虧金殿宇。　千子常圍繞聖顏。</div>
<div class='lg-row'>諸天不順飛輪舉。</div>
</div></div>
<div class='div-other'><a id='mulu24' />
<p class='h1'>翠巖</p><p style="margin-left:0em;text-indent:0em;" class="lg-abnormal"><div class='lg-row'>賓中賓。　出語不相因。　未諦審思惟。　騎牛過孟津。</div>
</p><p style="margin-left:0em;text-indent:0em;" class="lg-abnormal"><div class='lg-row'>賓中主。　相牽日卓午。　展拓自無能。　且歷他門戶。</div>
</p><p style="margin-left:0em;text-indent:0em;" class="lg-abnormal"><div class='lg-row'>主中賓。　南越望西秦。　寒山逢拾得。　擬議乙卯寅。</div>
</p><p style="margin-left:0em;text-indent:0em;" class="lg-abnormal"><div class='lg-row'>主中主。　當頭坐須怖。　萬里涉流沙。　誰云佛與祖。</div>
</p></div>
<div class='div-other'><a id='mulu25' />
<p class='h1'>雪竇</p><p style="margin-left:0em;text-indent:0em;" class="lg-abnormal"><div class='lg-row'>賓中之賓。　少喜多嗔。　丈夫壯志。　當付何人。</div>
</p><p style="margin-left:0em;text-indent:0em;" class="lg-abnormal"><div class='lg-row'>賓中之主。　玄沙猛虎。　半合半開。　惟自相許。</div>
</p><p style="margin-left:0em;text-indent:0em;" class="lg-abnormal"><div class='lg-row'>主中之賓。　溫故知新。　互換相照。　師子嚬呻。</div>
</p><p style="margin-left:0em;text-indent:0em;" class="lg-abnormal"><div class='lg-row'>主中之主。　正令齊舉。　長劍倚天。　誰敢當禦。</div>
</p><p style="margin-left:0em;text-indent:0em;" class="lg-abnormal"><div class='lg-row'>賓主分不分。　瞞頇絕異聞。　解布勞生手。　寄言來白雲。</div>
</p></div>
<div class='div-other'><a id='mulu26' />
<p class='h1'>華嚴<span class='note-inline'>(東京名孜)</span></p><p>僧問。如何是賓中賓。孜云。客路如天遠。</p>
<p>如何是賓中主。云侯門似海深。</p>
<p>如何是主中主。云寰中天子勅。</p>
<p>如何是主中賓。云塞外將軍令。</p>
<p>孜云。賓中問主互換之機。主中問賓同生同死。主中辨主。飲氣吞聲。賓中覓賓。白雲萬里。故句中無意。意在句中。於斯明得。一雙孤雁。撲地高飛。於斯不明。一對鴛鴦。池中獨立。知音禪客。相與證明。影響之流。切須子細。良久云。若是陶淵明。攢眉便歸去。</p>
</div>
<div class='div-other'><a id='mulu27' />
<p class='h1'>四照用</p><p>師一日示眾云。我有時先照後用。有時先用後照。有時照用同時。有時照用不同時。先照後用有人在。先用後照有法在。照用同時。驅耕夫之牛。奪饑人之食。敲骨取髓。痛下針錐。照用不同時。有問有答。立主立賓。合水和泥應機接物。若是過量人。向未舉時。撩起便行。猶較些子。時有僧出問佛法大意。師云。汝試道看。僧便喝。師亦喝。僧又喝。師便打<span class='note-inline'>(先照後用)</span>問如何是佛法大意。師便喝。復云。汝道好喝麼。僧便喝。師亦喝。僧又喝。師便打<span class='note-inline'>(先用後照)</span>僧入門。師便喝。僧亦喝。師便打云。好打只有先鋒。且無殿後<span class='note-inline'>(照用同時)</span>僧來參。師便喝。僧亦喝。師又喝。僧亦喝。師便打云。好打為伊作主不到頭無用處。主家須奪而用之。千人萬人。到此出手不得。直須急著眼看始得<span class='note-inline'>(照用不同時)</span>。</p>
<p>古德云。主一喝驗賓。賓一喝驗主。主再喝驗賓。賓再喝驗主。四喝後無賓主也。到這裏主家便奪却。更不容他。慈明示眾云。有時先照後用。有時先用後照。有時照用同時。有時照用不同時。所以道。有明有暗。有起有倒。乃喝。一喝云。且道。是照是用。還有緇素得出底麼。若有試出來呈醜拙看。若無山僧失利。</p>
</div>
<div class='div-other'><a id='mulu28' />
<p class='h1'>照用問答</p><p>問如何是先照後用。首山云。南嶽嶺頭雲。太行山下賊。佛陀遜云。紅旗曜日催征騎。駿馬嘶風卷陣雲。道吾真云。語路分明說。投針不回避。黃龍新云。清風拂明月。五祖演云。王言如絲。</p>
<p>如何是先用後照。首山云。太行山下賊。南嶽嶺頭雲。陀云。斬得匈奴首。還歸細柳營。吾云。金剛覿面親分付。語道分明好好陳。龍云。明月拂清風。祖云。其出如綸。</p>
<p>如何是照用同時。山云。收下南嶽嶺頭雲。捉得太行山下賊。陀云。太行招手。子夏揚眉。吾云。佛祖道中行異路。森羅影裏不留身。龍云。清風明月。祖云。舉起軒轅鏡。蚩尤失却威。</p>
<p>如何是照用不同時。山云。昨日晴今日雨。陀云。午後打齋鐘。吾云。清涼金色光先照。峨眉銀界一時鋪。龍云。非清風非明月。祖云。金將火試。</p>
<p>汾陽云。凡一句語。須具三玄門。每一玄門。須具三要路。有照有用。或先照後用。或先用後照。或照用同時。或照用不同時。先照後用。且共汝商量。先用後照。汝也是箇人始得。照用同時。汝作麼生當抵。照用不同時。汝作麼生湊泊。琅瑘覺云。先照後用。露師子之爪牙。先用後照。縱象王之威猛。照用同時。如龍得水致雨騰雲。照用不同時。提獎嬰兒。撫憐赤子。此古人建立法門。為合如是。不合如是。若合如是。紀信乘九龍之輦。不合如是。項羽失千里之騅。還有為琅瑘出氣底麼。如無山僧自道去也。卓拄杖下座。</p>
</div>
<div class='div-other'><a id='mulu29' />
<p class='h1'>慈明頌<span class='note-inline'>(并總頌)</span></p>
<div class="lg regular" style="margin-left:0em;"><div class='lg-row'>照時把斷乾坤路。　驗彼賢愚喪膽魂。　饒君解佩蘇秦印。</div>
<div class='lg-row'>也須歸欵候皇恩。</div>
</div><p style="margin-left:0em;text-indent:0em;" class="lg-abnormal"><div class='lg-row'>用便生擒到命殂。</div>
<div class='lg-row'>却令蘇醒盡殘軀。　歸欵已彰天下報。</div>
<div class='lg-row'>放汝殘年解也無。</div>
</p>
<div class="lg regular" style="margin-left:0em;"><div class='lg-row'>照用同時棒下玄。　不容擬議驗愚賢。</div>
<div class='lg-row'>輪劍直衝龍虎陣。　馬喪人亡血滿田。</div>
</div>
<div class="lg regular" style="margin-left:0em;"><div class='lg-row'>照用不同時。　時人會者稀。　秋空黃葉墜。</div>
<div class='lg-row'>春盡落花飛。</div>
</div>
<div class="lg regular" style="margin-left:0em;"><div class='lg-row'>一喝分賓主。　照用一時行。</div>
<div class='lg-row'>會得箇中意。　日午打三更。</div>
</div></div>
<div class='div-other'><a id='mulu30' />
<p class='h1'>興化驗人<span class='note-inline'>(四盌四唾四瞎)</span></p><p>莫熱盌鳴聲<span class='note-inline'>(中下二機用)</span>盌脫丘<span class='note-inline'>(無底語)</span>盌脫曲<span class='note-inline'>(無綣繢語)</span>盌<span class='note-inline'>(向上明他)</span>當面唾<span class='note-inline'>(鬼語)</span>望空唾<span class='note-inline'>(精魂語)</span>背面唾<span class='note-inline'>(罔兩語)</span>直下唾<span class='note-inline'>(速滅語)</span>不似瞎<span class='note-inline'>(記得語不作主)</span>恰似瞎<span class='note-inline'>(不見前後語)</span>瞎漢<span class='note-inline'>(定在前人分上)</span>瞎<span class='note-inline'>(不見語之來處)</span>。</p>
</div>
<div class='div-other'><a id='mulu31' />
<p class='h1'>汾陽十智同真<span class='note-inline'>(佛海遠著語)</span></p><p>汾陽示眾云。夫說法者<span class='note-inline'>(滿口嚼氷霜)</span>須具十智同真<span class='note-inline'>(今古罕聞)</span>若不具十智同真。邪正不辨。緇素不分<span class='note-inline'>(焦磚打著連底凍)</span>不能為人天眼目<span class='note-inline'>(鐵作面皮)</span>決斷是非<span class='note-inline'>(一人傳虛萬人傳實)</span>如鳥飛空而折翼<span class='note-inline'>(未舉以前底)</span>如箭射的而斷絃<span class='note-inline'>(著力處不消一[利-禾+苔])</span>斷絃故射不中的<span class='note-inline'>(我要那射不中底)</span>翼折故空不能飛<span class='note-inline'>(盡却爾神通妙用。又云。向什麼處去)</span>絃壯翼牢<span class='note-inline'>(遠水不救近火)</span>空的俱澈<span class='note-inline'>(瓦解氷消)</span>作麼生是十智同真<span class='note-inline'>(又是從頭起)</span>與諸人二點出。一同一質。二同大事。三總同參。四同真智。五同遍普。六同具足。七同得失。八同生殺。九同音吼。十同得入。</p>
<p>還有點得出底麼。不吝慈悲。試出來道看。若點不出。未具參學眼在。却須辨取。要識是非。面目見在。喝一喝下座。</p>
<p style="margin-left:1em">大慧云。汾陽老子末後。若無箇面目現在。一場敗闕。雖然未免喪我兒孫。喝一喝。</p>
<p>寂音曰。今此法門。叢林怕怖。不欲聞其聲。何以言之。諸方但要平實見解。執之不移。只欲傳受。不信有悟。假使汾陽復生。親為剖析。亦以為非。昔阿難夜經行次。聞童子誦佛偈。若人生百歲。不善水潦鶴。未若生一日而得決了之。阿難教之曰。不善諸佛機。非水潦鶴也。童子歸白其師。師笑曰。阿難老昏矣。當以我語為是。今學者之前。語三玄三要十智同真旨趣。何以異此。</p>
</div>
<div class='div-other'><a id='mulu32' />
<p class='h1'>古宿十智同真問答<span class='note-inline'>(標汾陽外餘不著名)</span></p><p>一同一質。汾陽云。綿州附子漢州薑。又云。鬼爭漆桶。總不出渠。賊不打貧家。鬼窟裏頭出頭沒。百草頭邊任遊戲。一毛頭上定乾坤。八字打開人不識。盌脫丘。</p>
<p>二同大事。汾云。火官頭上風車子。嘉州大像<span class='corr'>陝</span>府鐵牛。當甚破草鞋。少賣弄。兩肩擔不起。不直半分文。識得木上座也未。燈籠入露柱。杖挑日月手握乾坤。</p>
<p>三總同參。汾云。萬象森羅齊稽首。莫怪不相識撞著露柱。呼神喚鬼。倚欄惆悵望江南。胡人持呪口喃喃。</p>
<p>四同真智。汾云。鬼家活計。八十翁翁入場屋。彼此不著便。天地懸殊。佛眼覻不見。認著依然還不是。黑山鬼窟。毛吞巨海。芥納須彌。波斯鼻孔長。</p>
<p>五同遍普。汾云。石頭土塊。南嶽天台西天此土。是什麼境界。魚行水濁。打著南邊動北邊。可惜許。坐却千千萬萬。如何折合。狸奴白牯放毫光。笑他禾山解打鼓。踏開生死海。跳出是非門。</p>
<p>六同具是。汾云。乞兒籮易滿。等閑吹入胡笳曲。寒時終不熱。信手拈來著著親。師子嚬呻象王蹴踏。</p>
<p>七同得失。汾云。披毛戴角。銜鐵負鞍。一言勘破維摩詰。甕裏不走鱉。也不放爾在。不落明暗。作麼生道。賣扇老婆手遮日。</p>
<p>八同生殺。汾云。放汝命通汝氣。死蛇解弄也活。願觀盛作。迅雷不及掩耳。禍不單行。眉間寶劍袖裏金槌。灌稻水車鳴戞戞。</p>
<p>九同音吼。汾云。驢鳴犬吠啟圓通。師子嚬呻群狐退後。徒勞側耳。好語不出門。小出大遇。風吹石臼念摩訶。夜叉空裏走。</p>
<p>十同得入。汾云。且居門外。耐重打金剛。山門騎佛殿。弓折箭盡也未。布袋裏老鴉。金剛圈栗棘蓬。作麼生吞透。含元殿裏問長安。胡餅呷汁。鯨飲海水盡。露出珊瑚枝。</p>
<p>與甚麼人同得入。汾云。鬼爭漆桶。胡張三黑李四。</p>
<p>與誰同音吼。汾云。風吹石臼念摩訶。木人雖不語。石女引回頭。</p>
<p>作麼生同生殺。汾云。猛虎入羊群。此間無老僧。</p>
<p>甚麼物同得失。汾云。牛頭沒馬頭回。目前無闍黎。</p>
<p>阿那箇同具足。汾云。上座更欠箇甚麼。矮子看戲。</p>
<p>是甚麼同遍普。汾云。狸奴白牯放毫光。且緩緩卜度。</p>
<p>何人同真智。汾云。認著依然還不是。相識滿天下。知心能幾人。</p>
<p>孰與總同參。汾云。識得木上座也未。據虎頭收虎尾。第一句下明宗旨。</p>
<p>那箇同大事。汾云。穿過髑髏。知音者少。</p>
<p>何物同一質。汾云。含元殿裏問長安。桑樹猪揩背。長江鴨洗頭。</p>
</div>
<div class='div-other'><a id='mulu33' />
<p class='h1'>松源嶽十智問答</p><p>如何是十智同真<span class='note-inline'>(提水放火)</span>。一同一質<span class='note-inline'>(裂破)</span>。二同大事<span class='note-inline'>(一毛頭上定乾坤)</span>。三總同參<span class='note-inline'>(蝦蟇蚯蚓跛鱉盲龜)</span>。四同真智<span class='note-inline'>(一不成二不是)</span>。五同遍普<span class='note-inline'>(大地撮來無寸土)</span>。六同具足<span class='note-inline'>(猶缺一著)</span>。七同得失<span class='note-inline'>(入泥入水)</span>。八同生殺<span class='note-inline'>(自救不了)</span>。九同音吼<span class='note-inline'>(八角磨盤空裏走)</span>。十同得入<span class='note-inline'>(寒山逢拾得)</span>。與甚麼人同得入<span class='note-inline'>(胡張三黑李四)</span>。與誰同音吼<span class='note-inline'>(狸奴白牯)</span>。作麼生同生殺<span class='note-inline'>(德山棒臨濟喝)</span>。何物同得失<span class='note-inline'>(草裏輥)</span>。那箇同具是<span class='note-inline'>(信手拈來著著親)</span>。何物同遍普<span class='note-inline'>(針鋒影裏騎大鵬等閑挨落天邊月)</span>。何人同真智<span class='note-inline'>(黑山鬼窟)</span>。孰能總同參<span class='note-inline'>(燈籠入露柱)</span>。那箇同大事<span class='note-inline'>(嘉州大像<span class='corr'>陝</span>府鐵牛)</span>。何物同一質<span class='note-inline'>(盌脫丘)</span>。</p>
</div>
<div class='div-other'><a id='mulu34' />
<p class='h1'>或菴頌</p>
<div class="lg regular" style="margin-left:0em;"><div class='lg-row'>陽春白雪非難和。　藻鑑氷壺豈足觀。　一把柳絲收不得。</div>
<div class='lg-row'>和煙搭在玉闌干。</div>
</div></div>
<div class='div-other'><a id='mulu35' />
<p class='h1'>寂音</p>
<div class="lg regular" style="margin-left:0em;"><div class='lg-row'>十智同真面目全。　於中一智是根源。　如今要見汾陽老。</div>
<div class='lg-row'>擘破三玄作兩邊。</div>
</div></div>
<div class='div-other'><a id='mulu36' />
<p class='h1'>竹庵</p>
<div class="lg regular" style="margin-left:0em;"><div class='lg-row'>十智同真選佛科。　汾陽佛法苦無多。　愛心竭盡尋真智。</div>
<div class='lg-row'>面目分明見也麼。</div>
</div></div>
<div class='div-other'><a id='mulu37' />
<p class='h1'>大慧</p>
<div class="lg regular" style="margin-left:0em;"><div class='lg-row'>兔角龜毛眼裏栽。　鐵山當面勢崔嵬。　東西南北無門入。</div>
<div class='lg-row'>曠劫無明當下灰。</div>
</div></div>
<div class='div-other'><a id='mulu38' />
<p class='h1'>古德十首<span class='note-inline'>(并總)</span></p>
<div class="lg regular" style="margin-left:0em;"><div class='lg-row'>是何物兮同一質。　萬象之中同等匹。　休將心識謾參尋。</div>
<div class='lg-row'>毘嵐猛風吹海立。</div>
</div>
<div class="lg regular" style="margin-left:0em;"><div class='lg-row'>那箇與君同大事。　這裏敢言他與自。　一身堅密現諸塵。</div>
<div class='lg-row'>寂滅光中無漸次。</div>
</div>
<div class="lg regular" style="margin-left:0em;"><div class='lg-row'>孰能與我總同參。　知識徒勞五十三。　樓閣門前意何限。</div>
<div class='lg-row'>故鄉猶在海門南。</div>
</div>
<div class="lg regular" style="margin-left:0em;"><div class='lg-row'>何人同此一真智。　見得分明還不是。　山自高兮水自深。</div>
<div class='lg-row'>一理齊平不容易。</div>
</div>
<div class="lg regular" style="margin-left:0em;"><div class='lg-row'>是什麼物同遍普。　曠大劫來今日覩。　一波纔動萬波隨。</div>
<div class='lg-row'>何異嬰兒得慈母。</div>
</div>
<div class="lg regular" style="margin-left:0em;"><div class='lg-row'>阿那箇是同具足。　細草含烟滿山綠。　他鄉看似故鄉看。</div>
<div class='lg-row'>添得籬根花繞屋。</div>
</div>
<div class="lg regular" style="margin-left:0em;"><div class='lg-row'>甚麼物兮同得失。　圓明如晝紅如日。　三箇胡孫夜播錢。</div>
<div class='lg-row'>天明走盡空狼籍。</div>
</div>
<div class="lg regular" style="margin-left:0em;"><div class='lg-row'>作麼生兮同生殺。　桃花紅兮李花白。　今年吞却大還丹。</div>
<div class='lg-row'>到處相逢李八伯。</div>
</div>
<div class="lg regular" style="margin-left:0em;"><div class='lg-row'>與誰說法同音吼。　飲食語言皆用口。　燕語鶯啼逈不同。</div>
<div class='lg-row'>芳樹雕梁却知有。</div>
</div>
<div class="lg regular" style="margin-left:0em;"><div class='lg-row'>與甚麼人同得入。　田父耕鋤女機織。　冷眼看他家事忙。</div>
<div class='lg-row'>問渠且道承誰力。</div>
</div>
<div class="lg regular" style="margin-left:0em;"><div class='lg-row'>由來十智本同真。　語直心精妙入神。　長憶江南三月裏。</div>
<div class='lg-row'>春風微動水生鱗。</div>
</div></div>
<div class='div-other'><a id='mulu39' />
<p class='h1'>古德</p>
<div class="lg regular" style="margin-left:0em;"><div class='lg-row'>十年海上覓冤讐。　不得冤讐不肯休。　芍藥花開菩薩面。</div>
<div class='lg-row'>棕櫚葉長夜叉頭。</div>
</div>
<p class='juan'>人天眼目卷之一<span class='note-inline'>(終)</span></p></div>
</div><!-- end of div[@id='body'] -->
</body></html>