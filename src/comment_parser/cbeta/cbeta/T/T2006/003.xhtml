<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>人天眼目</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu110' />人天眼目卷之三</p></div>
<div class='div-other'><a id='mulu111' />
<p class='h1'>曹洞宗</p><p>洞山和尚。諱良价。生會稽俞氏。禮五洩山默禪師披剃。得法雲巖曇晟禪師。初住筠州洞山。權開五位善接三根。大闡一音廣弘萬品。橫抽寶劍。剪諸見之稠林。妙叶弘通。截異端之穿鑿。晚得曹山耽章禪師。深明的旨。妙唱嘉猷。道合君臣。偏正回互。繇是洞上玄風播於天下。故諸方宗匠。咸共推尊之。曰曹洞宗。</p>
</div>
<div class='div-other'><a id='mulu112' />
<p class='h1'>五位君臣</p><p>僧問曹山五位君臣旨訣。山云。正位即屬空界。本來無物。偏位即色界。有萬形像。偏中正者。舍事入理。正中來者。背埋就事。兼帶者。冥應眾緣。不隨諸有。非染非淨。非正非偏。故曰虛玄大道無著真宗。從上先德。推此一位。最妙最玄。要當詳審辨明。君為正位。臣為偏位。臣向君是偏中正。君視臣是正中偏。君臣道合。是兼帶語。時有僧出問。如何是君。云妙德尊寰宇。高明朗太虛。如何是臣。云靈機弘聖道。真智利群生。如何是臣向君。云不墮諸異趣。凝情望聖容。如何是君視臣。云妙容雖不動。光燭本無偏。如何是君臣道合。云混然無內外。和融上下平。又曰。以君臣偏正言者。不欲犯中。故臣稱君不敢斥言是也。此吾法之宗要也。因作偈曰。學者先須識自宗。莫將真際雜頑空。妙明體盡知傷觸。力在逢緣不借中。出語直教燒不著。潛行須與古人同。無身有事超岐路。無事無身落始終。</p>
</div>
<div class='div-other'><a id='mulu113' />
<p class='h1'>大陽頌</p>
<div class="lg regular" style="margin-left:0em;"><div class='lg-row'>不立功勳坐廟堂。　群臣何敢望清光。　潭潭禁殿尊嚴甚。</div>
<div class='lg-row'>寂寞無人夜未央<span class='note-inline'>(君)</span>。</div>
</div>
<div class="lg regular" style="margin-left:0em;"><div class='lg-row'>文經武緯定中華。　遍歷階梯贊國家。　功業已隆加九錫。</div>
<div class='lg-row'>與君神氣看些些<span class='note-inline'>(臣)</span>。</div>
</div>
<div class="lg regular" style="margin-left:0em;"><div class='lg-row'>位尊九五不曾居。　常與群臣共一途。　深隱後宮天下治。</div>
<div class='lg-row'>免教夷狄望來蘇<span class='note-inline'>(君視臣)</span>。</div>
</div>
<div class="lg regular" style="margin-left:0em;"><div class='lg-row'>念念輸忠不敢欺。　頭頭奉重丈夫兒。　看君千里長安道。</div>
<div class='lg-row'>玉鐙皆趣闕下歸<span class='note-inline'>(臣向君)</span>。</div>
</div>
<div class="lg regular" style="margin-left:0em;"><div class='lg-row'>臣主相忘古殿寒。　萬年槐樹雪漫漫。　千門坐掩靜如水。</div>
<div class='lg-row'>只有垂楊舞翠烟<span class='note-inline'>(君臣道合)</span>。</div>
</div>
<div class="lg regular" style="margin-left:0em;"><div class='lg-row'>無中有路透長安。　劫外靈枝孰敢攀。　寶殿苔生尊貴重。</div>
<div class='lg-row'>三更紅日黑漫漫<span class='note-inline'>(總頌)</span>。</div>
</div></div>
<div class='div-other'><a id='mulu114' />
<p class='h1'>問答</p><p>僧問。如何是正中偏。</p>
<p style="margin-left:1em">汾陽昭云。玉兔既明。初夜後金雞須唱五更前。道吾真云。諸子投來見大仙。宏智覺云。雲散長空後。虛堂夜月明。翠巖宗云。菱花未照前　華嚴覺云。更深垂却夜明簾。</p>
<p>如何是偏中正。</p>
<p style="margin-left:1em">汾云。毫末成大樹。滴水作江湖。吾云。萬水千山明似鏡。智云。白髮老婆羞看鏡。巖云。團欒無少剩。覺云。天曉賊人投古井。</p>
<p>如何是正中來。</p>
<p style="margin-left:1em">汾云。旱地蓮華朵朵開。僧云。開後如何。汾云。金蘂銀絲承玉露。高僧不坐鳳凰臺。吾云。皎潔乾坤震地雷。智云。霜眉雪鬢火中出。堂堂終不落今時。巖云。遍界絕塵埃。覺云。百卉承春在處開。</p>
<p>如何是兼中至<span class='note-inline'>(寂音曰。當作偏中至。其說在後)</span>。</p>
<p style="margin-left:1em">汾云。意氣不從天地得。英雄豈藉四時催。吾云。施設縱橫無所畏。智云。大用現前不存軌則。巖云。嚙鏃功前戲。巖云。雨雪交加無處避。</p>
<p>如何是兼中到。</p>
<p style="margin-left:1em">汾云。玉女拋梭機軋軋。石人打鼓韻鼕鼕。吾云。黑白未分前已過。智云。夜明簾外排班早。空王殿上絕知音。巖云。十道不通耗。嚴云。兩頭截斷無依倚。心法雙忘始得玄。</p>
</div>
<div class='div-other'><a id='mulu115' />
<p class='h1'>寂音正五位之訛<span class='note-inline'>(新添)</span></p><p>寂音曰。道愈陵遲。至於列位之名件。亦訛亂不次。如正中偏偏中正又正中來偏中至。然後以兼中到總成五位。今乃易偏中至為兼中至。不曉其何義耶。而老師大衲。亦恬然不知怪。為可笑也<span class='note-inline'>(文字禪題雲居弘覺語)</span>。</p>
</div>
<div class='div-other'><a id='mulu116' />
<p class='h1'>五位序<span class='note-inline'>(丹霞淳)</span></p><p>夫黑白未分。難為彼此。玄黃之後。方位自他。於是借黑權正。假白示偏。正不坐正。夜半虛明。偏不坐偏。天曉陰晦。全體即用。枯木華開。全用即真。芳叢不艶。摧殘兼帶及盡玄微。玉鳳金鸞分疎不下。是故威音那畔。休話如何。曲為今時由人施設。略陳管見以示方隅。冀諸同心。幸毋撫掌。</p>
</div>
<div class='div-other'><a id='mulu117' />
<p class='h1'>五位頌<span class='note-inline'>(此依僧寶傳作偏中至)</span></p><p>正中偏。</p>

<div class="lg regular" style="margin-left:0em;"><div class='lg-row'>三更初夜月明前。　莫怪相逢不相識。</div>
<div class='lg-row'>隱隱猶懷昔日嫌。</div>
</div><p>偏中正。</p>

<div class="lg regular" style="margin-left:0em;"><div class='lg-row'>失曉老婆尋古鏡。　分明覿面更無他。</div>
<div class='lg-row'>休更迷頭猶認影。</div>
</div><p>正中來。</p>

<div class="lg regular" style="margin-left:0em;"><div class='lg-row'>無中有路出塵埃。　但能不觸當今諱。</div>
<div class='lg-row'>也勝前朝斷舌才。</div>
</div><p>偏中至。</p>

<div class="lg regular" style="margin-left:0em;"><div class='lg-row'>兩刃交鋒要迴避。　好手還同火裏蓮。</div>
<div class='lg-row'>宛然自有衝天氣。</div>
</div><p>兼中到。</p>

<div class="lg regular" style="margin-left:0em;"><div class='lg-row'>不落有無誰敢和。　人人盡欲出常流。</div>
<div class='lg-row'>折合終歸炭裏坐。</div>
</div></div>
<div class='div-other'><a id='mulu118' />
<p class='h1'>克符道者</p><p>正中偏。</p>

<div class="lg regular" style="margin-left:0em;"><div class='lg-row'>半夜澄潭月正圓。　文殊匣裏青蛇吼。</div>
<div class='lg-row'>驚得毘盧出故園<span class='note-inline'>(一作故關)</span>。</div>
</div><p>偏中正。</p>

<div class="lg regular" style="margin-left:0em;"><div class='lg-row'>演若玉容迷古鏡。　可笑騎牛更覓牛。</div>
<div class='lg-row'>寂然不動毘盧印。</div>
</div><p>正中來。</p>

<div class="lg regular" style="margin-left:0em;"><div class='lg-row'>鳳竹龍絲坐釣臺。　高僧不觸當今諱。</div>
<div class='lg-row'>藏却花冠笑一回。</div>
</div><p>兼中至。</p>

<div class="lg regular" style="margin-left:0em;"><div class='lg-row'>鰲怒龍奔九江沸。　張騫尋得孟津源。</div>
<div class='lg-row'>推倒崑崙絕依倚。</div>
</div><p>兼中到。</p>

<div class="lg regular" style="margin-left:0em;"><div class='lg-row'>龍旗排出御街早。　略開仙仗鳳樓前。</div>
<div class='lg-row'>尋常却諱當今號。</div>
</div></div>
<div class='div-other'><a id='mulu119' />
<p class='h1'>汾陽昭<span class='note-inline'>(汾陽以正中來居首。而正中偏次之)</span></p><p>正中來。</p>

<div class="lg regular" style="margin-left:0em;"><div class='lg-row'>金剛寶劍拂天開。　一片神光橫世界。</div>
<div class='lg-row'>晶輝朗耀絕纖埃。</div>
</div><p>偏中正。</p>

<div class="lg regular" style="margin-left:0em;"><div class='lg-row'>看取法王行正令。　七金千子總隨身。</div>
<div class='lg-row'>猶自途中覓金鏡。</div>
</div><p>正中偏。</p>

<div class="lg regular" style="margin-left:0em;"><div class='lg-row'>霹靂機鋒著眼看。　石火電光猶是鈍。</div>
<div class='lg-row'>思量擬議隔千山。</div>
</div><p>兼中至。</p>

<div class="lg regular" style="margin-left:0em;"><div class='lg-row'>三歲金毛爪牙備。　千妖百怪出頭來。</div>
<div class='lg-row'>哮吼一聲皆伏地。</div>
</div><p>兼中到。</p>

<div class="lg regular" style="margin-left:0em;"><div class='lg-row'>大顯無功休作造。　木牛步步火中行。</div>
<div class='lg-row'>真箇法王妙中妙。</div>
</div><p style="margin-left:0em;text-indent:0em;" class="lg-abnormal"><div class='lg-row'>五位參尋切要知。　絲毫纔動即相違。　金剛透匣誰能用。</div>
<div class='lg-row'>惟有那吒第一機。　舉目便令三界靜。</div>
<div class='lg-row'>振鈴還使九天歸。　正中妙叶通回互。</div>
<div class='lg-row'>擬議鋒鋩失却威<span class='note-inline'>(總頌)</span>。</div>
</p></div>
<div class='div-other'><a id='mulu120' />
<p class='h1'>慈明總頌</p><p style="margin-left:0em;text-indent:0em;" class="lg-abnormal"><div class='lg-row'>偏中歸正極幽玄。　正去偏來理事全。　須知正位非言說。</div>
<div class='lg-row'>朕兆依稀屬有緣。　兼至去來興妙用。</div>
<div class='lg-row'>到兼何更逐言詮。　出沒豈能該世界。　蕩蕩無依鳥道玄。</div>
</p></div>
<div class='div-other'><a id='mulu121' />
<p class='h1'>浮山遠</p><p>正中偏。</p>

<div class="lg regular" style="margin-left:0em;"><div class='lg-row'>空劫迢迢本寂然。　金剛際下翻筋斗。</div>
<div class='lg-row'>掌上靈機遍大千。</div>
</div><p>偏中正。</p>

<div class="lg regular" style="margin-left:0em;"><div class='lg-row'>浩浩塵中劫清淨。　臨岐撒手便回途。</div>
<div class='lg-row'>無影堂前提正令。</div>
</div><p>正中來。</p>

<div class="lg regular" style="margin-left:0em;"><div class='lg-row'>頂後圓光耀古臺。　雖然照徹人間世。</div>
<div class='lg-row'>不犯鋒鋩絕點埃。</div>
</div><p>兼中至。</p>

<div class="lg regular" style="margin-left:0em;"><div class='lg-row'>妙用縱橫休擬議。　始終交戰自玄玄。</div>
<div class='lg-row'>壁立神鋒皆猛利。</div>
</div><p>兼中到。</p>

<div class="lg regular" style="margin-left:0em;"><div class='lg-row'>格外明機長節操。　了知萬彙不能該。</div>
<div class='lg-row'>誰能更守於玄奧。</div>
</div></div>
<div class='div-other'><a id='mulu122' />
<p class='h1'>草堂清</p><p>正中偏。</p>

<div class="lg regular" style="margin-left:0em;"><div class='lg-row'>丫角崑崙空裏眠。　石女機梭聲軋軋。</div>
<div class='lg-row'>木人舞袖出庭前。</div>
</div><p>偏中正。</p>

<div class="lg regular" style="margin-left:0em;"><div class='lg-row'>澄潭印出桂輪影。　人人盡向影中圓。</div>
<div class='lg-row'>影滅潭枯誰解省。</div>
</div><p>正中來。</p>

<div class="lg regular" style="margin-left:0em;"><div class='lg-row'>火裏蓮花朵朵開。　根苗豈是尋常物。</div>
<div class='lg-row'>大用非同應世材。</div>
</div><p>兼中至。</p>

<div class="lg regular" style="margin-left:0em;"><div class='lg-row'>交互機鋒絕忌諱。　丈夫彼彼逞英雄。</div>
<div class='lg-row'>點著不來成粉碎。</div>
</div><p>兼中到。</p>

<div class="lg regular" style="margin-left:0em;"><div class='lg-row'>銕牛喫盡欄邊草。　却問牧童何處居。</div>
<div class='lg-row'>指點東西得一寶。</div>
</div></div>
<div class='div-other'><a id='mulu123' />
<p class='h1'>宏智覺</p><p>正中偏。</p>

<div class="lg regular" style="margin-left:0em;"><div class='lg-row'>霽碧星河冷浸天。　夜半木童敲月戶。</div>
<div class='lg-row'>暗中驚破玉人眠。</div>
</div><p>偏中正。</p>

<div class="lg regular" style="margin-left:0em;"><div class='lg-row'>海雲依約神仙頂。　婦人鬂髮白垂絲。</div>
<div class='lg-row'>羞對秦臺寒照影。</div>
</div><p>正中來。</p>

<div class="lg regular" style="margin-left:0em;"><div class='lg-row'>月夜長鯨蛻甲開。　大背摩天振雲翼。</div>
<div class='lg-row'>翔遊鳥道䫫難該。</div>
</div><p>兼中至。</p>

<div class="lg regular" style="margin-left:0em;"><div class='lg-row'>覿面不須相忌諱。　風化無傷的意玄。</div>
<div class='lg-row'>光中有路天然異。</div>
</div><p>兼中到。</p>

<div class="lg regular" style="margin-left:0em;"><div class='lg-row'>斗柄橫斜天未曉。　鶴夢初醒露葉寒。</div>
<div class='lg-row'>舊巢飛出雲松倒。</div>
</div></div>
<div class='div-other'><a id='mulu124' />
<p class='h1'>自得暉</p><p>正中偏。</p>

<div class="lg regular" style="margin-left:0em;"><div class='lg-row'>混沌初分半夜前。　轉側木人驚夢破。</div>
<div class='lg-row'>雪蘆滿眼不成眠。</div>
</div><p>偏中正。</p>

<div class="lg regular" style="margin-left:0em;"><div class='lg-row'>寶月團團金殿冷。　當明不犯暗抽身。</div>
<div class='lg-row'>回眸影轉西山頂。</div>
</div><p>正中來。</p>

<div class="lg regular" style="margin-left:0em;"><div class='lg-row'>帝命傍分展化才。　杲日初升沙界靜。</div>
<div class='lg-row'>靈然曾不帶纖埃。</div>
</div><p>兼中至。</p>

<div class="lg regular" style="margin-left:0em;"><div class='lg-row'>長安大道長遊戲。　處處無私空合空。</div>
<div class='lg-row'>法法同歸水歸水。</div>
</div><p>兼中到。</p>

<div class="lg regular" style="margin-left:0em;"><div class='lg-row'>白雲斷處家山好。　撲碎驪龍明月珠。</div>
<div class='lg-row'>崑崙入海無消耗。</div>
</div></div>
<div class='div-other'><a id='mulu125' />
<p class='h1'>明安五位賓主<span class='note-inline'>(見明安別錄)</span></p><p>安曰。正中偏乃垂慈接物。即主中賓。第一句奪人也。偏中正有照有用。即賓中主。第二句奪境也。正中來乃奇特受用。即主中主。第三句人境俱奪也。兼中至乃非有非無。即賓中賓。第四句人境俱不奪也。兼中到出格自在。離四句絕百非。妙盡本無之妙也。</p>
</div>
<div class='div-other'><a id='mulu126' />
<p class='h1'>洞山功勳五位<span class='note-inline'>(并頌)</span></p><p style="margin-left:1em">向　奉　功　共功　功功</p>
<p style="margin-left:1em">僧問師。如何是向。師曰。喫飯時作麼生。又云。得力須忘飽。休糧更不饑。</p>
<p>　<span class='note-inline'>(大慧云。向時作麼生向謂趣向此事。答喫飯時作麼生。謂此事不可喫飯時無功勳而有間斷也)</span>。</p>

<div class="lg regular" style="margin-left:0em;"><div class='lg-row'>聖主繇來法帝堯。　御人以禮曲龍腰。　有時鬧市頭邊過。</div>
<div class='lg-row'>到處文明賀聖朝。</div>
</div><p style="margin-left:1em">如何是奉。師曰。背時作麼生。又曰。只知朱紫貴。辜負本來人。</p>
<p style="margin-left:1em"><span class='note-inline'>(大慧云。奉乃承奉之奉。如人奉事長上。先致敬而後承奉。向乃功勳之所立。纔向即有承事之意故。答背時作麼生。謂此事無間斷。奉時既爾。而背時亦然。言背即奉之義。蓋奉背皆功勳也)</span>。</p>

<div class="lg regular" style="margin-left:0em;"><div class='lg-row'>淨洗濃粧為阿誰。　子規聲裏勸人歸。　百草落盡啼無盡。</div>
<div class='lg-row'>更向亂山深處啼。</div>
</div><p style="margin-left:1em">如何是功。師曰。放下鋤頭時作麼生。又曰。撤手端然坐。白雲深處閑。</p>
<p>　<span class='note-inline'>(大慧云。功即用也。答放下鋤頭時作麼生。把鋤頭言用。放下鋤頭是無用。師之意謂用與無用皆功勳也)</span>。</p>

<div class="lg regular" style="margin-left:0em;"><div class='lg-row'>枯木花開劫外春。　倒騎玉象趁麒麟。　而今高隱千峯外。</div>
<div class='lg-row'>月皎風清好日辰。</div>
</div><p style="margin-left:1em">如何是共功。師曰。不得色。又曰。素粉難沈跡。長安不久居<span class='note-inline'>(大慧云。共功。謂法與境敵。答不得色。乃法與境不得成一色。正用時是顯無用底。無用即用也。若作一色是十成死語。洞山宗旨語忌十成。故曰不得色。乃活語也)</span>。</p>

<div class="lg regular" style="margin-left:0em;"><div class='lg-row'>眾生諸佛不相侵。　山自高兮水自深。　萬別千差明底事。</div>
<div class='lg-row'>鷓鴣啼處百花新。</div>
</div><p style="margin-left:1em">如何是功功。師曰。不共。又曰。混然無諱處。此外更何求<span class='note-inline'>(大慧云。功功。謂法與境皆空。謂無功用大解脫。答不共乃無法可共。不共之義。全歸功勳邊。如法界事事無礙是也。爾面前無我。我面前無爾。所以夾山道。此間無老僧。目前無闍黎是也。如此之說。皆趣向承奉。於日用四威儀內。成就世出世間。無不周旋。謂之功勳五位也)</span>。</p>

<div class="lg regular" style="margin-left:0em;"><div class='lg-row'>頭角纔生已不堪。　擬心求佛好羞慚。　迢迢空劫無人識。</div>
<div class='lg-row'>肯向南詢五十三<span class='note-inline'>(大慧既說功勳五位。乃云。爾道。他古人意果如是乎。若只如此。有甚奇特。只是口傳心授底葛藤。既不如是目道古人意作麼生)</span>。</div>
</div></div>
<div class='div-other'><a id='mulu127' />
<p class='h1'>功勳問答<span class='note-inline'>(翠巖宗)</span></p><p>僧問翠巖。如何是轉功就位。巖云。撒手無依全體現。扁舟漁父宿蘆花。</p>
<p>如何是轉位就功。巖云。半夜嶺頭風月靜。一聲高樹老猿啼。</p>
<p>如何是功位齊施。巖云。出門不踏來時路。滿目飛塵絕點埃。</p>
<p>如何是功位俱隱。巖云。泥牛飲盡澄潭月。石馬加鞭不轉頭。</p>
</div>
<div class='div-other'><a id='mulu128' />
<p class='h1'>曹山五位君臣圖<span class='note-inline'>(頌并序)</span></p><p>夫正者。黑白未分。朕兆未生。不落諸聖位也。偏者。朕兆興來。故有森羅萬象隱顯妙門也。</p>

<div class="lg regular" style="margin-left:0em;"><div class='lg-row'><img src='../images/T48p0316_01.gif' alt='T48p0316_01.gif' />白衣雖拜相。　此事不為奇。　積代簪纓者。</div>
<div class='lg-row'>休言落魄時。</div>
</div><p style="margin-left:0em;text-indent:0em;" class="lg-abnormal"><div class='lg-row'><img src='../images/T48p0316_02.gif' alt='T48p0316_02.gif' />子時當正位。　明正在君臣。　未離兜率界。　烏雞雪上行。</div>
</p><p style="margin-left:0em;text-indent:0em;" class="lg-abnormal"><div class='lg-row'>⊙焰裏寒氷結。　楊花九月飛。　泥牛吼水面。　木馬逐風嘶。</div>
</p>
<div class="lg regular" style="margin-left:0em;"><div class='lg-row'>○正宮初降日。　玉兔不能離。　未得無功旨。</div>
<div class='lg-row'>人天何太遲。</div>
</div>
<div class="lg regular" style="margin-left:0em;"><div class='lg-row'>●混然藏理事。　朕兆卒難明。　威音王未曉。</div>
<div class='lg-row'>彌勒豈惺惺。</div>
</div></div>
<div class='div-other'><a id='mulu129' />
<p class='h1'>五位功勳圖</p><div><img src='../images/T48p0316_03.gif' alt='T48p0316_03.gif' />正中偏<span class='note-inline'>(誕生內紹)</span>　君位　向　黑白未變時<span class='note-inline'>(一作未分時)</span></div>
<div><img src='../images/T48p0316_04.gif' alt='T48p0316_04.gif' />偏中正<span class='note-inline'>(朝生外紹)</span>　臣位　奉　露</div>
<p>⊙正中來<span class='note-inline'>(末生隱棲)</span>　君視臣　功　無句有句</p>
<p>○兼中至<span class='note-inline'>(化生神用)</span>　臣向君　共功　各不相觸</p>
<p>●兼中到<span class='note-inline'>(內生不出)</span>　君臣合　功功　不當頭</p>
</div>
<div class='div-other'><a id='mulu130' />
<p class='h1'>石霜答五位王子</p><p>如何是誕生王子　霜云。貴裔非常種。天生位至尊。</p>
<p>如何是朝生王子　霜云。白衣為足輔。直指禁庭中。</p>
<p>如何是末生王子　霜云。修途方覺貴。漸進不知尊。</p>
<p>如何是化生王子　霜云。政威無比況。神用莫能儔。</p>
<p>如何是內生王子　霜云。重幃休勝負。金殿臥清風。</p>
<p style="margin-left:1em"><span class='note-inline'>(大慧云。以二分黑一分白圈子。為正中偏。却來白處說黑底。亦不得犯著黑字。犯著即觸諱矣。洞山頌。正中偏三更初夜月明前。謂三更是黑。初夜是黑。月明前是黑。是能回互不觸諱也　又云。以二分白一分黑圈子。為偏中正。却來黑處說白底。不得犯著白字。洞山頌。失曉老婆逢古鏡。不言明與白。而言失曉與古鏡。是能回互明與白字。而不觸諱。蓋失曉是暗中之明。古鏡亦暗中之明。老婆頭白。謂言回互白字也　又云。正中來無中有路出塵埃。謂凡有言句。皆無中唱出。便有挾妙了也。無不從正位中來。或明或暗。或至或到。皆妙挾通宗。凡一位皆具此五事。如掌之五指。無欠無剩　又云。兼中至謂兼白兼黑。兼偏兼正而至。何謂至。如人歸家未到而至。別業乃在途為人邊事。亦能回互。妙在體前　又云。兼中到謂兼前四位。皆挾妙而歸正位。謂之折合終歸炭裏坐。亦是說黑處而回互黑字。故言炭也大慧舉曹山了即曰。說理說事。教有明文。教外單傳直指之道。果如是否。若果如是。討甚好曹山耶)</span>。</p>
</div>
<div class='div-other'><a id='mulu131' />
<p class='h1'>五位王子頌<span class='note-inline'>(石霜諸出題　悟本頌)</span></p>
<div class='div-other'><a id='mulu132' />
<p class='h2'>誑生<span class='note-inline'>(內紹嫡生　又云。正位根本智儲君太子也)</span></p><p class="lg-abnormal"><div class='lg-row'>天然貴胤本非功<span class='note-inline'>(不假修證本自圓成)</span></div>
<div class='lg-row'>德合乾坤育勢隆<span class='note-inline'>(本自尊貴中來)</span></div>
<div class='lg-row'>始末一期無雜種<span class='note-inline'>(本無雜念)</span></div>
<div class='lg-row'>分宮六宅不他宗<span class='note-inline'>(六根唯以一機軸)</span></div>
<div class='lg-row'>上和下睦陰陽順<span class='note-inline'>(前後一際)</span></div>
<div class='lg-row'>共氣連枝器量同<span class='note-inline'>(始終無二)</span></div>
<div class='lg-row'>欲識誕生王子父<span class='note-inline'>(須知向上更有一人在)</span></div>
<div class='lg-row'>鶴騰霄漢出銀籠<span class='note-inline'>(千聖不傳)</span></div>
</p></div>
<div class='div-other'><a id='mulu133' />
<p class='h2'>朝生<span class='note-inline'>(庶生　宰相之子　已落偏位　涉大功勳　亦云外紹臣種)</span></p><p class="lg-abnormal"><div class='lg-row'>苦學論情世不群<span class='note-inline'>(有修有證)</span></div>
<div class='lg-row'>出來凡事已超倫<span class='note-inline'>(雖有修有證。本自尊貴中來)</span></div>
<div class='lg-row'>詩成五字三冬雪<span class='note-inline'>(染污不得)</span></div>
<div class='lg-row'>筆落分毫四海雲<span class='note-inline'>(不守住)</span></div>
<div class='lg-row'>萬卷積功彰聖代<span class='note-inline'>(大功修證)</span></div>
<div class='lg-row'>一心忠孝輔明君<span class='note-inline'>(知有向上人。始得奉重)</span></div>
<div class='lg-row'>鹽梅不是生知得<span class='note-inline'>(修證還同)</span></div>
<div class='lg-row'>金榜何勞顯至勳<span class='note-inline'>(不假修證。不待功勳)</span></div>
</p></div>
<div class='div-other'><a id='mulu134' />
<p class='h2'>末生<span class='note-inline'>(有修有證　群臣位)</span></p><p class="lg-abnormal"><div class='lg-row'>久棲巖嶽用功夫<span class='note-inline'>(有修有證)</span></div>
<div class='lg-row'>草榻柴扉守志孤<span class='note-inline'>(直是不待功勳。一塵不染)</span></div>
<div class='lg-row'>十載見聞心自委<span class='note-inline'>(方全肯重)</span></div>
<div class='lg-row'>一身冬夏衣縑無<span class='note-inline'>(赤灑灑乾剝剝)</span></div>
<div class='lg-row'>澄凝愁看三秋思<span class='note-inline'>(一塵不染)</span></div>
<div class='lg-row'>清苦高名上哲圖<span class='note-inline'>(學者可以為王尊貴之事)</span></div>
<div class='lg-row'>業就巍科酬極志<span class='note-inline'>(本業成就)</span></div>
<div class='lg-row'>比來臣相不當途<span class='note-inline'>(雖然如是。功勳不犯)</span></div>
</p></div>
<div class='div-other'><a id='mulu135' />
<p class='h2'>化生<span class='note-inline'>(借位明功　將軍位)</span></p><p class="lg-abnormal"><div class='lg-row'>傍分帝化為傳持<span class='note-inline'>(分佛列祖)</span></div>
<div class='lg-row'>萬里山河布政威<span class='note-inline'>(正令當行)</span></div>
<div class='lg-row'>紅影日輪凝下界<span class='note-inline'>(從尊貴中來)</span></div>
<div class='lg-row'>碧油風冷暑炎時<span class='note-inline'>(正布威時。誰敢犯令)</span></div>
<div class='lg-row'>高低豈廢尊卑奉<span class='note-inline'>(知有底如解奉重)</span></div>
<div class='lg-row'>五袴蘇途遠近知<span class='note-inline'>(為甦塗炭也)</span></div>
<div class='lg-row'>妙印手持煙塞靜<span class='note-inline'>(誰敢當頭)</span></div>
<div class='lg-row'>當陽那肯露纖機<span class='note-inline'>(終始功勳不犯)</span></div>
</p></div>
<div class='div-other'><a id='mulu136' />
<p class='h2'>內生<span class='note-inline'>(亦為內紹　根本同出　誕生同)</span></p><p class="lg-abnormal"><div class='lg-row'>九重深密復何宣<span class='note-inline'>(無言無說正令當行)</span></div>
<div class='lg-row'>挂弊繇來顯妙傳<span class='note-inline'>(曲為今時)</span></div>
<div class='lg-row'>祇奉一人天地貴<span class='note-inline'>(奉重內生王子父)</span></div>
<div class='lg-row'>從他諸道自分權<span class='note-inline'>(雖然言一用。要在一機軸)</span></div>
<div class='lg-row'>紫羅帳合君臣隔<span class='note-inline'>(入他無異相。體知同一國)</span></div>
<div class='lg-row'>黃閤簾垂禁制全<span class='note-inline'>(天下音成正令當行)</span></div>
<div class='lg-row'>為汝方隅官屬戀<span class='note-inline'>(正是幼生子)</span></div>
<div class='lg-row'>遂將黃葉止啼錢<span class='note-inline'>(不免權此問)</span></div>
</p></div></div>
<div class='div-other'><a id='mulu137' />
<p class='h1'>善權志五位王子頌</p>
<div class='div-other'><a id='mulu138' />
<p class='h2'>誕生</p>
<div class="lg regular" style="margin-left:0em;"><div class='lg-row'>貴胤生時輪擬空。　玎璫玉珮處東宮。　月堂照處朝君父。</div>
<div class='lg-row'>直扣堯階却借功。</div>
</div></div>
<div class='div-other'><a id='mulu139' />
<p class='h2'>朝生</p>
<div class="lg regular" style="margin-left:0em;"><div class='lg-row'>學問詩書德行全。　金門投策紫薇班。　台星不自離蓑釣。</div>
<div class='lg-row'>爭得寅昏奉聖顏。</div>
</div></div>
<div class='div-other'><a id='mulu140' />
<p class='h2'>末生</p>
<div class="lg regular" style="margin-left:0em;"><div class='lg-row'>貧來今日極清虛。　悲喜寥寥一物無。　便欲升為九苞鳳。</div>
<div class='lg-row'>依稀雲樹月巢孤。</div>
</div></div>
<div class='div-other'><a id='mulu141' />
<p class='h2'>化生</p>
<div class="lg regular" style="margin-left:0em;"><div class='lg-row'>帝命傳來下九天。　禁城中外化親宣。　回途復妙持金印。</div>
<div class='lg-row'>正令曾無一字傳。</div>
</div></div>
<div class='div-other'><a id='mulu142' />
<p class='h2'>內生</p>
<div class="lg regular" style="margin-left:0em;"><div class='lg-row'>鳳勢龍驤大丈夫。　天然尊貴六宮殊。　苔封古殿無人到。</div>
<div class='lg-row'>造次凡流識得無。</div>
</div></div></div>
<div class='div-other'><a id='mulu143' />
<p class='h1'>永嘉欽功勳五位</p>
<div class="lg regular" style="margin-left:0em;"><div class='lg-row'>到處相逢元不識。　有時不識却相逢。　師襄無目還如見。</div>
<div class='lg-row'>師曠能聰恰似聾向。</div>
</div>
<div class="lg regular" style="margin-left:0em;"><div class='lg-row'>金針密密綉鴛鴦。　錦縫綿綿玉線長。　挂向春園人不識。</div>
<div class='lg-row'>引他蜂蝶過來忙奉。</div>
</div>
<div class="lg regular" style="margin-left:0em;"><div class='lg-row'>顏生陋巷不堪憂。　終日如愚樂自繇。　謾說坐忘為益矣。</div>
<div class='lg-row'>累他尼父一場愁<span class='note-inline'>(功)</span>。</div>
</div>
<div class="lg regular" style="margin-left:0em;"><div class='lg-row'>淮南道士著真紅。　勿謂情忘色是空。　醮罷玉壇移斗柄。</div>
<div class='lg-row'>步虛一曲對春風<span class='note-inline'>(共功)</span>。</div>
</div>
<div class="lg regular" style="margin-left:0em;"><div class='lg-row'>漢高初起沛豐間。　三尺龍泉帝業安。　待得叔孫成禮樂。</div>
<div class='lg-row'>元來不共汝同盤<span class='note-inline'>(功功)</span>。</div>
</div></div>
<div class='div-other'><a id='mulu144' />
<p class='h1'>寂音說王種內紹外紹</p><p>寂音曰。此如唐郭中令李西平。皆稱王。然非有種也。以勳勞而至焉。高祖之秦王明皇之肅宗。則以生帝王之家皆有種。非以勳勞而至者也。謂之內紹者。無功之功也。先聖貴之謂之外紹者。借功業而然。故又名曰借句。曹山章禪師偈略曰。妙明體盡知傷觸。力在逢緣不借中。雲居弘覺禪師曰。頭頭上了物物上通。只喚作了事人。終不喚作尊貴。將知。尊貴一路自別。</p>
</div>
<div class='div-other'><a id='mulu145' />
<p class='h1'>曹山三種墮</p><p>曹山云。凡情聖見是金鎖玄路。直須回互。夫取正命食者。須具三種墮。一者披毛戴角。二者不斷聲色。三者不受食。稠布衲問。披毛戴角是甚麼墮。曰是䫫墮。問不斷聲色是什麼墮。曰是隨墮。問不受食是什麼墮。曰是尊貴墮。乃曰。夫冥合初心而知有。是䫫墮。知有而不礙六塵。是隨墮。維摩曰。外道六師是汝之師。彼師所墮汝亦隨墮。乃可取食。食者正命食也。食者亦是就六根門頭見聞知覺。只是不被他污染將為墮。且不是同也。</p>
<p>明安曰。此三種須明轉位始得。一作水牯牛是䫫墮。是沙門轉身語。是異䫫中事。若不曉此意即有所滯。直是要爾一念無私即有出身之路。大珠和尚因維摩座主問。經云。彼外道六師是汝之師。汝師所墮。汝亦隨墮。其施汝者。不名福田。供養汝者。墮三惡道。謗於佛毀於法。不入眾數。終不得滅度。汝若如是乃可取食。今請。禪師明為解說。大珠曰。迷循六根號為六師。心外求佛名為外道。有物可施不名福田。生心受供墮三惡道。汝若謗於佛者。是不著佛求。毀於法者。是不著法求。不入眾數者。是不著僧求。終不得滅度。是智用現前。若如是解者。便得法喜禪悅之食　二曰。不斷聲色是隨墮。以不明聲色故隨處墮。須向聲色有出身之路。作麼生是聲色外一句。答聲不是聲。色不是色。故云不斷。指掌當指何掌也　三曰。不受食是尊貴墮。須是知那邊了。却來這邊行履。不虛此位。即墮尊貴矣。</p>
</div>
<div class='div-other'><a id='mulu146' />
<p class='h1'>正命食<span class='note-inline'>(新添)</span></p><p>寂音曰。瑜伽師地論曰。死有三種。謂壽盡故。福盡故。不避不平等故。當知亦是時非時死。或由善心或不善心或無記心。云何壽盡死。猶如有一隨感。壽量滿盡故死。此名時死。云何福盡故死。猶如有一資具缺故死。云何不避不平等故死。如世尊說九因九緣。未盡壽量而死。何等為九。謂食無度量。食時不宜。不消復食。生而不吐。熟而持之。不近醫藥。不知於己。若損若益。非時非量。行非梵行。此名非時死。予以是觀之。乃知時而食。即不枉死名正命食。黃檗曰。今時纔出眾來者。只欲多知多解。廣求文義。喚作修行。不知多知多解翻成壅塞。惟多與兒乳酪。消與不消。都總不知。三乘學道人皆此樣。盡名食不消。食不消者。所謂知解不消。皆為毒藥。盡去生滅邊收。真如之中。無此事故。以此知。曹山貴正命食立三墮。</p>
</div>
<div class='div-other'><a id='mulu147' />
<p class='h1'>不斷聲色墮隨墮尊貴墮<span class='note-inline'>(新添)</span></p><p>寂音曰。維摩經為壞和合相故。應取揣食。為不受故。應取彼食。以空聚想入於聚落。所見色與盲等。所聞聲與響等。所嗅香與風等。所食味不分別。受諸觸如智證。知諸法如幻相。無自性無他性。本自不生。今則無滅。此不斷聲色墮所繇立也　又曰。須菩提不見佛不聞法。彼外道六師。是汝之師。因其出家。彼師所墮汝亦隨墮。乃可取食。此隨墮之所繇立也　又曰。謗於佛毀於法。不入眾數。終不得滅度。汝若如是。乃可取食。此尊貴墮之所繇立也。予甞觀曹山。其自比六祖無所愧。以其蕩聖凡之情有大方便。南泉曰。三世諸佛不知有。狸奴白牯却知有。乃不如曹山止立一墮字耳。</p>
</div>
<div class='div-other'><a id='mulu148' />
<p class='h1'>寂音三墮頌</p>
<div class="lg regular" style="margin-left:0em;"><div class='lg-row'>紛然作息同。　銀盌裏盛雪。　若欲異牯牛。　與牯牛何別。</div>
<div class='lg-row'><span class='note-inline'>(䫫)</span>。</div>
</div><p style="margin-left:0em;text-indent:0em;" class="lg-abnormal"><div class='lg-row'>有聞皆無聞。　有見元無物。　若斷聲色求。　木偶當成佛<span class='note-inline'>(隨)</span>。</div>
</p><p style="margin-left:0em;text-indent:0em;" class="lg-abnormal"><div class='lg-row'>生在帝王家。　那復有尊貴。　自應著珍御。　顧見何驚異<span class='note-inline'>(尊貴)</span>。</div>
</p></div>
<div class='div-other'><a id='mulu149' />
<p class='h1'>百丈端<span class='note-inline'>(三墮頌并總)</span></p><p style="margin-left:0em;text-indent:0em;" class="lg-abnormal"><div class='lg-row'>著起破襴衫。　脫下娘生袴。　信步入荒草。　忘却長安路<span class='note-inline'>(䫫)</span>秦樓歌夜月。</div>
<div class='lg-row'>魏闕醉春風。　家國傾亡後。</div>
<div class='lg-row'>鄉關信不通<span class='note-inline'>(隨)</span>獨坐孤峯頂。　輪蹄絕往還。</div>
<div class='lg-row'>可憐一雙足。　曾不到人間<span class='note-inline'>(尊貴)</span>雲不戀青山。</div>
<div class='lg-row'>鏡不籠妍醜。　未透鬼門關。　逐處成窠臼<span class='note-inline'>(總)</span>。</div>
</p></div>
<div class='div-other'><a id='mulu150' />
<p class='h1'>一披毛戴角隨䫫自在</p><p style="margin-left:0em;text-indent:0em;" class="lg-abnormal"><div class='lg-row'>頭角混泥塵。　分明露此身。　綠楊芳草岸。　何處不稱尊。</div>
</p></div>
<div class='div-other'><a id='mulu151' />
<p class='h1'>二見色聞聲隨處自在</p><p style="margin-left:0em;text-indent:0em;" class="lg-abnormal"><div class='lg-row'>猿啼霜夜月。　花笑沁園春。　浩浩紅塵裏。　頭頭是故人。</div>
</p></div>
<div class='div-other'><a id='mulu152' />
<p class='h1'>三禮絕百僚尊貴自在</p><p style="margin-left:0em;text-indent:0em;" class="lg-abnormal"><div class='lg-row'>畫堂無鎖鑰。　誰敢跨其門。　莫怪無賓客。　從來不見人。</div>
</p></div>
<div class='div-other'><a id='mulu153' />
<p class='h1'>總頌</p><p style="margin-left:0em;text-indent:0em;" class="lg-abnormal"><div class='lg-row'>昨夜荒村宿。　今朝上苑遊。　本來無位次。　何處覓蹤繇。</div>
</p></div>
<div class='div-other'><a id='mulu154' />
<p class='h1'>三種滲漏</p><p>師謂曹山曰。吾在雲巖先師處。親印寶鏡三昧。事最的要。今以授汝。汝善護持。無令斷絕。遇真法器。方可傳授。直須祕密。不可彰露。恐屬流布。喪滅吾宗。末法時代人多乾慧。若要辨驗向上人之真偽。有三種滲漏。直須具眼。</p>
<p style="margin-left:3em">一見滲漏。機不離位墮在毒海。妙在轉位也。</p>
<p>明安云。謂見滯在所知。若不轉位即在一色。所言滲漏者。只是可中未盡善。須辨來蹤始得相續玄機妙用。</p>
<p>　　　二情滲漏。智常向背。見處偏枯。</p>
<p>明安云。謂情境不圓滯在取舍。前後偏枯鑒覺不全。是識浪流轉。途中邊岸事<span class='note-inline'>(一作途中未分邊岸事)</span>直須句句中離二邊不滯情境。</p>
<p style="margin-left:3em">三語滲漏。體妙失宗機昧終始濁智流轉不出此三種。</p>
<p>明安云。體妙失宗者。滯在語路句失宗旨。機昧終始者。謂當機暗昧。只在語中宗旨不圓。句句中須是有語中無語。無語中有語。始得妙旨密圓也。</p>
</div>
<div class='div-other'><a id='mulu155' />
<p class='h1'>泐潭照三滲漏頌</p>
<div class="lg regular" style="margin-left:0em;"><div class='lg-row'>天下溪山絕勝幽。　誰能把手共同遊。　回頭忽聽杜鵑語。</div>
<div class='lg-row'>笑指白雲歸去休<span class='note-inline'>(見)</span>。</div>
</div>
<div class="lg regular" style="margin-left:0em;"><div class='lg-row'>昔年曾作參玄客。　遍扣玄關窮要脈。　更闌墨汁污皂衫。</div>
<div class='lg-row'>說向他人口門窄<span class='note-inline'>(情)</span>。</div>
</div>
<div class="lg regular" style="margin-left:0em;"><div class='lg-row'>木人嶺上輕開口。　石女溪邊暗點頭。　堪笑當年李太白。</div>
<div class='lg-row'>夜來還宿釣漁舟<span class='note-inline'>(語)</span>。</div>
</div></div>
<div class='div-other'><a id='mulu156' />
<p class='h1'>洞山三路接人</p><p>僧到夾山。山問。近離甚處。僧云洞山。夾山云。洞山有何言句。僧云。和尚道。我有三路接人。夾山云。有何三路。僧云。鳥道玄路展手。山云。實有此三路那。僧云。是山云。鬼持千里鈔林下道人悲。後浮山圓鑑云。不因黃葉落。爭知是一秋<span class='note-inline'>(或曰。尊宿舉論而曰。軌持千里鈔。林下道人孤。或曰。軌持千里鉢。林下道人孤)</span>。</p>
</div>
<div class='div-other'><a id='mulu157' />
<p class='h1'>曹山三種綱要頌</p><p style="margin-left:0em;text-indent:0em;" class="lg-abnormal"><div class='lg-row'>金鍼雙鎖備。　挾路隱全該。　寶印當空妙。　重重錦縫開<span class='note-inline'>(敲唱雙行)</span>。</div>
<div class='lg-row'>交互明中暗。　功齊轉覺難。　力窮忘進步。</div>
<div class='lg-row'>金鎖網鞔鞔<span class='note-inline'>(金鎖玄路)</span>。　理事俱不涉。</div>
<div class='lg-row'>回照絕幽微。　背風無巧拙。　電火爍難追<span class='note-inline'>(三不墮凡聖。又曰理事不涉)</span>。</div>
</p></div>
<div class='div-other'><a id='mulu158' />
<p class='h1'>明安三句</p><p>安一日示眾。吾有三句。平常無生句。妙玄無私句。體明無盡句。時有僧問。如何是平常無生句。安云。白雲覆青山。青山不露頂。如何是妙玄無私句。安云。寶殿無人空侍立。不種梧桐免鳳來。如何是體明無盡句。安云。手指空時天地轉。回途石馬出紗籠。</p>
</div>
<div class='div-other'><a id='mulu159' />
<p class='h1'>琅瑘覺答三句<span class='note-inline'>(海印信答附)</span></p><p>琊因僧請益次乃曰。山僧亦有三句報答大陽。僧問。如何是平常無生句。瑘云。言前無的旨。句下絕追尋。印云三脚蝦蟆背巨鰲。</p>
<p>如何是妙玄無私句。琊云。金鳳不棲無影樹。玉兔何曾下碧霄。印云。白雲覆青山。</p>
<p>如何是體妙無盡句。琊云。三冬枯木秀。九夏雪花飛。印云。須彌頂上浪滔天。</p>
<p>琊云。將此三句語。供養大陽和尚便下座。</p>
</div>
<div class='div-other'><a id='mulu160' />
<p class='h1'>曹山四禁語<span class='note-inline'>(或謂投子語)</span></p><p style="margin-left:0em;text-indent:0em;" class="lg-abnormal"><div class='lg-row'>莫行心處路。　不挂本來衣。　何須正任麼。　切忌未生時。</div>
</p></div>
<div class='div-other'><a id='mulu161' />
<p class='h1'>門風偈<span class='note-inline'>(芙蓉楷　自得暉　古德)</span></p>
<div class='div-other'><a id='mulu162' />
<p class='h2'>妙唱不干舌</p>
<div class="lg regular" style="margin-left:0em;"><div class='lg-row'>（一）剎剎塵塵處處談。　不勞彈指善財參。　空生也解通消息。</div>
<div class='lg-row'>花雨巖前鳥不銜<span class='note-inline'>(芙蓉)</span>。</div>
</div>
<div class="lg regular" style="margin-left:0em;"><div class='lg-row'>（六）如如寂滅似無情。　一句從來本現成。　舌運廣長元不間。</div>
<div class='lg-row'>雪峯相見望州亭<span class='note-inline'>(自得)</span>。</div>
</div>
<div class="lg regular" style="margin-left:0em;"><div class='lg-row'>古佛巍巍體廣長。　交光絲網剎塵彰。　也知不費娘生舌。</div>
<div class='lg-row'>巖桂庭花善舉揚<span class='note-inline'>(古德)</span>。</div>
</div></div>
<div class='div-other'><a id='mulu163' />
<p class='h2'>死蛇驚出草</p>
<div class="lg regular" style="margin-left:0em;"><div class='lg-row'>（二）日炙風吹草裏埋。　觸他毒氣又還乖。　暗地忽然開死口。</div>
<div class='lg-row'>長安依舊絕人來<span class='note-inline'>(芙蓉)</span>。</div>
</div>
<div class="lg regular" style="margin-left:0em;"><div class='lg-row'>（七）金鞭遙指玉堂寒。　驚起將軍夜出關。　三尺鏌鎁清四海。</div>
<div class='lg-row'>攙旗一掃絕癡頑<span class='note-inline'>(自得)</span>。</div>
</div>
<div class="lg regular" style="margin-left:0em;"><div class='lg-row'>死蛇打殺露霜牙。　無底籃盛臭莫加。　既是善呼須善遣。</div>
<div class='lg-row'>觸他毒氣喪渾家<span class='note-inline'>(古德)</span>。</div>
</div></div>
<div class='div-other'><a id='mulu164' />
<p class='h2'>解針枯骨吟</p>
<div class="lg regular" style="margin-left:0em;"><div class='lg-row'>（三）死中得活是非常。　密用還他別有長。　半夜髑髏吟一曲。</div>
<div class='lg-row'>氷河發焰却清涼<span class='note-inline'>(芙蓉)</span>。</div>
</div>
<div class="lg regular" style="margin-left:0em;"><div class='lg-row'>（八）宮漏沈沈夜色深。　燈殘火盡絕知音。　木人位轉玉繩曉。</div>
<div class='lg-row'>石女夢回霜滿襟<span class='note-inline'>(自得)</span>。</div>
</div>
<div class="lg regular" style="margin-left:0em;"><div class='lg-row'>功齊功化旨何深。　豈使膏肓便陸沈。　父子不傳真祕訣。</div>
<div class='lg-row'>解針枯骨作龍吟<span class='note-inline'>(古德)</span>。</div>
</div></div>
<div class='div-other'><a id='mulu165' />
<p class='h2'>銕鋸舞三臺</p><p style="margin-left:0em;text-indent:0em;" class="lg-abnormal"><div class='lg-row'>（四）不落宮商調。　誰人和一場。　伯牙何所措。　此曲舊來長。</div>
</p>
<div class="lg regular" style="margin-left:0em;"><div class='lg-row'>（九）銕牛無角臥山坡。　鞭起如飛見也麼。　鬧市橫騎人不會。</div>
<div class='lg-row'>擡眸鷂子過新羅<span class='note-inline'>(自得)</span>。</div>
</div>
<div class="lg regular" style="margin-left:0em;"><div class='lg-row'>乾闥婆王鼓似雷。　靈山獻樂未空回。　海波洶洶須彌震。</div>
<div class='lg-row'>何妨銕鋸舞三臺<span class='note-inline'>(古德)</span>。</div>
</div></div>
<div class='div-other'><a id='mulu166' />
<p class='h2'>古今無間<span class='note-inline'>(宏智錄洎諸家語。不見有古今無間之題。獨芙蓉有此頌)</span></p>
<div class="lg regular" style="margin-left:0em;"><div class='lg-row'>（五）一法元無萬法空。　箇中那許悟圓通。　將謂少林消息斷。</div>
<div class='lg-row'>桃花依舊笑春風。</div>
</div></div></div>
<div class='div-other'><a id='mulu167' />
<p class='h1'>五轉位<span class='note-inline'>(古德立題　自得暉頌)</span></p>
<div class='div-other'><a id='mulu168' />
<p class='h2'>匣內青蛇吼</p>
<div class="lg regular" style="margin-left:0em;"><div class='lg-row'>（十）寶劍橫斜天未曉。　洗清魔佛逼人寒。　匣中隱隱生光處。</div>
<div class='lg-row'>衲子徒將正眼看。</div>
</div></div>
<div class='div-other'><a id='mulu169' />
<p class='h2'>金針去復來</p>
<div class="lg regular" style="margin-left:0em;"><div class='lg-row'>（十一）清虛大道長安路。　往復何曾有間然。　暗去明來鋒不露。</div>
<div class='lg-row'>渠儂初不墮中邊。</div>
</div></div>
<div class='div-other'><a id='mulu170' />
<p class='h2'>秦宮照膽寒</p>
<div class="lg regular" style="margin-left:0em;"><div class='lg-row'>（十二）巖房闐寂冷如氷。　妙得真符處處靈。</div>
<div class='lg-row'>轉側無依功就位。　回頭失却楚王城。</div>
</div></div>
<div class='div-other'><a id='mulu171' />
<p class='h2'>五天銀燭輝</p>
<div class="lg regular" style="margin-left:0em;"><div class='lg-row'>（十三）五天皎皎玉輪孤。　一點光明分鑑湖。　閑步却來遊幻海。</div>
<div class='lg-row'>十方沙界大毘盧。</div>
</div></div>
<div class='div-other'><a id='mulu172' />
<p class='h2'>深巖藏白額</p>
<div class="lg regular" style="margin-left:0em;"><div class='lg-row'>（十四）白額深藏烟霧昏。　異中來也自驚群。　草深直下無尋處。</div>
<div class='lg-row'>觸著輕輕禍到門。</div>
</div></div>
<div class='div-other'><a id='mulu173' />
<p class='h2'>曹洞機<span class='note-inline'>(汾陽)</span></p>
<div class="lg regular" style="margin-left:0em;"><div class='lg-row'>（十五）樓閣千家月。　江湖萬里秋。　蘆花無異色。</div>
<div class='lg-row'>白鳥下汀洲。</div>
</div></div>
<div class='div-other'><a id='mulu174' />
<p class='h2'>宗旨<span class='note-inline'>(古德)</span></p>
<div class="lg regular" style="margin-left:0em;"><div class='lg-row'>（十六）洞下門庭理事全。　白雲巖下莫安眠。　縱饒枯木生花去。</div>
<div class='lg-row'>反照荒郊不直錢。</div>
</div></div></div>
<div class='div-other'><a id='mulu175' />
<p class='h1'>古德分三種功勳<span class='note-inline'>(新增)</span></p>
<div class='div-other'><a id='mulu176' />
<p class='h2'>正位一色</p>
<div class="lg regular" style="margin-left:0em;"><div class='lg-row'>無影林中鳥不棲。　空階密密向邊遲。　寒巖荒草何曾綠。</div>
<div class='lg-row'>正坐堂堂失路迷。</div>
</div></div>
<div class='div-other'><a id='mulu177' />
<p class='h2'>大功一色</p>
<div class="lg regular" style="margin-left:0em;"><div class='lg-row'>白牛雪裏覓無蹤。　功盡超然體浩融。　月影蘆花天未曉。</div>
<div class='lg-row'>靈苗任運剪春風。</div>
</div></div>
<div class='div-other'><a id='mulu178' />
<p class='h2'>今時一色</p>
<div class="lg regular" style="margin-left:0em;"><div class='lg-row'>髑髏識盡勿多般。　狗口纔開落二三。　日用光中須急薦。</div>
<div class='lg-row'>青山只在白雲間。</div>
</div></div></div>
<div class='div-other'><a id='mulu179' />
<p class='h1'>宏智四借頌</p>
<div class='div-other'><a id='mulu180' />
<p class='h2'>借功明位</p>
<div class="lg regular" style="margin-left:0em;"><div class='lg-row'><span class='note-inline'>(十七)</span>蘋末風休夜未央。　水天虛碧共秋光。　月船不犯東西岸。</div>
<div class='lg-row'>須信篙人用意良。</div>
</div></div>
<div class='div-other'><a id='mulu181' />
<p class='h2'>借位明功</p>
<div class="lg regular" style="margin-left:0em;"><div class='lg-row'><span class='note-inline'>(十八)</span>六戶虛通路不迷。　太陽影裏不當機。　縱橫妙展無私化。</div>
<div class='lg-row'>恰恰行從鳥道歸。</div>
</div></div>
<div class='div-other'><a id='mulu182' />
<p class='h2'>借借不借借</p>
<div class="lg regular" style="margin-left:0em;"><div class='lg-row'><span class='note-inline'>(十九)</span>識盡甘辛百草頭。　鼻無繩索得優游。　不知有去成知有。</div>
<div class='lg-row'>始信南泉喚作牛。</div>
</div></div>
<div class='div-other'><a id='mulu183' />
<p class='h2'>全超不借借</p>
<div class="lg regular" style="margin-left:0em;"><div class='lg-row'><span class='note-inline'>(二十)</span>霜重風嚴景寂寥。　玉關金鎖手慵敲。　寒松盡夜無虛籟。</div>
<div class='lg-row'>老鶴移棲空月巢。</div>
</div></div></div>
<div class='div-other'><a id='mulu184' />
<p class='h1'>曹洞門庭</p><p>曹洞宗者。家風細密言行相應。隨機利物。就語接人。看他來處。忽有偏中認正者。忽有正中認偏者。忽有兼帶。忽同忽異。示以偏正五位。四賓主功勳五位。君臣五位。王子五位。內外紹等事。偏正五位者。正中偏者。體起用也。偏中正者。用歸體也。兼中至。體用並至也。兼中到。體用俱泯也。四賓主。不同臨濟。主中賓。體中用也。賓中主。用中體也。賓中賓。用中用。頭上安頭也。主中主。物我雙忘。人法俱泯。不涉正偏位也。功勳五位者。明參學功位至於非功位也。君臣五位者。明有為無為也。王子五位者。明內紹本自圓成。外紹有終有始也。大約曹洞家風。不過體用偏正賓主。以明向上一路。要見曹洞麼。佛祖未生空劫外。正偏不落有無機。</p>
</div>
<div class='div-other'><a id='mulu185' />
<p class='h1'>要訣<span class='note-inline'>(山堂淳)</span></p><p>新豐一派荷玉分流。始因過水逢渠。妙見無情說法。當今不觸。展手通玄。列五位正偏。分三種滲漏。夜明簾外。臣退位以朝君。古鏡臺前。子轉身而就父。雪覆萬年松徑。夜半正明。雲遮一帶峯巒。天曉不露。道樞綿密。智域囦深。默照空劫已前。湛湛一壺風月。坐徹威音那畔。澄澄滿目烟光。不萌枝上花開。無影樹頭鳳舞。機絲不挂。箇中雙鎖金針。文彩縱橫裏許暗穿玉線。雙明唱起。交鋒處知有天然。兼帶忽來枯木上。須能作主不存正位。那守大功。及盡今時。寧容尊貴。截斷情塵見網。掣開金鎖玄關。妙協全開。歷歷䫫中混跡。平懷常實。明明炭裏藏身。卷舒不落功勳。來去了為變易。欲使異苗蕃茂。貴在深固靈根。若非柴石野人。爭見新豐曲子<span class='note-inline'>(柴石野人浮山圓鑑之別號也)</span>。</p>
</div>
<div class='div-other'><a id='mulu186' />
<p class='h1'>古德綱宗頌</p><p style="margin-left:0em;text-indent:0em;" class="lg-abnormal"><div class='lg-row'>荊棘叢生三二五。　烟雲罩徑孰能尋。　烏雞冐雨衝陽焰。</div>
<div class='lg-row'>赤蝀穿樓和啞<span class='note-inline'>(啞當音厄笑語聲。易曰笑言啞啞。赤蝀穿樓和啞音。此無語中有語也。人多作瘖啞之啞非也)</span>音。</div>
<div class='lg-row'>廣澤蘆花藏雪密。　收綸釣艇弄灣深。</div>
<div class='lg-row'>當軒黯黯無秦鏡。　散髮斜眉下翠岑。</div>
</p></div>
<div class='div-other'><a id='mulu187' />
<p class='h1'>寶鏡三昧</p><p>如是之法。佛祖密付。汝今得之。宜善保護。銀盌盛雪。明月藏鷺。䫫之弗齊。混則知處。意不在言。來機亦赴。動成窠臼。差落顧佇。背觸俱非。如大火聚。但形文彩。即屬染污。夜半正明。天曉不露。為物作則。用拔諸苦。雖非有為。不是無語。如臨寶鏡形影相覩。汝不是渠。渠正是汝。如世嬰兒五相完具。不去不來不起不住。婆婆和和有句無句。終不得物。語未正故。重離六爻。偏正回互。疊而為三。變盡成五。如荎草味。如金剛杵。正中妙挾敲唱雙舉。通宗通途。挾帶挾路錯然則吉。不可犯忤。天真而妙。不屬迷悟。因緣時節寂然昭著。細入無間大絕方所。毫忽之差不應律呂。今有頓漸。緣立宗趣。宗趣分矣。即是規矩。通宗趣極真常流注。外寂中搖繫駒伏鼠。先聖悲之為法檀度。隨其顛倒。以緇為素。顛倒想滅肯心自許。要合古轍。請觀前古。佛道垂成。十劫觀樹。如虎之缺。如馬之馵。以有下劣。寶<span class='corr'>几</span>珍御。以有驚異。狸奴白牯羿以巧力。射中百步。箭鋒相直。巧力何預。木人方歌。石女起舞。非情識到。寧容思慮。臣奉於君。子順於父。不順非孝。不奉非輔。潛行密用如愚若魯。但能相續名主中主。</p>

<p class='juan'>人天眼目卷之三終</p></div>
</div><!-- end of div[@id='body'] -->
</body></html>