<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>人天眼目</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu188' />人天眼目卷之四</p></div>
<div class='div-other'><a id='mulu189' />
<p class='h1'>溈仰宗</p><p>師諱靈祐。福州長溪趙氏子。得法於百丈海和尚。初至大溈木食㵎飲。十餘年始得仰山慧寂禪師。相與振興其道。故諸方共稱曰溈仰宗。</p>
</div>
<div class='div-other'><a id='mulu190' />
<p class='h1'>三種生</p><p>師謂仰山曰。吾以鏡智為宗要。出三種生。所謂想生相生流注生。楞嚴經云。想相為塵。識情為垢。二俱遠離。則汝法眼應時清明。云何不成無上知覺。想生即能思之心雜亂。相生即所思之境歷然。微細流注。俱為塵垢。若能淨盡方得自在。</p>
<p>後有僧問石佛忠禪師。如何是想生。忠云。兔子望月。如何是相生。忠云。山河大地。如何是流注生。忠云。無間斷。</p>
</div>
<div class='div-other'><a id='mulu191' />
<p class='h1'>想生頌<span class='note-inline'>(石佛)</span></p>
<div class="lg regular" style="margin-left:0em;"><div class='lg-row'>密密潛行世莫知。　箇中已是涉多岐。　如燈焰焰空紛擾。</div>
<div class='lg-row'>急急歸來早是遲。</div>
</div></div>
<div class='div-other'><a id='mulu192' />
<p class='h1'>相生</p>
<div class="lg regular" style="margin-left:0em;"><div class='lg-row'>法不孤生仗境生。　纖毫未盡遂崢嶸。　回光一擊便歸去。</div>
<div class='lg-row'>幽鳥忽聞雙眼明。</div>
</div></div>
<div class='div-other'><a id='mulu193' />
<p class='h1'>流注生</p>
<div class="lg regular" style="margin-left:0em;"><div class='lg-row'>塵塵聲色了無窮。　不離如今日用中。　金鎖玄關輕掣斷。</div>
<div class='lg-row'>故鄉歸去疾如風。</div>
</div></div>
<div class='div-other'><a id='mulu194' />
<p class='h1'>圓相因起</p><p>圓相之作。始於南陽忠國師。以授侍者耽源。源承讖記傳於仰山。遂目為溈仰宗風。明州五峯良和尚。甞製四十則。明教嵩禪師。為之序稱道其美。良曰。總有六名。曰圓相。曰暗機。曰義海。曰字海。曰意語。曰默論。耽源謂仰山曰。國師傳六代祖師圓相。九十七箇。授與老僧國師示寂時。復謂予曰。吾滅後三十年。南方有一沙彌。到來大興此道。次第傳授。無令斷絕。吾詳此讖事在汝躬。我今付汝。汝當奉持。仰山既得遂焚之。源一日又謂仰山曰。向所傳圓相。宜深祕之。仰曰。燒却了也。源云。此諸祖相傳至此。何乃燒却。仰曰。某一覽已知其意。能用始得不可執本也。源曰。於子即得。來者如何。仰曰。和尚若要重錄一本。仰乃重錄呈似。一無差失。耽源一日上堂。仰山出眾作○相。以手托起作呈勢。却叉手立。源以兩手交拳示之。仰進前三步。作女人拜。源點頭。仰便禮拜。此乃圓相所自起也。</p>
</div>
<div class='div-other'><a id='mulu195' />
<p class='h1'>暗機</p><p>仰山親於耽源處。受九十七種圓相。後於溈山處。因此○相頓悟。後有語云。諸佛密印豈容言乎。又曰。我於耽源處得體。溈山處得用。謂之父子投機。故有此圓相。勘辨端的。或畫此[○@牛]相乃縱意。或畫[○@佛]相乃奪意。或畫[○@人]相乃肯意。或畫○相。乃許他人相見意。或畫[○@(三*三)]相。或點破或畫破。或擲却或托起。皆是時節因緣。纔有圓相。便有賓主生殺縱奪機關眼目隱顯權實。乃是入廛垂手。或<span class='corr'>閒</span>暇。師資辨難。互換機鋒。只貴當人大用現前矣。</p>
<div>一日梵僧來參。仰山於地上畫○此相示之。僧進前添作<img src='../images/T48p0322_01.gif' alt='T48p0322_01.gif' />相。復以脚抹却。山展兩手。僧拂袖便行。</div>
<p>仰山閉目坐次。有僧潛來身邊立。山開目見。遂於地上畫[○@水]相。顧示其僧。僧無對。</p>
</div>
<div class='div-other'><a id='mulu196' />
<p class='h1'>義海</p><p>仰山在洪州觀音寺。粥後坐次。有僧來禮拜。山不顧。僧問山。識字否。山云隨分。僧乃右旋一匝云。是什麼字。山於地上書十酬之。僧又左旋一匝云。是什麼字。山乃改十作卍酬之。僧又畫○相。以兩手托。如修羅擎日月勢云。是什麼字。山畫[○@卍]相對之。僧乃作婁至勢。山云。如是如是。此是諸佛之所護念。汝既如是。吾亦如是。善自護持。善哉善哉好去。僧乃禮謝騰空而去。時有一道者。見後經五日遂問山。山云。汝還見否。者云。見出三門外騰空而去。山云。此是西天阿羅漢。特來探吾宗旨。者云。某甲雖覩此種種三昧。不辨其理。山云。吾以義為汝解釋。此是八種三昧。覺海變為義海。體同名異。然此義合有因有果。即時異時。總別不離隱身三昧也。</p>
</div>
<div class='div-other'><a id='mulu197' />
<p class='h1'>五冠了悟和尚與仰山立玄問玄答</p><div><img src='../images/T48p0322_02.gif' alt='T48p0322_02.gif' />此相謂之舉函索蓋相。亦名半月待圓相。若將此相問之。更添半月對之。乃曰。舉函索蓋。答者以蓋覆函。故曰函蓋相稱。以現圓月相也。<img src='../images/T48p0322_03.gif' alt='T48p0322_03.gif' />此名抱玉求鑑相。若將此相來問。即於其中書某字答之。此相謂之覓良鑑。答者識玉便下手也。[○@ㄙ]此名鉤入索續相。有將此相來問。但於厶字側添亻字答之。乃問者鉤入。答者索續。乃云續成寶器相也。[○@佛]此名已成寶器相。若將此相來問。但於內書土字答之。[○@土]此名玄印玄旨相。獨脫超前眾相。不著教意所攝。若是靈利底。對面分付擬之。則不見也。三祖云。毫釐有差天地懸隔。若不具正眼。焉能辨此。似子期聽伯牙之琴。如提婆曉龍樹之相。喻雞抱卵啐啄同時。遲鈍淺流。卒難頓曉。如盲視色而轉錯也。</div>
</div>
<div class='div-other'><a id='mulu198' />
<p class='h1'>辨第八識</p><div><img src='../images/T48p0322_04.gif' alt='T48p0322_04.gif' />此是眾生。俱有六識。添空一識名為七識。識不可得名第八識。亦名八王子。亦名八解脫。亦名八丈夫。總有四八三十二相。此是果相因智報德。亦名八識。七八二識不相離。故來為先鋒。去為殿後。以至追思過去。攀緣見在。念慮未來。三細六麁五意六染七識。分彼分此分是分非。八阿賴耶識。名為白淨。本無瑕玷。無佛無眾生。無爾亦無我。古德云。賴耶白淨本無愚。三細分時有六麁<span class='note-inline'>(三細六麤說。見後宗門雜錄中四智第七末那之下)</span>八萬四千從此造。大千沙界作凡夫。夢心桎梏元非有。病眼空花豈是無。反掌之間成十善。依然赤水獲玄殊。第八識亦名含藏識。若是悟底人。六七因中轉。五八果位圓。六識轉為妙觀察智。反觀第八識。為不動智。空無內外名大圓鏡智。即一體也。平等性智總號也。以妙觀察智。收前六根六塵六識十八界乃至八萬四千塵勞。轉為成所作智。總歸大圓鏡智。即一體也。第五識乃記持識。轉為成所作智。成所作智。轉入妙觀察智。妙觀察智。轉入平等性智。平等性智。轉入大圓鏡智。即一體也。是相宗師。若有問難能轉者。即轉在那箇識<span class='note-inline'>(一作若有問難能轉者阿那箇識)</span>按楞伽經云。佛誡大慧。初中後夜。常以妙觀察智。當淨現流。識轉六根。為成所作智。如手仰時不應問覆手何在。亦如氷為水時不即有異。故云。煩惱即菩提。據百法惟識二論。但取其義。莫著言句也。六祖大師偈云。大圓鏡智性清淨。平等性智心無<span class='corr'>病</span>。妙觀察智見非功。成所作智同圓鏡。五八六七果因轉。但轉其名無實性。若於轉處不留情。繁興永處那伽定<span class='note-inline'>(六妙七平因地轉五成八大果中圓)</span>。</div>
</div>
<div class='div-other'><a id='mulu199' />
<p class='h1'>仰山臨終付法偈</p><p style="margin-left:0em;text-indent:0em;" class="lg-abnormal"><div class='lg-row'>一二二三子。　平目復仰視。　兩口無一舌。　此是吾宗旨。</div>
</p></div>
<div class='div-other'><a id='mulu200' />
<p class='h1'>龍潭智演為四頌</p>
<div class="lg regular" style="margin-left:0em;"><div class='lg-row'>一二二三子。　[○@牛]牛字清風起。　[○@佛]佛來勘不就。</div>
<div class='lg-row'>[○@人]人乃爭綱紀。</div>
</div><p style="margin-left:0em;text-indent:0em;" class="lg-abnormal"><div class='lg-row'>平目復仰視。　兒孫還有異。　未辨箇端倪。　出門俱失利。</div>
</p><p style="margin-left:0em;text-indent:0em;" class="lg-abnormal"><div class='lg-row'>兩口無一舌。　止止不須說。　西天僧到來。　烏龜喚作鱉。</div>
</p><p style="margin-left:0em;text-indent:0em;" class="lg-abnormal"><div class='lg-row'>此是吾宗旨。　揚聲囉囉哩。　鏡智出三生。　吹到大風止。</div>
</p></div>
<div class='div-other'><a id='mulu201' />
<p class='h1'>三燃燈</p><p>三燃燈見曹山錄中。非仰山語也。曹山云。然燈前有二種。一未知有。同於類血之乳。一知有猶如意未萌時。始得本物。此名燃燈前。一種知有。往來言語是非。聲色亦不屬正照用。亦不得記。同類血之乳。是漏失邊事。此名燃燈後。直是三際事盡。表裏情忘。得無間斷。此始得正燃燈。乃云得記<span class='note-inline'>(此說見祖庭事苑。既前收在溈仰宗。不欲移動也)</span>。</p>
</div>
<div class='div-other'><a id='mulu202' />
<p class='h1'>古德頌</p>
<div class="lg regular" style="margin-left:0em;"><div class='lg-row'>解行分明珠走盤。　未能透脫幾多難。　如瓶注水無遺漏。</div>
<div class='lg-row'>隔海風光冷眠看<span class='note-inline'>(然燈前)</span>。</div>
</div>
<div class="lg regular" style="margin-left:0em;"><div class='lg-row'>不見明珠不走盤。　良天靜夜黑漫漫。　古今十世無增減。</div>
<div class='lg-row'>拈起牛頭尾上安<span class='note-inline'>(正然燈)</span>。</div>
</div>
<div class="lg regular" style="margin-left:0em;"><div class='lg-row'>問處分明答處親。　塵塵剎剎總逢君。　一聲黃鳥青山外。</div>
<div class='lg-row'>占斷風光作主人<span class='note-inline'>(然燈後)</span>。</div>
</div></div>
<div class='div-other'><a id='mulu203' />
<p class='h1'>三照語<span class='note-inline'>(香嚴)</span></p>
<div class="lg regular" style="margin-left:0em;"><div class='lg-row'>擬心開口隔山河。　寂默無言也被呵。　舒展無窮又無盡。</div>
<div class='lg-row'>卷來絕迹已成多<span class='note-inline'>(本來照)</span>。</div>
</div>
<div class="lg regular" style="margin-left:0em;"><div class='lg-row'>不動如如萬事休。　澄潭徹底未曾流。　箇中正念常相續。</div>
<div class='lg-row'>月皎天心雲霧收<span class='note-inline'>(寂照)</span>。</div>
</div>
<div class="lg regular" style="margin-left:0em;"><div class='lg-row'>四威儀內不曾虧。　今古初無間斷時。　地獄天堂無變異。</div>
<div class='lg-row'>春回楊柳綠如絲<span class='note-inline'>(常照)</span>。</div>
</div></div>
<div class='div-other'><a id='mulu204' />
<p class='h1'>溈仰門庭</p><p>溈仰宗者。父慈子孝。上令下從。爾欲捧飯。我便與羹。爾欲渡江。我便撑船。隔山見烟。便知是火。隔牆見角。便知是牛。溈山一日普請摘茶。次謂仰山曰。終日只聞子聲不見子形。仰山撼茶樹。溈山云。子只得其用不得其體。仰曰。和尚如何。師良久。仰曰。和尚只得其體不得其用。溈山云。放子三十棒。乃至仰山過水。香嚴點茶。推木枕展坐具。插鍬立舉鍬行。大約溈仰宗風。舉緣即用忘機得體。不過此也。要見溈仰麼。月落潭無影。雲生山有衣。</p>
</div>
<div class='div-other'><a id='mulu205' />
<p class='h1'>要訣<span class='note-inline'>(山堂淳)</span></p><p>江西溈仰深究此宗。只因灰火撥開。便見柴頭發現。淨瓶踢倒。嬴得溈山。使得地於出井之時。奮大機於撼門之際。插下鍬子。不妨人數分明。推出枕頭。正用劍刃上事。具險崖句。有陷虎機。大禪佛與四藤條令行有據。涅槃經總是魔說。貴子眼明。暗合機輪。混融境致。圓相中貴大家唱和。原夢處勝鶖子神通。脇下書字。而頭角崢嶸。室中驗人。而師子腰折。離四句絕百非。一槌粉碎。有兩口無一舌。九曲珠通。當機要辨宗猷。為人頗多落草。道傳千古名振兩山。雖然枝派流離。誰見真機儼爾。此溈仰宗風也。</p>
</div>
<div class='div-other'><a id='mulu206' />
<p class='h1'>古德綱宗頌</p><p>賣金須遇買金人。酬價高低總不親。紅線兩條穿海嶽。澄湖萬頃蘸星辰。隱顯盤中拋玉枕。方圓席上拂機塵。天關撥轉移門戶。誰肯吞聲出巨秦<span class='note-inline'>(一作惟有吞聲非)</span>。</p>
</div>
<div class='div-other'><a id='mulu207' />
<p class='h1'>法眼宗</p><p>師諱文益。餘杭魯氏子。得法於漳州羅漢琛禪師。初住撫州崇壽。次住建康清涼。大振雪峯玄沙之道。示寂後李後主。諡曰大法眼禪師。</p>
<p>曹源一滴水。不爾依位住。我宗奇特虎。頷下金鈴甚。人解得。三界惟心。萬法惟識。此法眼所立綱宗也。</p>
</div>
<div class='div-other'><a id='mulu208' />
<p class='h1'>華嚴六相義</p><div><img src='../images/T48p0324_01.gif' alt='T48p0324_01.gif' />此六相義。舉一齊收。一一法上。有此六義。經中為初地菩薩說也。</div>
</div>
<div class='div-other'><a id='mulu209' />
<p class='h1'>六相義頌</p><p>華嚴六相義。同中還有異。異若異於同。全非諸佛意。諸佛意總別。何曾有同異。男子身中入定時。女子身中不留意。不留意萬象。明明無理事。</p>
</div>
<div class='div-other'><a id='mulu210' />
<p class='h1'>論華嚴六相義</p><p>若究竟欲免斷常邊邪之見。須明華嚴六相義門。則能住法施為。自忘能所。隨緣動靜不礙有無。具大總持。究竟無過矣。此六相義。是辨世間法。自在無礙。正緣顯起。無分別理。若善見者。得知總持門。不墮諸見。不可廢一取一。雙立雙忘。維總同時。繁興不有。縱各具別。冥寂非無。不可以有心知。不可以無心會。詳法界內。無總別之文。就果海中。絕成壞之旨。今依因門智照。古德略以喻。六相者。一總二別三同四異五成六壞。總相者。譬如一舍是總相。椽等是別相。椽等諸緣和合作舍。各不相違。非作餘物。故名同相。椽等諸緣。遞相互望。一一不同名異相。椽等諸緣。一多相成名成相。椽等諸緣。各住自法本不作。故名壞相。則知真如一心為總相。能攝世間出世間法故。約攝諸法得總名。能生諸緣成別號。法法皆齊為同相。隨相不等稱異門。建立境界故稱成。不動自位而為壞。又云。一總相者。一合多德故。二別相者。多德非一故。三同相者。多義不相違故。四異相者。多義不相似故。五成相者。繇此諸義緣起成故。六壞相者。諸緣各住自性不移動故。此上六相義者。是菩薩初地中。觀通世間一切法門。能入法界之宗。不墮斷常之見。若一向別。逐行位而乖宗。若一向同。失進修而墮寂。所以位位即佛階墀宛然。重重磨鍊本位不動。斯則同異具濟。理事不差。因果無虧。迷悟全別。欲論大旨。六相還同夢裏渡河。若約正宗。十地猶如空中鳥跡。若約圓修。斷惑對治習氣。非無理行相資。缺一不可。是以文殊。以理印行。差別之道無虧。普賢以行會理。根本之門不廢<span class='note-inline'>(見宗鏡錄)</span>。</p>
</div>
<div class='div-other'><a id='mulu211' />
<p class='h1'>即物契神頌</p><p style="margin-left:0em;text-indent:0em;" class="lg-abnormal"><div class='lg-row'>勤求勝積功。　理契古人同。　同得妙何處。㵎松西北風。</div>
</p></div>
<div class='div-other'><a id='mulu212' />
<p class='h1'>示機</p><p style="margin-left:0em;text-indent:0em;" class="lg-abnormal"><div class='lg-row'>吾有一言。　天上人間。　若也不會。　綠水青山。</div>
</p></div>
<div class='div-other'><a id='mulu213' />
<p class='h1'>毘盧頂上</p><p style="margin-left:0em;text-indent:0em;" class="lg-abnormal"><div class='lg-row'>一真收不得。　萬類莫能該。　蚊子生頭角。　泥鰍上舞臺。</div>
</p></div>
<div class='div-other'><a id='mulu214' />
<p class='h1'>迦葉門前</p><p style="margin-left:0em;text-indent:0em;" class="lg-abnormal"><div class='lg-row'>覿面露堂堂。　全機不覆藏。　剎竿頭上卓。　紅日上扶桑。</div>
</p></div>
<div class='div-other'><a id='mulu215' />
<p class='h1'>三界惟心</p>
<div class="lg regular" style="margin-left:0em;"><div class='lg-row'>三界惟心萬法澄。　盤鐶釵釧一同金。　映階碧草自春色。</div>
<div class='lg-row'>隔葉黃鸝空好音。</div>
</div></div>
<div class='div-other'><a id='mulu216' />
<p class='h1'>萬法惟識</p>
<div class="lg regular" style="margin-left:0em;"><div class='lg-row'>不曾出世立功勳。　萬國文明草木春。　野老不知堯舜力。</div>
<div class='lg-row'>鼕鼕打鼓祭江神。</div>
</div></div>
<div class='div-other'><a id='mulu217' />
<p class='h1'>總</p>
<div class="lg regular" style="margin-left:0em;"><div class='lg-row'>不移寸步越河沙。　地獄天堂混一家。　佛祖位中消息斷。</div>
<div class='lg-row'>何妨盡賞洛陽花。</div>
</div></div>
<div class='div-other'><a id='mulu218' />
<p class='h1'>韶國師宗風</p><p style="margin-left:0em;text-indent:0em;" class="lg-abnormal"><div class='lg-row'>通玄峯頂不是人間。　心外無法滿目青山。</div>
</p></div>
<div class='div-other'><a id='mulu219' />
<p class='h1'>韶國師四料揀<span class='note-inline'>(古德　百丈端)</span></p>
<div class='div-other'><a id='mulu220' />
<p class='h2'>聞聞<span class='note-inline'>(放)</span></p><p style="margin-left:0em;text-indent:0em;" class="lg-abnormal"><div class='lg-row'>密室開金鎖。　閑步下松門。　謾將無孔笛。　吹出鳳遊雲<span class='note-inline'>(古德)</span>。</div>
</p><p style="margin-left:0em;text-indent:0em;" class="lg-abnormal"><div class='lg-row'>秋江清淺時。　白鷺和烟島。　良哉觀世音。　全身入荒草<span class='note-inline'>(百丈)</span>。</div>
</p></div>
<div class='div-other'><a id='mulu221' />
<p class='h2'>聞不聞<span class='note-inline'>(收)</span></p><p style="margin-left:0em;text-indent:0em;" class="lg-abnormal"><div class='lg-row'>古松搖般若。　幽鳥哢真如。　況有歸真處。　長安豈久居。</div>
</p><p style="margin-left:0em;text-indent:0em;" class="lg-abnormal"><div class='lg-row'>解語非干舌。　能言豈是聲。　不知常顯露。　剛道有虧盈。</div>
</p></div>
<div class='div-other'><a id='mulu222' />
<p class='h2'>不聞聞<span class='note-inline'>(明)</span></p><p style="margin-left:0em;text-indent:0em;" class="lg-abnormal"><div class='lg-row'>陽鳥啼聲噎。　桃花笑臉開。　芒鞋青竹杖。　終日自徘徊。</div>
</p><p style="margin-left:0em;text-indent:0em;" class="lg-abnormal"><div class='lg-row'>波生元是水。　空性逐方圓。　除却方圓器。　胡孫夜簸錢。</div>
</p></div>
<div class='div-other'><a id='mulu223' />
<p class='h2'>不聞不聞<span class='note-inline'>(暗)</span></p><p style="margin-left:0em;text-indent:0em;" class="lg-abnormal"><div class='lg-row'>夜月輝肝膽。　松風貫髑髏。　脫然聲色外。　切忌犯當頭。</div>
</p>
<div class="lg regular" style="margin-left:0em;"><div class='lg-row'>理事兩俱忘。　誰人敢度量。　渾侖無縫罅。</div>
<div class='lg-row'>遍界不曾藏。</div>
</div></div></div>
<div class='div-other'><a id='mulu224' />
<p class='h1'>法眼門庭</p><p>法眼宗者。箭鋒相拄句意合機。始則行行如也。終則激發。漸服人心。削除情解。調機順物。斥滯磨昏。種種機緣不盡詳舉。觀其大概。法眼家風。對病施藥相身裁縫。隨其器量掃除情解。要見法眼麼。人情盡處難留跡。家破從教四壁空。</p>
</div>
<div class='div-other'><a id='mulu225' />
<p class='h1'>要訣<span class='note-inline'>(山堂淳)</span></p><p>清涼大法眼。旺化石頭城。首明地藏指頭。頓見玄沙祖禰。撥萬象不撥萬象。言前獨露全身。有絲頭不有絲頭。句裏已彰自己。心空法了。情盡見除。應塵毛了了然。統剎海皎皎地。髑髏常干世界。鼻孔摩觸家風。重重華藏交參。一一網珠圓瑩。以至風柯月渚。顯露真心。烟靄雲林宣明妙法。對揚有準。惟證乃知。亘古今而現成。即聖凡而一致。聲傳海外。道滿寰中。歷然驗在目前。宛爾石城猶在。此法眼宗風也。</p>
</div>
<div class='div-other'><a id='mulu226' />
<p class='h1'>古德綱宗頌</p><p style="margin-left:0em;text-indent:0em;" class="lg-abnormal"><div class='lg-row'>一點靈臺耀古今。　嶷然弘偉莫沈吟。　森羅影裏容交露。</div>
<div class='lg-row'>聲色門前涉互深。　袢夏雲欺千嶂碧。</div>
<div class='lg-row'>零秋風動萬家砧。　綿綿法爾無窮間。　引出餘吹更爽襟。</div>
</p>
<p class='juan'>人天眼目卷之四<span class='note-inline'>(終)</span></p></div>
</div><!-- end of div[@id='body'] -->
</body></html>