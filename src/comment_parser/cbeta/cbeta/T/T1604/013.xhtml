<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘莊嚴經論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu42' />大乘莊嚴經論卷第十三</p><p class="byline">無著菩薩造</p><p class="byline">大唐天竺三藏波羅頗蜜多羅譯</p>
<div class='div-pin'><a id='mulu43' />
<p class='h1'>行住品第二十三</p><p>釋曰：已說菩薩功德，次說菩薩五種相。偈曰：</p>

<div class="lg regular"><div class='lg-row'>內心有憐愍，　愛語及勇健，</div>
<div class='lg-row'>開手并釋義，　此五菩薩相。</div>
</div><p>釋曰：菩薩有五種相，一憐愍、二愛語、三勇健、四開手、五釋義。憐愍者，以菩提心攝利眾生故。愛語者，令於佛法得正信故。勇健者，難行苦行不退屈故。開手者，以財攝故。釋義者，以法攝故。此五種相，應知初一是心、後四是行。已說菩薩五種相，次說菩薩在家出家分。偈曰：</p>

<div class="lg regular"><div class='lg-row'>菩薩一切時，　恒居輪王位，</div>
<div class='lg-row'>利益眾生作，　在家分如此。</div>
</div><p>釋曰：菩薩在家恒作輪王，化行十善，離於十惡，此是利益。偈曰：</p>

<div class="lg regular"><div class='lg-row'>受得及法得，　及以示現成，</div>
<div class='lg-row'>三種出家分，　在於一切地。</div>
</div><p>釋曰：菩薩出家有三分，一受得分，謂從他受護；二法得分，謂得無流護；三示現分，謂變化作受。得分謂信行地，法得分及示現分謂入大地。偈曰：</p>

<div class="lg regular"><div class='lg-row'>應知出家分，　無量功德具，</div>
<div class='lg-row'>欲比在家分，　最勝彼無等。</div>
</div><p>釋曰：二分挍量出家分勝，由無量功德具足故。已說菩薩在家出家分，次說菩薩五種極大心。偈曰：</p>

<div class="lg regular"><div class='lg-row'>愛果及善根，　涅槃欲令得，</div>
<div class='lg-row'>未淨淨極淨，　謂在諸地中。</div>
</div><p>釋曰：五極大心者，一樂極大心、二利極大心、三未淨極大心、四已淨極大心、五極淨極大心。愛果者，謂樂極大心，令諸眾生得後世愛果故。善根者，謂利極大心，令諸眾生現行諸善及得涅槃故。未淨者，謂未淨極大心，即信行地菩薩。淨者，謂已淨極大心，即初地至七地菩薩。極淨者，謂極淨極大心，即後三地菩薩。已說菩薩五種極大心，次說菩薩四種攝眾生。偈曰：</p>

<div class="lg regular"><div class='lg-row'>欲樂及平等，　增上與徒眾，</div>
<div class='lg-row'>四心於諸地，　攝受一切生。</div>
</div><p>釋曰：四種攝眾生者，一欲樂心攝，由以菩提心攝故；二平等心攝，由入初地得自他平等心攝故；三增上心攝，由居主位以自在力攝故；四徒眾心攝，由攝成自弟子故。已說菩薩四種攝眾生，次說菩薩四種受生。偈曰：</p>

<div class="lg regular"><div class='lg-row'>業力及願力，　定力亦通力，</div>
<div class='lg-row'>依此四種力，　菩薩而受生。</div>
</div><p>釋曰：四種受生者，一業力生、二願力生、三定力生、四通力生。業力生者，謂信行地菩薩業力自在，隨所欲處而受生故。願力生者，謂入大地菩薩願力自在，為成熟他受畜生等生故。定力生者，謂得定菩薩定力自在，捨於上界下受生故。通力生者，謂得神通菩薩通力自在，能於兜率天等示現諸相而受生故。已說菩薩四種受生，次說菩薩十一住相。偈曰：</p>

<div class="lg regular"><div class='lg-row'>證空證業果，　住禪住覺分，</div>
<div class='lg-row'>觀諦觀緣起，　無相無功用，</div>
<div class='lg-row'>化力淨二門，　及以菩提淨，</div>
<div class='lg-row'>以此諸所說，　立地相應知。</div>
</div><p>釋曰：十一住者即十一地，住者名地故。證空者顯初住相，多住人法二無我故。證業果者顯第二住相，證業及果不壞，能護戒故。住禪者顯第三住相，能生欲界而不退禪故。住覺分者顯第四住相，能入生死而不捨覺分故。觀諦者顯第五住相，以明教化惱唯惱心，以我無故。觀緣起者顯第六住相，能不起染心而依緣起受生故。無相者顯第七住相，行雖功用而上參一道，多住無相故。無功用者顯第八住相，雖淨佛土而無起作，多住無功用故。化力者顯第九住相，四辯自在能成熟一切眾生故。淨二門者顯第十住相，三昧門、陀羅尼門極清淨故。淨菩提者顯第十一住相，一切智障斷究竟故。已說菩薩十一住相，次說菩薩依地立名。偈曰：</p>

<div class="lg regular"><div class='lg-row'>初三三行淨，　次三三慢斷，</div>
<div class='lg-row'>後三覺捨化，　第十有四名。</div>
</div><p>釋曰：於十地中建立十菩薩名。初三三行淨者，初地名見淨，菩薩得人法二見對治智故。第二地名戒淨，菩薩微細犯垢永無體故。第三地名定淨，菩薩諸禪三昧得不退故。次三三慢斷者，第四地名斷法門異慢，菩薩於諸經法破起差別慢故。第五地名斷相續異慢，菩薩入十平等心於一切相續得平等故。第六地名斷染淨異慢，菩薩如性本淨、客塵故染能住緣起法，如不起黑白差別見故。後三覺捨化者，第七地名得覺，菩薩住無相力，能念念中修三十七覺分故。第八地名行捨，菩薩住無功用無相故；亦名淨土，菩薩方便行與不退地菩薩合故。第九地名化眾生，菩薩能成熟一切眾生故。第十有四名者，一名大神通，菩薩得大神通故；二名滿法身，菩薩具無量三昧門陀羅尼門故；三名能現身，菩薩住兜率天等示相身故；四名受職，菩薩於諸佛所得受職故。已說菩薩依地立名，次說菩薩隨地修學及學果。偈曰：</p>

<div class="lg regular"><div class='lg-row'>隨次依前六，　見性修三學，</div>
<div class='lg-row'>隨次依後四，　得果有四種。</div>
</div><p>釋曰：隨次依前六見性修三學者，菩薩於初地通達真如，第二地學增上戒，第三地學增上心，第四第五第六地學增上慧。慧有二境，一法實，謂苦等四諦；二緣起，謂逆順觀十二因緣。此二境亦在第二第三地中，是故彼地亦增上慧建立。然第四地中菩提分慧增上，第五地中諦觀慧增上，第六地中緣起觀慧增上，故此三地建立增上慧學。隨次依後四得果有四種者，依第七地得無相有功用住，為第一果。依第八地得無相無功用住，為第二果。依第九地得成熟眾生，為第三果。依第十地得二門成熟，為第四果。已說隨地修學及學果，次說菩薩隨地修習無流五陰。偈曰：</p>

<div class="lg regular"><div class='lg-row'>見性淨三身，　亦在前六地，</div>
<div class='lg-row'>餘地淨餘二，　遠離五障故。</div>
</div><p>釋曰：初地見性如前解，第二地中戒身清淨，第三地中定身清淨，第四第五第六地中慧身清淨。後四地及佛地，解脫身、解脫知見身清淨，由離五障故。五障者，第七地中以執相無知為障，第八地中以功用無知為障，第九地中以不能化生無知為障，第十地中以未淨二門無知為障。佛地中以礙障無知為障，謂此無知能礙聲聞緣覺境界智，諸佛知一切境無礙，由解脫此障故。已說菩薩隨地修無流五陰，次說菩薩隨地成就未成就。偈曰：</p>

<div class="lg regular"><div class='lg-row'>未成就成就，　成復未成成，</div>
<div class='lg-row'>如地建立知，　分別無分別。</div>
</div><p>釋曰：未成就成就者，彼信行地是未成就，自餘諸地是名成就。成復未成成者，於前成就地中復有未成就成就，七地已還名未成就，有功用故。八地已上是名成就，無功用故。問：前說歡喜地亦是成就，此義云何？答：如地建立知分別無分別，此由於地建立中知唯分別，於此分別亦無分別，所執能執俱無體故，約此義故說名成就。偈曰：</p>

<div class="lg regular"><div class='lg-row'>應知諸地中，　修習及成就，</div>
<div class='lg-row'>此二不思議，　諸佛境界故。</div>
</div><p>釋曰：菩薩於諸地中各有修習及成就，應知地地皆不可思議，由諸菩薩內自證覺是諸佛所知非餘人境界故。已說菩薩隨地成就未成就，次說菩薩入地十種相。偈曰：</p>

<div class="lg regular"><div class='lg-row'>明信及無劣，　無怯亦無待，</div>
<div class='lg-row'>通達及平等，　離偏亦離著，</div>
<div class='lg-row'>及以知方便，　亦在聖眾生，</div>
<div class='lg-row'>如此十種相，　地地皆圓滿。</div>
</div><p>釋曰：入地菩薩地地皆有十相。何者為十？一明信、二無劣、三無怯、四無待、五通達、六平等、七離偏、八離著、九知方便、十聖眾生。明信者，於自地得明，於諸法中除無知故；於他地得信，於後諸地生願樂故。無劣者，聞深妙法不驚怖故。無怯者，行難行行，極勇猛故。無待者，起自地行不待教故。通達者，他地方便能起故。平等者，普於眾生同自心故。離偏者，耳聞毀譽無高下故。離著者，得輪王等位無愛染故。知方便者，知諸法不可得，為佛方便故。聖眾生者，諸佛徒眾恒在生故。此等十相地地皆具應知。已說菩薩入地十種相，次說菩薩地中十度相。偈曰：</p>

<div class="lg regular"><div class='lg-row'>有欲無六障，　其次無亂慧，</div>
<div class='lg-row'>不漂亦不迴，　事友及供養，</div>
<div class='lg-row'>迴向將生勝，　修善與戲通，</div>
<div class='lg-row'>功德藏如是，　佛子十六相。</div>
</div><p>釋曰：諸菩薩於諸地中得十度，有十六相。何者十六？一有欲樂，行諸度故。二無慳，離施障故。三無違，離戒障故。四無恚，離忍障故。五無懈，離進障故。六慈悲，離定障故。慈悲能與樂拔苦，是瞋惱對治，由定得故。七無惡慧，離慧障故。惡慧有三，謂自性分別、隨憶分別、顯示分別，此能斷故。八無亂慧，離異乘心故。九不漂，不為人天勝樂醉其心故。十不迴，不為不成就苦及難行苦退其心故。十一事友，依佛所示善知識聞大乘故。十二供養，供養三寶故。十三迴向，善巧方便故。十四生勝，此顯願波羅蜜相，離八難處不離諸佛菩薩故。十五修善，此顯力波羅蜜相，無間修諸善根故。十六戲通，此顯智波羅蜜相，遊戲諸大神通功德故。菩薩若得此相，則為一切眾中上首，是名佛子十六相。已說菩薩地中十度相，次說菩薩度度五功德。偈曰：</p>

<div class="lg regular"><div class='lg-row'>地地昇進時，　度度有五德，</div>
<div class='lg-row'>二及二及一，　應知止觀俱。</div>
</div><p>釋曰：地地昇進時度度有五德者，菩薩於一一地修一一度，於一一度皆具五種功德。何者為五？一滅習、二得猗、三圓明、四相起、五廣因。滅習者，一一剎那滅除依中習氣聚故。得猗者，離種種相得法樂故。圓明者，遍知一切種不作分段故。相起者，由入大地無分別相生故。廣因者，為滿為淨一切種法身福聚智聚攝令增長故。二及二及一應知止觀俱者，此中應知，初二功德是奢摩他分，次二功德是毘鉢舍那分，第五功德是俱分。已說菩薩度度五功德，次釋菩薩十地名。偈曰：</p>

<div class="lg regular"><div class='lg-row'>見真見利物，　此處得歡喜；</div>
<div class='lg-row'>出犯出異心，　是名離垢地；</div>
<div class='lg-row'>求法持法力，　作明故名明；</div>
<div class='lg-row'>惑障智障薪，　能燒是焰慧；</div>
<div class='lg-row'>難退有二種，　能退故難勝；</div>
<div class='lg-row'>不住二法觀，　恒現名現前；</div>
<div class='lg-row'>雜道隣一道，　遠去名遠行；</div>
<div class='lg-row'>相想無相想，　動無不動地；</div>
<div class='lg-row'>四辯智力巧，　說善稱善慧；</div>
<div class='lg-row'>二門如雲遍，　雨法名法雲。</div>
</div><p>釋曰：見真見利物此處得歡喜者，菩薩於初地中一見真如，謂見自利，昔曾未見今時始見，去菩提近故。二見利物，謂見利他，一一剎那能成熟百眾生故。由此二見起勝歡喜，故名歡喜地。出犯出異心是名離垢地者，菩薩於二地中出二種垢，一出犯戒垢、二出起異乘心垢。由出二垢故，名離垢地。如《十地經》說：我等應得應淨一切種智故勤精進。求法持法力作明故名明者，菩薩於三地中得三昧自在力，於無量佛法能求能持，得大法明為他作明。由能以法自明明他，故名明地。惑障智障薪能燒是焰慧者，菩薩於四地中以菩提分慧為焰自性，以惑智二障為薪自性。此地菩薩能起慧焰燒二障薪故，名焰慧地。難退有二種能退故難勝者，菩薩於五地中有二種難，一勤化眾生心無惱難、二眾生不從化心無惱難。此地菩薩能退二難、於難得勝故，名難勝地。不住二法觀恒現名現前者，菩薩於六地中依般若力，能不住生死涅槃二法。如此觀慧恒現在前故，名現前地。雜道隣一道遠去名遠行者，菩薩於七地中近一乘道，故名遠去。問：誰是遠去？答：功用方便究竟此遠能去，由此遠去故名遠行地。相想無相想動無不動地者，菩薩於八地中有相想及無相有功用想，二想俱不能動，由無此動故，故名不動地。四辯智力巧說善稱善慧者，菩薩於九地中四無礙慧最為殊勝，於一剎那頃三千世界所有人天異類異音異義異問，此地菩薩能以一音普答眾問遍斷眾疑，由此說善故名善慧地。二門如雲遍雨法名法雲者，菩薩於十地中，由三昧門及陀羅尼門攝一切聞熏習因，遍滿阿梨耶識中，譬如浮雲遍滿虛空，能以此聞熏習雲，於一一剎那、於一一相、於一一好、於一一毛孔，雨無量無邊法雨，充足一切可化眾生。由能如雲雨法故，名法雲地。問：釋別名已，云何名住？云何名地？偈曰：</p>

<div class="lg regular"><div class='lg-row'>為集諸善根，　樂住故說住，</div>
<div class='lg-row'>數數數無畏，　復以地為名。</div>
</div><p>釋曰：為集諸善根樂住故名住者，諸菩薩為成就種種善根，於一切時樂住一切地，是故諸地說名為住。數數數無畏復以地為名者，步彌耶名為地。步者，數數義。彌者，實數義。耶者，無畏義。諸菩薩欲進上地，於一一地中數數斷障礙、數數得功德，是名數數義。地以十數為量，諸菩薩於一一地中知斷爾所障礙、知得爾所功德、知此不虛，是名實數義。上地是無畏處，諸菩薩畏於自地中退失自他利功德進求上地，是名無畏義。由此三義，故名為地。已說菩薩十地名，次說菩薩四種得地差別。偈曰：</p>

<div class="lg regular"><div class='lg-row'>由信及由行，　由達亦由成，</div>
<div class='lg-row'>應知諸菩薩，　得地有四種。</div>
</div><p>釋曰：四種得地者，一由信得、二由行得、三由通達得、四由成就得。由信者，以信得諸地故，如信地中說。由行者，以正行得諸地故。諸菩薩於大乘法有十種正行：一書寫、二供養、三流傳、四聽受、五轉讀、六教他、七習誦、八解說、九思擇、十修習。此十正行能生無量功德聚，此行得地故名行得。通達者，通達第一義諦，乃至七地名通達。得成就者，八地至佛地名成就得。已說菩薩四種得地，差別次說菩薩四種修行差別。偈曰：</p>

<div class="lg regular"><div class='lg-row'>諸度諸覺分，　諸通及諸攝，</div>
<div class='lg-row'>為大亦為小，　俱入亦俱成。</div>
</div><p>釋曰：總說一切菩薩行不過四種，一波羅蜜行、二菩提分行、三神通行、四攝生行。說波羅蜜行為求大乘眾生，說菩提分行為求小乘眾生，說神通行為令二種眾生得入佛法，說攝生行為令二種眾生成熟佛法。行住品究竟。</p>
</div>
<div class='div-pin'><a id='mulu44' />
<p class='h1'>大乘莊嚴經論敬佛品第二十四</p><p>釋曰：已說菩薩行住，次說禮佛功德。偈曰：</p>

<div class="lg regular"><div class='lg-row'>合心及離心，　不離利益心，</div>
<div class='lg-row'>憐愍諸眾生，　救世我頂禮。</div>
</div><p>釋曰：此偈禮如來無量勝功德。合心者，是慈心，由與樂故。離心者，是悲心，由拔苦故。不離心者，是喜心，由恒悅故。利益心者，是捨心，由無染故。偈曰：</p>

<div class="lg regular"><div class='lg-row'>一切障解脫，　一切世間勝，</div>
<div class='lg-row'>一切處遍滿，　心脫我頂禮。</div>
</div><p>釋曰：此偈禮如來三處勝功德。一切障解脫者，顯解脫勝，由一切惑障、一切智障得解脫故。一切世間勝者，顯制入勝，由心自在，隨其所緣隨意轉故。一切處遍滿者，顯遍入勝，由一切境中智遍滿故。由此三義，心於三處而得解脫，故說心解脫。偈曰：</p>

<div class="lg regular"><div class='lg-row'>能遮彼惑起，　亦能害彼惑，</div>
<div class='lg-row'>染污諸眾生，　悲者我頂禮。</div>
</div><p>釋曰：此偈禮如來無諍勝功德。能遮彼惑起者，一切眾生應起煩惱，如來凡所作業能令不起。亦能害彼惑者，彼惑若已起，如來亦能令起對治方便。若餘人無諍，但能令他緣自不起煩惱，而不能令他起對治。如來無諍則不爾，非但令彼不起，亦能令彼起對治，是故為勝。染污諸眾生悲者我頂禮者，如來無諍三昧於一切染污眾生偏起憐愍，是故於彼名為悲者。偈曰：</p>

<div class="lg regular"><div class='lg-row'>無功用無著，　無礙恒寂靜，</div>
<div class='lg-row'>能釋一切疑，　勝智我頂禮。</div>
</div><p>釋曰：此偈禮如來願智勝功德。如來願智由五事勝：一於起無功用、二於境不著、三於中無礙、四恒時寂靜、五能釋眾疑。由此五義，是故為勝。餘人願智，一非無功用，作意起故；二非無著，假定力故；三非無礙，少分知故；四非恒靜，非常定故；五不釋疑，有無知故。偈曰：</p>

<div class="lg regular"><div class='lg-row'>所依及能依，　於言及於智，</div>
<div class='lg-row'>說者無礙慧，　善說我頂禮。</div>
</div><p>釋曰：此偈禮如來無礙勝功德。所說有二種：一所依、謂法；二能依，謂義。說具有二種：一方言、二巧智。如來於此所說及說具，慧常無礙，是故為勝。說者，即顯無礙業。開示有方，故名善說。偈曰：</p>

<div class="lg regular"><div class='lg-row'>能去及能聞，　知行知來去，</div>
<div class='lg-row'>令彼得出離，　教授我頂禮。</div>
</div><p>釋曰：此偈禮如來神通勝功德。能去者，是如意通，能往彼彼所故。能聞者，是天耳通，能聞彼彼音故。知行者，是他心通，能知彼人心行差別故。知來者，是宿住通，能知彼人前世從此因來故。知去者，是生死通，能知彼人今世從此因去故。令彼得出離者，是漏盡通，能如實為彼說法故。偈曰：</p>

<div class="lg regular"><div class='lg-row'>眾生若有見，　知定是丈夫，</div>
<div class='lg-row'>深起淨信心，　方便我頂禮。</div>
</div><p>釋曰：此偈禮如來相好勝功德。一切眾生若有見者，即知如來是大丈夫，及於如來起淨信業，由以相好為方便故。偈曰：</p>

<div class="lg regular"><div class='lg-row'>取捨住變化，　定智得自在，</div>
<div class='lg-row'>如此四清淨，　世尊我頂禮。</div>
</div><p>釋曰：此偈禮如來清淨勝功德。清淨四種：一身清淨、二緣清淨、三心清淨、四智清淨。取捨住者，顯身清淨，能於自身壽中若取若捨若住得自在故。變化者，顯緣清淨，能於諸境轉變起化得自在故。定者，顯心清淨，能於諸定出入得自在故。智者，顯智清淨，能知諸境無礙得自在故。偈曰：</p>

<div class="lg regular"><div class='lg-row'>方便及歸依，　清淨與出離，</div>
<div class='lg-row'>於此破四誑，　降魔我頂禮。</div>
</div><p>釋曰：此偈禮如來力勝功德。魔依四事破壞眾生。何者四事？一依方便誑惑眾生，言受用五塵得生善道不墮惡道。二依歸依誑惑眾生，言自在天等是歸依處餘處則非。三依清淨誑惑眾生，言世間諸定唯此清淨餘非清淨。四依出離誑惑眾生，言小乘道果唯此出離非有大乘。佛為破魔四事顯己十力。一以是非智力破魔第一事，由善方便可得生天，非惡方便故。二以自業智力破魔第二事，由自業生天，非依自在天等力故。三以禪定智力破魔第三事，由具知禪定解脫三昧三摩跋提故。四以後七智力破魔第四事，由下根等令離、上根等安置故。偈曰：</p>

<div class="lg regular"><div class='lg-row'>於智亦於斷，　於離亦於障，</div>
<div class='lg-row'>能說自他利，　摧邪我頂禮。</div>
</div><p>釋曰：此偈禮如來無畏勝功德。於智者，是說一切智無畏。於斷者，是說漏盡無畏。於離者，是說盡苦道無畏。於障者，是說障道無畏。此中智及斷是說自利功德，離及障是說利他功德。若諸外道難言：瞿曇非具一切智、非盡一切漏、說道不能盡苦、說障不能妨道。如來於此四難而能摧伏，故名無畏。偈曰：</p>

<div class="lg regular"><div class='lg-row'>在眾極治罰，　自無所護故，</div>
<div class='lg-row'>離二染正住，　攝眾我頂禮。</div>
</div><p>釋曰：在眾極治罰自無所護故者，此禮如來不護勝功德，若自有所護，在眾不能說極治罰故。離二染正住者，此禮如來念處勝功德，離二染者無喜憂故。正住者，不忘念故。由此二種功德勝故，能攝於一切徒眾，此即是業。偈曰：</p>

<div class="lg regular"><div class='lg-row'>行住一切處，　無非一切智，</div>
<div class='lg-row'>由斷一切習，　實義我頂禮。</div>
</div><p>釋曰：此偈禮如來斷習勝功德。如來於一切處一切時行住等事，無非一切智威儀，由具斷一切煩惱習故。若無一切智者，煩惱雖盡而習不盡，於行住時或逢奔車逸馬即被損害，由非一切智威儀故。如來無此事，由實有一切智故。偈曰：</p>

<div class="lg regular"><div class='lg-row'>利益眾生事，　隨時不過時，</div>
<div class='lg-row'>所作恒無謬，　不忘我頂禮。</div>
</div><p>釋曰：此偈禮如來不忘勝功德。如來作利益眾生事，恒得其時不過其時，此是不忘法業。如來所作，一切時皆實不虛，此是不忘法自性。偈曰：</p>

<div class="lg regular"><div class='lg-row'>晝夜六時觀，　一切眾生界，</div>
<div class='lg-row'>大悲具足故，　利意我頂禮。</div>
</div><p>釋曰：此偈禮如來大悲勝功德。如來以大悲故，晝夜六時觀察眾生誰退誰進，未起善根者令其得起、已起善根者令其增進。雖日六時，而實一切時恒轉法輪，由大悲具足故，此即大悲業。於一切眾生常起利益意，此是大悲自性。偈曰：</p>

<div class="lg regular"><div class='lg-row'>由行及由得，　由智及由業，</div>
<div class='lg-row'>於一切二乘，　最上我頂禮。</div>
</div><p>釋曰：此偈禮如來不共勝功德。如來有十八不共法：一身無失、二口無失、三念無失、四無異想、五無不定心、六無不知已捨、七欲無減、八精進無減、九念無減、十慧無減、十一解脫無減、十二解脫知見無<span class='corr'>減</span>、十三智知過去無著無礙、十四智知未來無著無礙、十五智知現在無著無礙、十六身業隨智慧行、十七口業隨智慧行、十八意業隨智慧行。此中由行者，攝初節六不共。由得者，攝第二節六不共。由智者，攝第三節三不共。由業者，攝第四節三不共。一切聲聞緣覺於餘一切眾生為上，如來由此四事不共故於彼上復上，故名最上。偈曰：</p>

<div class="lg regular"><div class='lg-row'>三身大菩提，　一切種得故，</div>
<div class='lg-row'>眾生諸處疑，　能除我頂禮。</div>
</div><p>釋曰：此偈禮如來種智勝功德。三身者，一自性身、二受用身、三化身，此說種智自性。問：此智於一切境知一切種復云何？答：一切眾生於一切處生疑，此智能斷，此說種智業。偈曰：</p>

<div class="lg regular"><div class='lg-row'>無著及無過，　無穢亦無息，</div>
<div class='lg-row'>無動無戲論，　清淨我頂禮。</div>
</div><p>釋曰：此偈禮如來度滿勝功德。無著者，於諸資財無所染故。無過者，於身等業永無垢故。無穢者，世法諸苦不濁心故。無息者，少有所得不即住故。無動者，心恒寂靜不散亂故。無戲論者，一切法中所有分別皆不行故。如來此六圓滿，具離六障，故名清淨。偈曰：</p>

<div class="lg regular"><div class='lg-row'>成就第一義，　出離一切地，</div>
<div class='lg-row'>於他得尊極，　解脫諸眾生，</div>
<div class='lg-row'>無盡等功德，　現在皆具足，</div>
<div class='lg-row'>世見眾亦見，　不見人天等。</div>
</div><p>釋曰：此二偈禮如來佛相勝功德。此中略說佛相有六種：一體、二因、三果、四業、五相應、六差別。由此六種表知是佛，故說佛相。成就第一義者，此是體相，由真如最清淨第一義成就故。出離一切地者，此是因相，由出離一切菩薩地故。於他得尊極者，此是果相，由於一切眾生中得第一故。解脫諸眾生者，此是業相，由能令一切眾生得解脫故。無盡等功德現世皆具足者，此是相應相。世見眾亦見不見人天等者，此是差別相。世見者，謂種種世界皆見，此是化身。眾亦見者，謂佛大弟子眾亦見，此是受用身。不見者，謂人天等一切時不見，此是自性身。此即三身差別。敬佛品究竟。</p>
<p>大乘修多羅莊嚴論極清淨時說已究竟。</p>
</div>
<p class='juan'>大乘莊嚴經論卷第十三</p>
</div><!-- end of div[@id='body'] -->
</body></html>