<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘莊嚴經論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1604
<div class='div-xu'><a id='mulu1' />
<p class='h1'>大乘莊嚴經論卷第一</p><p class="byline">太子右庶子安平男臣李百藥奉　勅序</p><p>臣聞：天帝受無上之法，景福會昌；輪王致正真之道，神祇合德。是則聖人執契，玄化潛通；至誠所感，冥功斯應。皇情西顧、法海東流，如開洪範之圖、似得圓光之夢。持綫妙典，發金口而祕綸言；書葉舊章，自龍宮而升麟閣。昔迦維馭世，大啟法門，懸明鏡於無象、運虛舟於彼岸。空有兼謝、生滅俱忘，絕智希夷之表、遺形動寂之外。然隨緣利見、應跡生知，震大地而萃人天、放神光而掩日月，百億須彌俱霑聲教、三千世界盡入隄封。愍三毒之韁鎖、矜五蔭之纏蓋，惜飛電於浮生、歎懸藤於逝水。八關云闢，開慧識於幽塗；三乘方軌，運慈心於朽宅。龍興霧集，神動天隨。大道為心，望法雲而遐舉；聞聲悟道，漸初地而依仁。遷㮈苑之喬枝、入祇園之隩室，酌智水之餘潤、承慧日之末光。既而稅駕連河、歸真雙樹，聖靈逾遠、像教浸微，大義或乖、斯文將墜。穿鑿異端、分析多緒，是末非古、殊塗別派。天親初學之輩，尚致西河之疑；龍樹究竟之儔，彌深東魯之歎。仰惟法寶，盡諦無為。故經文云：佛以法為師，佛從法生、佛依法住。豈止研幾盡性、妙物窮神，出入無間、苞含元氣而已！若夫惟天為大，寒暑運其功；謂地蓋厚，山澤通其氣。是以姬文以大聖之姿幽贊易道、丘明懷同恥之德祖述微言，諸經著論、俯同斯旨。大乘莊嚴論者，無著菩薩纂焉。菩薩以如來滅度之後，含章秀發，三十二相具體而微，八千億結承風俱解，弘通正法、莊飾經王，明真如功德之宗、顯大士位行之地，破小乘執著、成大乘綱紀。其菩提一品最為微妙，轉八識以成四智、束四智以具三身，詳諸經論所未曾有，可謂聞所未聞、見所未見。</p>
<p>聖上受飛行之寶命、總步驟於前王，屈天師之尊，智周萬物；應人皇之運，道照三明。慈惠外宣、神機內湛，端扆而役百靈、垂拱而朝萬國，彌綸造化之初、含吐陰陽之際，功成作樂既章韶舞，治定制禮言動翠華。金輪所王，封疆之固惟遠；芥城雖滿，龜鼎之祚無窮。光闡大猷，開導群品，凡諸內典，盡令翻譯。摩伽陀國三藏法師波羅頗蜜多羅，唐言明友，即中天竺剎利王之種姓也，以大唐貞觀元年十二月入京。法師戒行精勤、才識明敏，至德隣于初果、多能亞夫將聖，繼澄、什之清塵來儀上國，摽生、遠之逸氣高步玄門，帝心簡在，皇儲禮敬。其博聞強記、探幽洞微，京城大德莫不推許。粵以貞觀四年，恭承明詔。又</p>
<p>勅尚書左僕射䢴國公房玄齡、散騎常侍行太子左庶子杜正倫銓定，義學法師慧乘、慧朗、法常、智解、曇藏、智首、道岳、惠明、僧辯、僧珍、法琳、靈佳、慧賾、慧淨、玄謨、僧伽等，於勝光寺共成勝業。又勅太府卿蘭陵男蕭璟監掌修緝。三藏法師云：外國凡大小乘學，悉以此論為本；若於此不通，未可弘法。是以覃思專精，特加研究。慧淨法師，聰敏博識，受旨綴文。玄謨法師，善達方言，又兼義解，至心譯語，一無紕謬。以七年獻春此始撰定斯畢，勒成十有三卷二十四品。勅太子右庶子安平男李百藥序之云爾。</p>
</div>
<p class='juan'><a id='mulu2' />大乘莊嚴經論卷第一</p><p class="byline">無著菩薩造</p><p class="byline">大唐天竺三藏波羅頗蜜多羅譯</p>
<div class='div-pin'><a id='mulu3' />
<p class='h1'>緣起品第一</p><p>偈曰：</p>

<div class="lg regular"><div class='lg-row'>義智作諸義，　言句皆無垢，</div>
<div class='lg-row'>救濟苦眾生，　慈悲為性故。</div>
<div class='lg-row'>巧說方便法，　所謂最上乘，</div>
<div class='lg-row'>為發大心者，　略以五義現。</div>
</div><p>釋曰：莊嚴大乘經論，誰能莊嚴？答：義智能莊嚴。問：義智云何莊嚴？答：開作諸義。問：以何開作？答：以言及句。問：以何等言？以何等句？答：以無垢言、以無垢句。無垢言者，謂能至涅槃城。無垢句者，謂字句相應。若離無垢言句，則於諸義不能開曉。問：以何義故莊嚴？答：為救濟苦眾生故。問：眾生自苦，何因救濟？答：為菩薩者大悲為體，生憐愍故。問：若救他苦，莊嚴何法？答：莊嚴如來巧說方便法。問：何等方便法？答：所謂最上乘。問：為誰故莊嚴？答：為發大乘心者。問：以幾義莊嚴？答：略以五義示現。問：何者五義？偈曰：</p>

<div class="lg regular"><div class='lg-row'>譬如金成器，　譬如花正敷，</div>
<div class='lg-row'>譬如食美膳，　譬如解文字，</div>
<div class='lg-row'>譬如開寶篋，　是各得歡喜；</div>
<div class='lg-row'>五義法莊嚴，　歡喜亦如是。</div>
</div><p>釋曰：此中五譬，即譬彼五義莊嚴。如其次第，能令發大心者信向故、受教故、思惟故、修習故、證得故。問：其義云何？答：金成譬，為令信向，轉彼心故。華敷譬，為令受教，開示彼故。食膳譬，為令思惟，得法味故。解文譬，為令修習，更不思故。開篋譬，為令證得真實菩提分寶，自覺證故。由此五義分別大乘，能令彼人得生愛樂。問：若彼法自性功德具足，何義更須莊嚴為？答此問，偈曰：</p>

<div class="lg regular"><div class='lg-row'>譬如莊美質，　臨鏡生勝喜，</div>
<div class='lg-row'>妙法莊嚴已，　得喜更第一。</div>
</div><p>釋曰：譬如美質加莊像現在於鏡，則生勝喜。何以故？為有悅故。菩薩亦爾，莊嚴妙法義入自心，則生勝喜。何以故？為有問故。問：彼法有何功德須此莊嚴，強欲令他恭敬信受耶？偈曰：</p>

<div class="lg regular"><div class='lg-row'>譬如飲藥苦，　病差則為樂；</div>
<div class='lg-row'>住文及解義，　苦樂亦如是。</div>
<div class='lg-row'>譬如難事王，　因事得威力；</div>
<div class='lg-row'>如是難解義，　因解得法財。</div>
<div class='lg-row'>譬如見生寶，　不別則不愛；</div>
<div class='lg-row'>如是聞妙法，　不覺亦不喜。</div>
</div><p>釋曰：此三偈次第顯示妙法有三功德，一顯斷障因功德、二顯自在因功德、三顯妙喜因功德。問：此義云何？答：如飲苦藥，初時則苦，以難服故；後時則樂，以病差故。此法亦爾，住文時苦，味難得故；解義時樂，障病破故。如事嚴王，初時則苦，難得意故；後時則樂，與威力故。此法亦爾，思惟時苦，深難解故；思度時樂，長聖財故。如見生寶，未別時則不愛，謂無用故；識別時則深重，知有用故。此法亦爾，修行時則不喜，謂空無用故；修度時則深悅，知有大用故。緣起品究竟。</p>
</div>
<div class='div-pin'><a id='mulu4' />
<p class='h1'>大乘莊嚴經論成宗品第二</p><p>釋曰：有人疑此大乘非佛所說，云何有此功德可得？我今決彼疑網，成立大乘真是佛說。偈曰：</p>

<div class="lg regular"><div class='lg-row'>不記亦同行，　不行亦成就，</div>
<div class='lg-row'>體、非體、能治、　文異八因成。</div>
</div><p>釋曰：成立大乘，略有八因；一者不記、二者同行、三者不行、四者成就、五者體、六者非體、七者能治、八者文異。第一不記者，先法已盡後佛正出，若此大乘非是正法，何故世尊初不記耶？譬如未來有異，世尊即記。此不記故，知是佛說。第二同行者，聲聞乘與大乘非先非後一時同行，汝云何知此大乘獨非佛說？第三不行者，大乘深廣，非忖度人之所能信，況復能行外道制諸論，彼種不可得，是故不行。由彼不行，故是佛說。第四成就者，若汝言餘得菩提者說有大乘，非是今佛說有大乘。若作此執，則反成我義。彼得菩提，亦即是佛，如是說故。第五體者，若汝言餘佛有大乘體，此佛無大乘體。若作此執，亦成我義。大乘無異，體是一故。第六非體者，若汝言此佛無大乘體，則聲聞乘亦無體。若汝言聲聞乘是佛說故有體，大乘非佛說故無體。若作此執，有大過失。若無佛乘而有佛出說聲聞乘者，理不應故。第七能治者，由依此法修行得無分別智，由無分別智能破諸煩惱。由此因故，不得言無大乘。第八文異者，大乘甚深非如文義，不應一向隨文取義，言非佛語。復次若汝言初不記者，由佛無功用心捨故。若作此執，是義不然。偈曰：</p>

<div class="lg regular"><div class='lg-row'>諸佛三因緣，　現見亦護法，</div>
<div class='lg-row'>如來智無礙，　捨者不應爾。</div>
</div><p>釋曰：若此大乘非佛說者，是為大障。諸佛有三因緣，何故不記？一無功用智恒起、是眼恒見。二恒作正勤、守護正法。三如來智力無有障礙。由此三因，汝言捨而不記者，不應道理。復次若汝言有體者，即聲聞乘是大乘體。何以故？即以此乘得大菩提故。若作此執，是義不然。偈曰：</p>

<div class="lg regular"><div class='lg-row'>非全非不違，　非行非教授，</div>
<div class='lg-row'>是故聲聞乘，　非即是大乘。</div>
</div><p>釋曰：有四因緣，非即以聲聞乘為大乘體，非全故、非不違故、非行故、非教授故。非全者，聲聞乘無有利他教授，但為自厭離欲解脫而教授故。非不違者，若言聲聞乘以自方便而教授他，即是他利教授。是義不然。何以故？雖以自利安他，彼亦自求涅槃勤行方便，不可以此得大菩提故。非行者，若汝言若能久行聲聞乘行則得大菩提果。是義不然，非方便故。聲聞乘非大菩提方便，不以久行，非方便能得大乘果。譬如搆角求乳，不可得故。非教授者，如大乘教授，聲聞乘無。是故聲聞乘不得即是大乘。復次今更示汝相違義。偈曰：</p>

<div class="lg regular"><div class='lg-row'>發心與教授，　方便及住持，</div>
<div class='lg-row'>時節下上乘，　五事一切異。</div>
</div><p>釋曰：聲聞乘與大乘有五種相違，一發心異、二教授異、三方便異、四住持異、五時節異。聲聞乘若發心、若教授、若勤方便，皆為自得涅槃故。住持亦少，福智聚小故。時節亦少，乃至三生得解脫故。大乘不爾，發心、教授、勤方便皆為利他故。住持亦多，福智聚大故。時節亦多，經三大阿僧祇劫故。如是一切相違，是故不應以小乘行而得大乘果。復次若汝言佛語有三相：一者入修多羅、二者顯示毘尼、三者不違法空。汝以一切法無自性而為教授，違此三相，故非佛語。若作此執，是義不然。偈曰：</p>

<div class="lg regular"><div class='lg-row'>入自大乘經，　現自煩惱滅，</div>
<div class='lg-row'>廣大甚深義，　不違自法空。</div>
</div><p>釋曰：今此大乘亦不違三相，入自大乘修多羅故、現自煩惱毘尼故，由菩薩以分別為煩惱故。廣大甚深即是菩薩法空，不違此空得大菩提故。是故此乘與三相不相違。復次前說不行者，我今更示此義令汝信受。偈曰：</p>

<div class="lg regular"><div class='lg-row'>有依及不定，　緣俗亦不普，</div>
<div class='lg-row'>退屈忖度人，　寧解大乘義？</div>
</div><p>釋曰：由有五因，彼忖度者不能得入大乘境界，彼智有依故、不定故、緣俗故、不普故、退屈故。彼有依者，智依教生，非證智故。不定者，有時更有異智生故。緣俗者，忖度世諦，不及第一義諦故。不普者，雖緣世諦但得少解，不解一切故。退屈者，諍論辯窮即默然故。大乘者即無所依乃至終不退屈。不退屈者，無量經中有百千偈說大乘法，由得此法辯才無盡，是故大乘非忖度人境。問：汝說聲聞乘非佛菩提方便，若爾何者是耶？偈曰：</p>

<div class="lg regular"><div class='lg-row'>廣大及甚深，　成熟無分別，</div>
<div class='lg-row'>說此二方便，　即是無上乘。</div>
</div><p>釋曰：廣大者，謂諸神通，由極勤方便令他信解故。甚深者，謂無分別智，由難行故。如其次第，一為成熟眾生、二為成熟佛法，即說此二為無上菩提方便，此二方便即是無上乘體。問：若爾，有人於中怖畏，過失云何？偈曰：</p>

<div class="lg regular"><div class='lg-row'>不應怖而怖，　由怖被燒然，</div>
<div class='lg-row'>怖引非福故，　長時過患起。</div>
</div><p>釋曰：若人非怖畏處妄生怖畏，是人即墮極熱惡道而被燒然。何以故？由此怖畏引大非福聚生，由此罪故能令是人經無量劫受大熱惱。問：彼人復有何因生此怖畏？偈曰：</p>

<div class="lg regular"><div class='lg-row'>非性非法朋，　少慧少因力，</div>
<div class='lg-row'>怖此深妙法，　退失大菩提。</div>
</div><p>釋曰：若人生怖，由四因緣：一非種性，離菩薩性故。二非法朋，離善知識故。三少慧力，未解大乘法空故。四少因力，先世不種諸波羅蜜自性善根故。由此因緣，於甚深妙法橫生怖想，由此想故於大菩提福智二聚應得不得，是名為退。汝今應知，此退過患最極深重。已說怖過及怖因，次說不應怖畏因。偈曰：</p>

<div class="lg regular"><div class='lg-row'>無異即互無，　有異即險處，</div>
<div class='lg-row'>無譬種種說，　續說多門說。</div>
<div class='lg-row'>非有如文義，　諸佛甚深體，</div>
<div class='lg-row'>聰慧正觀人，　應知不應怖。</div>
</div><p>釋曰：無異即互無者，若汝言聲聞乘即是大乘，無異大乘體。若如是者，即聲聞、辟支佛乘復無有體。何以故？由得佛故。如是一切皆是佛乘，何因怖耶？有異即險處者，若汝許有異大乘體，此體即是一切智道。最為第一險處，由難度故，此應仰信，何因怖耶？無譬者，於一時中無二大乘並出可以相比，何因怖一不怖二耶？種種說者，今此大乘非獨說空，亦說大福智聚。應解此意，何因獨怖空耶？續說者，一切時中決定相續說空，汝非乍聞，何因怖耶？多門說者，彼彼經中多門異說顯大要用，破諸分別，得無分別智。若異此說無大用者，如來但應言空，不說如、法性、實際等。既說有多門，何因獨怖空耶？非有如文義者，大乘甚深不如文義，何因隨文取義而怖空耶？諸佛甚深體者，佛性甚深卒難覺識，應求了別，何因怖耶？由如是等因緣故，聰慧正觀人於此大乘不應怖畏。已說不應怖畏因，次說能行此法智。偈曰：</p>

<div class="lg regular"><div class='lg-row'>隨次聞思修，　得法及得慧，</div>
<div class='lg-row'>此智行此法，　未得勿非毀。</div>
</div><p>釋曰：若人最初依善知識能起正聞，次於正義能起正憶，次於真實境界得生正智，次從彼彼得證法果，次從彼後起解脫智，是人此智隨深入遠能行此法。汝若自無此智，不應決定言非佛語。已說能行此法智，次遮怖畏此法句。偈曰：</p>

<div class="lg regular"><div class='lg-row'>不解解不深，　深非思度解，</div>
<div class='lg-row'>解深得解脫，　諸怖不應爾。</div>
</div><p>釋曰：不解者，若汝言如是深法非我所解。如是起怖畏者，不應爾。解不深者，若汝言佛解亦不深。如其解深，何故說深？如是起怖畏者，不應爾。深非思度解者，若汝言何故此深非思量境界？如是起怖畏者，不應爾。解深得解脫者，若汝言何故獨解深義能得解脫，非思量人能得解脫？如是起怖畏者，不應爾。如是已遮怖畏此法句，次以不信成立大乘。偈曰：</p>

<div class="lg regular"><div class='lg-row'>由小信界伴，　不解深大法，</div>
<div class='lg-row'>由汝不解故，　成我無上乘。</div>
</div><p>釋曰：小信者，狹劣信解故。小界者，阿梨耶識中熏習小種子故。小伴者，相似信界為眷屬故。此三若小，則不信別有大乘。由此不信，則成我所立是無上法。已說成立大乘，次遮謗毀大乘。偈曰：</p>

<div class="lg regular"><div class='lg-row'>隨聞而得覺，　未聞慎勿毀，</div>
<div class='lg-row'>無量餘未聞，　謗者成癡業。</div>
</div><p>釋曰：汝隨少聞得有覺悟，不應隨聞復生謗毀。汝於未聞，無信可爾。何以故？不積善故未聞者多，慎勿謗毀。汝無簡別若生謗毀，更增癡業，壞前聞故。已遮謗毀，次遮邪思。偈曰：</p>

<div class="lg regular"><div class='lg-row'>如文取義時，　師心退真慧，</div>
<div class='lg-row'>謗說及輕法，　緣此大過生。</div>
</div><p>釋曰：師心者，謂自見取，非智者邊求義故。退真慧者，如實真解未得退故。謗說者，毀善說故。輕法者，嫉所聞故。緣此非福，次身受大苦報，是名大過起。已遮邪思，次遮惡意。偈曰：</p>

<div class="lg regular"><div class='lg-row'>惡意自性惡，　不善不應起，</div>
<div class='lg-row'>況移於善處，　應捨大過故。</div>
</div><p>釋曰：惡意者，是憎嫉心。自性惡者，此心是自性罪，尚不可於過失法中起，何況於非過法中起，是故急應須捨大過患故。成宗品究竟。</p>
</div>
<div class='div-pin'><a id='mulu5' />
<p class='h1'>大乘莊嚴經論歸依品第三</p><p>釋曰：如此已成立大乘。次依大乘攝勝歸依。偈曰：</p>

<div class="lg regular"><div class='lg-row'>若人歸三寶，　大乘歸第一，</div>
<div class='lg-row'>一切遍勇猛，　得果不及故。</div>
</div><p>釋曰：一切歸依三寶中，應知大乘歸依最為第一。何以故？由四種大義自性勝故。何者四義？一者一切遍義、二者勇猛義、三者得果義、四者不及義。此義後當說。由此四義多有留難，諸歸依者或能不能，能者為勝。已說歸依勝，次勸勝歸依。偈曰：</p>

<div class="lg regular"><div class='lg-row'>難起亦難成，　應須大志意，</div>
<div class='lg-row'>為成自他利，　當作勝歸依。</div>
</div><p>釋曰：難起者，所謂勝願，由弘誓故。難成者，所謂勝行，由經無量劫故。由如此難，應須發大志意。何以故？為欲成就他利與自利故。他利者，所謂願行，由願行是名聞因故。自利者，所謂大義，由大義是自體果故。前說四義，今當先說一切遍義。偈曰：</p>

<div class="lg regular"><div class='lg-row'>眾生遍乘遍，　智遍寂滅遍，</div>
<div class='lg-row'>是名智慧者，　四種一切遍。</div>
</div><p>釋曰：大乘歸依者，有四種一切遍：一者眾生一切遍，欲度一切眾生故。二者乘一切遍，善解三乘故。三者智一切遍，通達二無我故。四者寂滅一切遍，生死涅槃體是一味，過惡功德不分別故。已說一切遍義，次說勇猛義。偈曰：</p>

<div class="lg regular"><div class='lg-row'>悕望佛菩提，　不退難行行，</div>
<div class='lg-row'>諸佛平等覺，　勇猛勝有三。</div>
</div><p>釋曰：大乘歸依，有三種勝勇猛：一願勝勇猛，歸依佛時求大菩提多生歡喜，知勝功德故。二者行勝勇猛，起修行時不退不屈，難行行故。三者果勝勇猛，至成佛時與一切諸佛平等覺故。復次由此勇猛，彼諸佛子恒得善生。偈曰：</p>

<div class="lg regular"><div class='lg-row'>發心與智度，　聚滿亦大慈，</div>
<div class='lg-row'>種子及生母，　胎藏乳母勝。</div>
</div><p>釋曰：菩薩善生，有四義：一者種子勝，以菩提心為種子故。二者生母勝，以般若波羅蜜為生母故。三者胎藏勝，以福智二聚住持為胎藏故。四者乳母勝，以大悲長養為乳母故。復次善生者，由勇猛故恒得勝身。偈曰：</p>

<div class="lg regular"><div class='lg-row'>妙相成生力，　大樂大方便，</div>
<div class='lg-row'>如此四成就，　是名為勝身。</div>
</div><p>釋曰：菩薩身勝，有四種：一者色勝，得妙相嚴身，勝轉輪王等相故。二者力勝，得成熟眾生自在力故。三者樂勝，得寂滅上品佛地無邊樂故。四者智勝，得救一切眾生大巧方便故。此四成就，是名佛子善生，所謂色成就、力成就、樂成就、智成就。復次由此勇猛，得與王子相似。偈曰：</p>

<div class="lg regular"><div class='lg-row'>光授法自在，　巧說善治攝，</div>
<div class='lg-row'>由此四因故，　佛種則不斷。</div>
</div><p>釋曰：由四因緣，王種不斷：一者入位受職、二者增上無違、三者善能決判、四者分明賞罰。善生佛子亦爾。一者蒙光授，謂一切諸佛與大光明令受職故。二者法自在，謂於一切法中智慧自在他無違故。三者能巧說，謂對佛眾中善說法故。四者善治罰，謂於學戒者過惡能治功德能攝故。復次由此勇猛，得與大臣相似。偈曰：</p>

<div class="lg regular"><div class='lg-row'>入度見覺分，　持密利眾生，</div>
<div class='lg-row'>由此四因故，　得似於大臣。</div>
</div><p>釋曰：有四種因，是大臣功德：一者入王禁宮、二者見王妙寶、三者祕王密語、四者自在賞賜。勇猛菩薩亦爾，一者常得善入諸波羅蜜；二者常見處處經中大菩提分寶，由不忘法故；三者常持如來身口意密；四者常能利益無邊眾生。已說勇猛義，次說得果義。偈曰：</p>

<div class="lg regular"><div class='lg-row'>福德及尊重，　有樂亦苦滅，</div>
<div class='lg-row'>證樂證法陰，　習盡有滅捨。</div>
</div><p>釋曰：大乘歸依者，得此八果：一者信解時得大福德聚。二者發心時得三有尊重。三者故意受生時得三有中樂。四者解自他平等時得大苦聚滅，亦得滅一切眾生苦力。五者入無生忍時覺證最上樂。六者得菩提時證大法陰。法陰者所謂法身，如此法身名為大、名為勝、名為常、名為善聚。是無邊修多羅等法藏故名大，一切法中最上故名勝，永無有盡故名常，為力無畏等善法積聚故名善聚。七者得熏習聚盡永滅無餘。八者得有滅捨。有捨者，不住生死；滅捨者，不住涅槃。已說得果義，次說不及義。偈曰：</p>

<div class="lg regular"><div class='lg-row'>大體及大義，　無邊及無盡，</div>
<div class='lg-row'>由善世出世，　成熟神通故。</div>
</div><p>釋曰：大乘歸依者所有善根，由四因故，一切聲聞辟支佛所不能及。一者大體、二者大義、三者無邊、四者無盡。問：此云何？答：大體者，謂世間善根，已得超過二乘故。大義者，謂出世善根，二乘出世但自利故。無邊者，謂成熟善根，能成熟無邊眾生故。無盡者，謂神通善根，至無餘涅槃亦無盡故。已說歸依勝義，次說歸依差別。偈曰：</p>

<div class="lg regular"><div class='lg-row'>希望及大悲，　種智亦不退，</div>
<div class='lg-row'>三出及二得，　差別有六種。</div>
</div><p>釋曰：歸依差別，有六種：一自性、二因、三果、四業、五相應、六品類。悕望為自性，至心求佛體故。大悲為因，為一切眾生故。種智為果，得無上菩提故。不退為業，行利他難行行不退不屈故。三出為相應，具足三乘出離行故。二得為品類，世俗得、法性得，麁細差別故。已說功德差別，次說行差別。偈曰：</p>

<div class="lg regular"><div class='lg-row'>歸依有大義，　功德聚增長，</div>
<div class='lg-row'>意悲遍世間，　廣流大聖法。</div>
</div><p>釋曰：大義謂自他利行。自利行者，謂功德增長。復有多種，若思度、若數數、若時節，皆無有量，由不可思度故、不可數知故。畢竟恒行，時無分齊故。他利行者，作意及悲遍一切眾生故、廣勤方便流大聖法故。大聖法者，大乘法故。歸依品究竟。</p>
</div>
<div class='div-pin'><a id='mulu6' />
<p class='h1'>大乘莊嚴經論種性品第四</p><p>釋曰：已說歸依義，次說種性差別。偈曰：</p>

<div class="lg regular"><div class='lg-row'>有勝性相類，　過惡及功德，</div>
<div class='lg-row'>金譬與寶譬，　九種各四種。</div>
</div><p>釋曰：種性有九種差別，一有體、二最勝、三自性、四相貌、五品類、六過惡、七功德、八金譬、九寶譬。如是九義，一一各有四種差別。此偈總舉，餘偈別釋。此中先分別有體。偈曰：</p>

<div class="lg regular"><div class='lg-row'>由界及由信，　由行及由果，</div>
<div class='lg-row'>由此四差別，　應知有性體。</div>
</div><p>釋曰：種性有體，由四種差別：一由界差別、二由信差別、三由行差別、四由果差別。由界差別者，眾生有種種界無量差別，如《多界修多羅》說。由界差別故，應知三乘種性有差別。由信差別者，眾生有種種信可得，或有因力起、或有緣力起，能於三乘隨信一乘，非信一切。若無性差別，則亦無信差別。由行差別者，眾生行行，或有能進或有不能進。若無性差別，則亦無行差別。由果差別者，眾生菩提有下中上，子果相似故。若無性差別，則亦無果差別。由此四差別，是故應知種性有體。已說種性有體，次說種性最勝。偈曰：</p>

<div class="lg regular"><div class='lg-row'>明淨及普攝，　大義亦無盡，</div>
<div class='lg-row'>由善有四勝，　種性得第一。</div>
</div><p>釋曰：菩薩種性，由四種因緣得為最勝，一由善根明淨、二由善根普攝、三由善根大義、四由善根無盡。何以故？非諸聲聞等善根，如是明淨故。非一切人善根，攝力無畏等故。餘人善根無他利故、餘人善根涅槃時盡故。菩薩善根不爾，由此為因，種性最勝。已說種性最勝，次說種性自性。偈曰：</p>

<div class="lg regular"><div class='lg-row'>性種及習種，　所依及能依，</div>
<div class='lg-row'>應知有非有，　功德度義故。</div>
</div><p>釋曰：菩薩種性有四種自性，一性種自性、二習種自性、三所依自性、四能依自性，彼如其次第。復次彼有者，因體有故。非有者，果體非有故。問：若爾，云何名性？答：功德度義故。度者，出生功德義。由此道理，是故名性。已說種性自性，次說種性相貌。偈曰：</p>

<div class="lg regular"><div class='lg-row'>大悲及大信，　大忍及大行，</div>
<div class='lg-row'>若有如此相，　是名菩薩性。</div>
</div><p>釋曰：菩薩種性，有四種相貌：一大悲為相，哀愍一切苦眾生故。二大信為相，愛樂一切大乘法故。三大忍為相，能耐一切難行行故。四大行為相，遍行諸波羅蜜自性善根故。已說種性相貌，次說種性品類。偈曰：</p>

<div class="lg regular"><div class='lg-row'>決定及不定，　不退或退墮，</div>
<div class='lg-row'>遇緣如次第，　品類有四種。</div>
</div><p>釋曰：菩薩種性品類，略說有四種：一者決定、二者不定、三者不退、四者退墮，如其次第。決定者，遇緣不退。不定者，遇緣退墮。已說種性品類，次說種性過失。偈曰：</p>

<div class="lg regular"><div class='lg-row'>應知菩薩性，　略說有四失，</div>
<div class='lg-row'>習惑與惡友，　貧窮屬他故。</div>
</div><p>釋曰：菩薩種性過失，略說有四種：一者習惑，功德不行、煩惱多行故。二者惡友，離善知識、狎弊人故。三者貧窮，所須眾具皆乏少故。四者屬他，繫屬於人，不自在故。已說種性過失，次說種性功德。偈曰：</p>

<div class="lg regular"><div class='lg-row'>功德亦四種，　雖墮於惡道，</div>
<div class='lg-row'>遲入復速出，　苦薄及悲深。</div>
</div><p>釋曰：菩薩種性雖有如前過失，若墮惡道，應知於中復有四種功德：一者遲入，不數墮故。二者速出，不久住故。三者苦薄，逼惱輕故。四者悲深，哀愍眾生亦成就故。已說種性功德，次說種性金譬。偈曰：</p>

<div class="lg regular"><div class='lg-row'>譬如勝金性，　出生有四種，</div>
<div class='lg-row'>諸善及諸智，　諸淨諸通故。</div>
</div><p>釋曰：勝金性者，所出有四義：一者極多、二者光明、三者無垢、四者調柔。菩薩種性亦爾，一者為無量善根依止、二者為無量智慧依止、三者為一切煩惱障智障得清淨依止、四者為一切神通變化依止。已說種性金性譬，次說種性寶性譬。偈曰：</p>

<div class="lg regular"><div class='lg-row'>譬如妙寶性，　四種成就因，</div>
<div class='lg-row'>大果及大智，　大定大義故。</div>
</div><p>釋曰：妙寶性者，四種成就依止：一者真成就依止、二者色成就依止、三者形成就依止、四者量成就依止。菩薩種性亦爾，一者為大菩提因；二者為大智因；三者為大定因，定者由心住故；四者為大義因，成就無邊眾生故。已廣分別性位，次分別無性位。偈曰：</p>

<div class="lg regular"><div class='lg-row'>一向行惡行，　普斷諸白法，</div>
<div class='lg-row'>無有解脫分，　善少亦無因。</div>
</div><p>釋曰：無般涅槃法者，是無性位。此略有二種：一者時邊般涅槃法、二者畢竟無涅槃法。時邊般涅槃法者，有四種人：一者一向行惡行、二者普斷諸善法、三者無解脫分善根、四者善根不具足。畢竟無涅槃法者，無因故，彼無般涅槃性，此謂但求生死、不樂涅槃人。已說無性，次說令入。偈曰：</p>

<div class="lg regular"><div class='lg-row'>廣演深大法，　令信令極忍，</div>
<div class='lg-row'>究竟大菩提，　二知二性勝。</div>
</div><p>釋曰：廣演深大法者，為利他故。謂無智者，令得大信。已大信者，令成就極忍，能行不退。已極忍者，令究竟成就無上菩提。二知者，謂諸凡夫及諸聲聞。若得如是，彼諸二人則知自性性德圓滿性最為殊勝。問：云何勝？偈曰：</p>

<div class="lg regular"><div class='lg-row'>增長菩提樹，　生樂及滅苦，</div>
<div class='lg-row'>自他利為果，　此勝如吉根。</div>
</div><p>釋曰。如是種性能增長極廣功德大菩提樹、能得大樂、能滅大苦、能得自他利樂以為大果，是故此性最為第一，譬如吉祥樹根。菩薩種性亦爾。種性品究竟。</p>
</div>
<p class='juan'>大乘莊嚴經論卷第一</p>
</div><!-- end of div[@id='body'] -->
</body></html>