<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘莊嚴經論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu40' />大乘莊嚴經論卷第十二</p><p class="byline">無著菩薩造</p><p class="byline">大唐天竺三藏波羅頗蜜多羅譯</p>
<div class='div-pin'><a id='mulu41' />
<p class='h1'>功德品第二十二</p><p>釋曰：已說菩薩諸覺分，次說菩薩諸功德。偈曰：</p>

<div class="lg regular"><div class='lg-row'>捨身及勝位，　忍下亦長勤，</div>
<div class='lg-row'>不味不分別，　六行說希有。</div>
</div><p>釋曰：此偈顯示行希有。檀行者，若能施自身命則為希有，餘非希有。戒行者，若能棄捨勝位慕道出家則為希有，餘非希有。忍行者，若能不顧身命忍於下劣眾生則為希有，餘非希有。精進行者，若能長時正勤乃至窮生死際而不斷絕則為希有，餘非希有。禪行者，若能於勝定樂而不噉味不彼受生則為希有，餘非希有。慧行者，若能起無分別智則為希有，餘非希有。若聲聞人分別四諦而有厭離，菩薩則不爾。是名六種行希有。偈曰：</p>

<div class="lg regular"><div class='lg-row'>生在如來家，　得記并受職，</div>
<div class='lg-row'>及以得菩提，　四果說希有。</div>
</div><p>釋曰：此偈顯示果希有。菩薩有四種果：一者入初地時生如來家，是須陀洹果。二者於第八地中而得授記，是斯陀含果。三者於第十地中而得受職，是阿那含果。四者佛地，是阿羅漢果。前三是學果，第四是無學果。已說菩薩希有，次說菩薩非希有。偈曰：</p>

<div class="lg regular"><div class='lg-row'>離欲與得悲，　勝修及平等，</div>
<div class='lg-row'>依此修諸度，　是行非希有。</div>
</div><p>釋曰：若菩薩已得離欲而行布施非為希有，不染於物，物易捨故。若菩薩已得大悲而持戒、忍辱非為希有。若菩薩已得勝修，謂第八地，由無功用無分別故，行後三度非為希有。若菩薩已得自他平等心行一切諸度亦非希有，由利他時即如自利，無有退屈心故。已說菩薩非希有，次說菩薩平等心。偈曰：</p>

<div class="lg regular"><div class='lg-row'>菩薩愛眾生，　不同生五愛，</div>
<div class='lg-row'>自身與眷屬、　子友及諸親。</div>
</div><p>釋曰：此偈顯示菩薩於諸眾生得平等心。眾生有五種愛心不得平等：一愛自身、二愛眷屬、三愛兒子、四愛朋友、五愛諸親。由此五愛不得平等亦非畢竟，如人或時亦行自害。菩薩愛眾生心則平等，由不捨不退故。偈曰：</p>

<div class="lg regular"><div class='lg-row'>無偏及無犯，　遍忍起善利，</div>
<div class='lg-row'>禪亦無分別，　六度心平等。</div>
</div><p>釋曰：此偈顯示菩薩行六度得心平等。無偏者，是布施心平等，於諸求者不墮愛憎故。無犯者，是持戒心平等，乃至微細戒行亦不缺故。遍忍者，是忍辱心平等，普於勝劣眾生皆能忍故。起善利者，是精進心平等，為起一切善根及起自他一切種利而勤行故。禪亦者，是學定心平等，菩薩修定亦為起諸善根及為起諸利益而精進故。無分別者，是修慧心平等，從初發心乃至究竟所行諸度皆三輪清淨故。是名諸度心平等。已說菩薩平等心，次說菩薩饒益眾生事。偈曰：</p>

<div class="lg regular"><div class='lg-row'>令器及令禁，　耐惡與助善，</div>
<div class='lg-row'>入法亦斷疑，　六行饒益事。</div>
</div><p>釋曰：此偈顯示諸菩薩以六波羅蜜饒益諸眾生。令器者，以施饒益，令彼得成修善器故。令禁者，以戒饒益，隨其堪能而令持故。耐惡者，以忍饒益，能受眾生違逆事故。助善者，以進饒益，佐助眾生營善業故。入法者，以定饒益，迴邪入正通力能故。斷疑者，以智饒益，若凡若聖所有疑網皆除故。已說菩薩六度饒益，次說菩薩七似饒益，一似母饒益、二似父饒益、三似善友饒益、四似同侶饒益、五似健奴饒益、六似闍梨饒益、七似和上饒益。問：云何似母饒益？偈曰：</p>

<div class="lg regular"><div class='lg-row'>等心生聖地，　長善防諸惡，</div>
<div class='lg-row'>教習以多聞，　五業如慈母。</div>
</div><p>釋曰：譬如慈母於子作五種饒益業，一懷胎、二出生、三長養、四防害、五教語。菩薩饒益眾生五業亦爾，一等心向眾生、二生之於聖地、三長養諸善根、四防護諸惡作、五教習以多聞，是名菩薩五種似母業。問：云何似父饒益？偈曰：</p>

<div class="lg regular"><div class='lg-row'>令信令戒定，　令脫令勸請，</div>
<div class='lg-row'>亦為防後障，　五業如慈父。</div>
</div><p>釋曰：譬如慈父於子作五種饒益業，一下種子、二教工巧、三為娉室、四付善友、五為絕債不令後償。菩薩五業亦爾，一令起信以為聖體種子、二令學增上戒定以為工巧、三令得解脫喜樂以為娉室、四令勸請諸佛以為善友、五為遮諸障閡以為絕債，是名菩薩五種似父業。問：云何似善友饒益？偈曰：</p>

<div class="lg regular"><div class='lg-row'>祕深及呵犯，　讚持與教授，</div>
<div class='lg-row'>令覺諸魔事，　五業如善友。</div>
</div><p>釋曰：譬如善友於己作五種饒益業，一密語為覆、二惡行令斷、三善行稱譽、四所造佐助、五遮習惡事。惡事四種：一射獵、二姦非、三耽酒、四博戲。菩薩五業亦爾，一非器者祕其深說、二犯戒者如法呵責、三具戒者以善稱譽、四修行者教令速證、五魔事者即令覺知，是名菩薩五種似善友業。問：云何似同侶饒益？偈曰：</p>

<div class="lg regular"><div class='lg-row'>與樂及與利，　樂恒利亦恒，</div>
<div class='lg-row'>及以不離散，　五業如同侶。</div>
</div><p>釋曰：譬如有智同侶於己作五種饒益業，一與樂、二與利、三恒與樂、四恒與利、五不乖離。菩薩五業亦爾，一與不顛倒樂。世間成就者名樂，由此得樂受故。二與不顛倒利。出世成就者名利，由此對治煩惱病故。餘三可解。是名菩薩五種似同侶業。問：云何似健奴饒益？偈曰：</p>

<div class="lg regular"><div class='lg-row'>成生開出要，　忍害與二成，</div>
<div class='lg-row'>示以巧方便，　五業如健奴。</div>
</div><p>釋曰：譬如健奴為主作五種饒益業，一極諸所作、二得不欺誑、三忍諸打罵、四作事精好、五解巧方便。菩薩五業亦爾，一成熟眾生、二開示出要、三忍諸惡事、四與世間樂、五與出世利，是名菩薩五種似健奴業。問：云何似闍梨饒益？偈曰：</p>

<div class="lg regular"><div class='lg-row'>遍授及示要，　舒顏亦愛語，</div>
<div class='lg-row'>不求彼恩報，　五業如闍梨。</div>
</div><p>釋曰：得無生忍者說為闍梨。譬如闍梨於弟子作五種饒益業，一教其諸法、二示其速要、三身知舒顏、四口知愛語、五心無悕望。菩薩五業亦爾應知。問：云何似和上饒益？偈曰：</p>

<div class="lg regular"><div class='lg-row'>令滿及令脫，　斷障與世樂，</div>
<div class='lg-row'>及與出世利，　五業如和上。</div>
</div><p>釋曰：譬如和上於弟子作五種饒益業，一度令出家、二與其受戒、三禁斷諸過、四攝持以財、五教授以法。菩薩五業亦爾，一令滿二聚、二令得解脫、三令斷諸障、四與世間樂、五與出世利，是名菩薩五種似和上業。已說菩薩七似饒益，次說眾生六種報恩。偈曰：</p>

<div class="lg regular"><div class='lg-row'>不著及不犯，　知作亦善行，</div>
<div class='lg-row'>如是修六度，　是報菩薩恩。</div>
</div><p>釋曰：如菩薩饒益眾生，眾生報菩薩恩亦如是。不著者，布施報恩。不犯者，持戒報恩。知作者，修忍報恩。菩薩愛忍彼知而作，即是報恩。善行者，行餘三度報恩，以精進行定慧即得解脫故。後三度合名善行。已說眾生六種報恩，次說菩薩五種希望。偈曰：</p>

<div class="lg regular"><div class='lg-row'>六增及六減，　成生與進地，</div>
<div class='lg-row'>大覺是五處，　希望有五種。</div>
</div><p>釋曰：諸菩薩於五處常起希望，一希望六度增長、二希望六蔽損減、三希望成熟眾生、四希望勝進諸地、五希望無上菩提，是名五種希望。已說菩薩五種希望，次說菩薩四種不空果。偈曰：</p>

<div class="lg regular"><div class='lg-row'>斷怖與發心，　除疑亦起行，</div>
<div class='lg-row'>四事化眾生，　必定不空果。</div>
</div><p>釋曰：諸菩薩四業利益眾生，必不空果。一為說深法必得不怖、二令發菩提心必得佛果、三為之斷疑必無重起、四為說六度必能修習，是名四業不空果。已說菩薩四種不空果，次說菩薩六種正行。偈曰：</p>

<div class="lg regular"><div class='lg-row'>離求離後有，　遍起諸功德，</div>
<div class='lg-row'>修禪捨無色，　智合方便行。</div>
</div><p>釋曰：離求者，布施正行不望報故。離後有者，戒忍正行不求後有故。遍起諸功德者，精進正行。修禪捨無色者，禪定正行。智合方便行者，般若正行。三輪清淨為般若，迴向菩提為方便。如《寶積經》說：施不求報，如是廣說。已說菩薩六種正行，次說菩薩六度進退分。偈曰：</p>

<div class="lg regular"><div class='lg-row'>著財與毀禁，　慢下將墮善，</div>
<div class='lg-row'>噉味亦分別，　是退翻為進。</div>
</div><p>釋曰：六度所對治是退分因，翻彼所對治即是能對治，應知即是進分因。已說菩薩六度進退分，次說菩薩六度真似功德。偈曰：</p>

<div class="lg regular"><div class='lg-row'>假許及詐相，　誑喜亦偽勤，</div>
<div class='lg-row'>身靜口善說，　是似翻即真。</div>
</div><p>釋曰：假許者是似布施，謂語求者言：所有恣取。而彼來即悋。詐相者是似持戒，謂覆藏諸惡而詐善威儀。誑喜者是似忍辱，謂甘言虛悅，而規害待時。偽勤者是似精進，謂虛說我求佛果，而實心希世報。身靜者是似禪定，謂身口端默而惡覺擾心口。善說者是似般若，謂為他巧說而身自不行。此六是不真行，翻此不真行即為真行。已說菩薩真似功德，次說菩薩為眾生除六蔽。偈曰：</p>

<div class="lg regular"><div class='lg-row'>與彼六度行，　除彼六蔽障，</div>
<div class='lg-row'>菩薩化眾生，　地地皆如是。</div>
</div><p>釋曰：眾生有六蔽，能障彼六波羅蜜，所謂慳貪、破戒、嗔恚、懈怠、亂心、愚癡。菩薩如其次第，給其所須令行布施，乃至令行般若，使彼眾生得除六障，即是與施乃至與智。已說菩薩除眾生六蔽，次說諸佛授菩薩記。偈曰：</p>

<div class="lg regular"><div class='lg-row'>授記有二種，　人別及時別；</div>
<div class='lg-row'>轉記及大記，　此復為二種。</div>
</div><p>釋曰：授記有二種，一人差別、二時差別。人差別授記有四種：一未發心授記，謂性位；二已發心授記；三現前授記；四不現前授記。時差別授記有二種：一有數時授記、二無數時授記。復次更有二種授記：一轉授記、二大授記。轉授記者，謂記彼菩薩後於如是如來、如是時節當得授記。問：云何大授記？偈曰：</p>

<div class="lg regular"><div class='lg-row'>八地得無生，　斷慢斷功用，</div>
<div class='lg-row'>諸佛及佛子，　一體同如故。</div>
</div><p>釋曰：大授記者，謂在第八地中得無生忍時，由斷自言我當作佛慢故，及斷一切分別相功用故，得一切諸佛菩薩同一體故。問：云何同一體？答：不見諸佛諸菩薩與自己身而有差別。何以故？同一如故。偈曰：</p>

<div class="lg regular"><div class='lg-row'>剎土及名號，　時節與劫名，</div>
<div class='lg-row'>眷屬并法住，　記復有六種。</div>
</div><p>釋曰：復有此六種授記，一者於如是剎土、二者有如是名號、三者經如是時節、四者有如是劫名、五者得如是眷屬、六者如是時節正法住世。已說諸佛授記，次說菩薩六種決定。偈曰：</p>

<div class="lg regular"><div class='lg-row'>財成及生勝，　不退與修習，</div>
<div class='lg-row'>定業無功用，　六事決定成。</div>
</div><p>釋曰：菩薩由六度增上得六種決定。一者財成決定，由施常得大財成就故。二者生勝決定，由戒常得隨意受生故。三者不退決定，由忍諸苦常不退故。四者修習決定，由進恒時習善無間息故。五者定業決定，由禪成就眾生業永不退故。六者無功用決定，由智得無生忍無分別智自然住故。已說菩薩六種決定，次說菩薩六種必應作。偈曰：</p>

<div class="lg regular"><div class='lg-row'>供養及學戒，　修悲亦勤善，</div>
<div class='lg-row'>離諠深樂法，　六事必應作。</div>
</div><p>釋曰：諸菩薩為成就六度故，於諸地中決定應作六事。一者必應供養，此為成就檀度，若不長時供養則檀度不得圓滿。供養義如供養品說。二者必應學戒，此為成就戒度，若不長時學戒則戒度不得圓滿。三者必應修悲，此為成就忍度，若不長時忍諸不饒益事則忍度不得圓滿。四者必應勤善，此為成就進度，若心放逸不修諸善則進度不得圓滿。五者必應離諠，此為成就禪度，若在聚落多諍擾心則禪度不得圓滿。六者必應樂法，此為成就智度，若不遍歷諸佛聽法無厭如海納流無時盈溢則智度不得圓滿。已說菩薩六種必應作，次說菩薩六種必常作。偈曰：</p>

<div class="lg regular"><div class='lg-row'>厭塵及自省，　耐苦修善法，</div>
<div class='lg-row'>不味不分別，　六行必常起。</div>
</div><p>釋曰：諸菩薩為成就六度故，必應常作六事。一者厭塵，謂知五欲過失，譬如糞穢雖少亦臭，布施果報雖多亦苦。由不著故能行三施，此事常修則檀度圓滿。二者自省，謂晝夜六時常自省察所作三業，知過則改，此事常修則戒度圓滿。三者耐苦，若有他來作諸不饒益事，及自求法忍諸寒熱等苦，此事常修則忍度圓滿。四者修善，善謂六波羅蜜，於諸地中此事常修則進度圓滿。五者不味，謂不噉禪中勝樂，恒來欲界受生，此事常修則禪度圓滿。六者不分別，謂於三輪異相不起分別，此事常修則智度圓滿。已說菩薩六種必常作，次說菩薩六度勝類。偈曰：</p>

<div class="lg regular"><div class='lg-row'>法施及聖戒，　無生起大乘，</div>
<div class='lg-row'>定悲如實智，　六行此為勝。</div>
</div><p>釋曰：施有多種，以法施而為最上。戒有多種，以聖人所愛無流戒而為最上。忍有多種，以八地無生忍而為最上。精進有多種，以起大乘度脫眾生而為最上。定有多種，以出世第四禪與大悲合者而為最上。智有多種，以如實通達諸法智而為最上。已說菩薩六度勝類，次說四種假建立。偈曰：</p>

<div class="lg regular"><div class='lg-row'>立法及立諦，　立理亦立乘，</div>
<div class='lg-row'>五七四三種，　建立假差別。</div>
</div><p>釋曰：四種假建立者，一法假建立、二諦假建立、三道理假建立、四乘假建立。問：各有幾種？答：法假建立有五種差別，諦假建立有七種差別，道理假建立有四種差別，乘假建立有三種差別。法假建立五種者，偈曰：</p>

<div class="lg regular"><div class='lg-row'>所謂五明處，　皆是大乘種，</div>
<div class='lg-row'>修多祇夜等，　類有差別故。</div>
</div><p>釋曰：法假建立五種，即是五明論，此五皆是大乘修多羅、祇夜等種類差別。五明處如覺分品說。諦假建立七種者，偈曰：</p>

<div class="lg regular"><div class='lg-row'>輪轉及空相，　唯識與依止，</div>
<div class='lg-row'>邪行亦清淨，　正行如七種。</div>
</div><p>釋曰：七種差別即是七如，一輪轉如、二空相如、三唯識如、四依止如、五邪行如、六清淨如、七正行如。輪轉如者謂生死，即是三界心心法此從分別起，此分別復從因緣起，不從自在等因生，亦非無因生。由分別境界空故，一切時但有分別、依他二性輪轉。空相如者，謂法無我，一切諸法同一空如以為相故。唯識如者，謂無分別智。依止如者，謂苦諦。此有二種：一器世間、二眾生世間。邪行如者，謂集諦，此即是愛。清淨如者，謂滅諦，此有二種：一煩惱障淨、二智障淨。正行如者，謂道諦。如此七種如，名諦假建立。此中應知三種如是分別、依他二性，謂輪轉如、依止如、邪行如。四種如是真實性，謂空相如、唯識如、清淨如、正行如故。分別依他二性攝者即是世諦，真實性攝者即是真諦。道理假建立四種者，偈曰：</p>

<div class="lg regular"><div class='lg-row'>正思正見果，　擇法現等量，</div>
<div class='lg-row'>亦說不思議，　道理有四種。</div>
</div><p>釋曰：道理假建立有四種，一相待道理、二因果道理、三成就道理、四法然道理。相待道理者，所謂正思，由待正思出世正見方始得起，離正思惟更無別方便故。因果道理者，所謂正見及果。成就道理者，所謂以現等量簡擇諸法。法然道理者，所謂不可思議處，此法已成故如。問：何故正思能起正見？此已成就不應更思。何故正見能斷煩惱及得於滅？此已成就不可更思。諸如是義悉是法然道理，如此四種名道理假建立。乘假建立三種者，偈曰：</p>

<div class="lg regular"><div class='lg-row'>心說行聚果，　五各下中上，</div>
<div class='lg-row'>依此三品異，　建立有三乘。</div>
</div><p>釋曰：依五義、三品建立三乘。五義者，一心、二說、三行、四聚、五果。三品者，謂下、中、上。若聲聞，五事俱下：心下者求自解脫，說下者說自利法，行下者行自利行，聚下者福智狹小但三生等，果下者得聲聞果。若緣覺乘，五事俱中。若菩薩乘，五事俱上。心上者，謂四種恩心，如《金剛波若經》說。說上者，如其恩心，作如是說法。行上者，如其說法，作如是行行。聚上者，如其行行，得如是聚滿。果上者，如其聚滿，得無上菩提。復次若聲聞乘，從他聞法內自思惟，以分別智得果。若緣覺乘，不從他聞，內自思惟，亦以分別智得果。若菩薩乘，不從他聞，以無分別智得果。此三種名乘假建立。已說四種假建立，次說菩薩四種求知。偈曰：</p>

<div class="lg regular"><div class='lg-row'>名物互為客，　二性俱是假，</div>
<div class='lg-row'>二別不可得，　是名四求義。</div>
</div><p>釋曰：諸菩薩四種求諸法，一名求、二物求、三自性求、四差別求。名求者，推名於物是客，此謂名求。物求者，推物於名是客，此謂物求。自性求者，推名自性及物自性知俱是假，此謂自性求。差別求者，推名差別及物差別知俱空故悉不可得，此謂差別求。說四求已，次分別四如實知。偈曰：</p>

<div class="lg regular"><div class='lg-row'>真智有四種，　名等不可得，</div>
<div class='lg-row'>二利為大業，　成在諸地中。</div>
</div><p>釋曰：諸菩薩於諸法有四種如實知，一緣名如實知、二緣物如實知、三緣自性如實知、四緣差別如實知。如實知者，由知一切名等皆不可得故。二利為大業成在諸地中者，諸菩薩於諸地中起自利利他大事，此名如實知業。偈曰：</p>

<div class="lg regular"><div class='lg-row'>住持及受用，　種子合三因，</div>
<div class='lg-row'>依止及心法，　亦種為彼縛。</div>
</div><p>釋曰：三因者，一住持因、二受用因、三種子因。住持因者，謂器世界。受用因者，謂五欲境界。種子因者，謂阿梨耶識，由此識是內外諸法種子因故。此三因如繩，即是能縛。問：此縛縛何等物？答：依止及心法亦種為彼縛。所縛亦有三種，一依止、二心法、三阿梨耶識。問：依止是何等？答：是眼等六根。問：阿梨耶識是何等？答：是三界內外諸法種子。此中但有阿梨耶識可縛，無人我可縛，此名如實知繫縛。偈曰：</p>

<div class="lg regular"><div class='lg-row'>安相在心前，　及以自然住，</div>
<div class='lg-row'>一切俱觀察，　至得大菩提。</div>
</div><p>釋曰：安相在心前者，安相謂聞思修慧方便，人所緣起分別，故名安相。及以自然住者，彼相謂自性現前，非分別故，名自然住。一切俱觀察者，彼二所緣非所緣體，無分別故。以此方便為諸相對治，彼二應次第觀察，謂先觀安相、後觀自然住相，此二皆非緣體，彼起四倒即得隨滅。至得大菩提者，若修行人但觀察人相，唯得聲聞緣覺菩提；若觀察一切法相，即得無上菩提。如是隨其所縛而得解脫，此名如實知解脫。問：此解脫由何所知？由何所盡？偈曰：</p>

<div class="lg regular"><div class='lg-row'>若智緣真如，　遠離彼二執，</div>
<div class='lg-row'>亦知熏聚因，　依他性即盡。</div>
</div><p>釋曰：若具知三性，即盡依他性。若智緣真如者，是知真實性。遠離彼二執者，是知分別性。亦知熏聚因者，是知依他性。依他性即盡者，由知三性即熏習聚盡。熏習聚者，謂阿梨耶識。問：此盡有何功德？偈曰：</p>

<div class="lg regular"><div class='lg-row'>緣彼真如智，　觀察無異相，</div>
<div class='lg-row'>有非有現見，　想作自在成。</div>
</div><p>釋曰：觀察無異相者，別相及如無差別見故。此說二乘與菩薩差別。二乘相及無相差別而見，如是見已悉捨於相，於無相界起作意緣入無相三昧。菩薩則不爾，於真如外不見別有諸相，於無相界亦見無相，由菩薩智無種種相修故。有非有現見者，有名真如境界，非有名相境界，皆現見故。想作自在成者，謂欲作神通等事，一切皆由憶想分別而成，此是如實知利益。問：凡夫及菩薩二見云何顯示？偈曰：</p>

<div class="lg regular"><div class='lg-row'>覆實見不實，　應知是凡夫；</div>
<div class='lg-row'>見實覆不實，　如是名菩薩。</div>
</div><p>釋曰：凡夫無功用，不見真如，見不真實相。菩薩無功用，見真如，不見不真實相。問：已知差別，云何轉依及得解脫？偈曰：</p>

<div class="lg regular"><div class='lg-row'>不見見應知，　無義有義境，</div>
<div class='lg-row'>轉依及解脫，　以得自在故。</div>
</div><p>釋曰：無義境界謂諸相，此即不見；有義境界謂真如，此即見，如是說名轉依。見所執境界無體，及見真如有體，如是說名解脫。何以故？以得自在故。自在者，謂隨自意轉自然不行諸境界。如經說：若有相則被縛，若被縛則無解脫，不行一切境界即是解脫。問：云何如實知淨土方便？偈曰：</p>

<div class="lg regular"><div class='lg-row'>眾生同一種，　地境皆普見，</div>
<div class='lg-row'>此即淨土障，　應知亦應捨。</div>
</div><p>釋曰：眾生同一種地境皆普見者，器世界是大境界，一切眾生同見一種類，皆言此是大地故。此即淨土障者，由作此見，即與淨土方便而為障礙。應知亦應捨者，菩薩知此想為障礙已，即應勤捨此想，是名對治。已說菩薩四種如實知，次說菩薩五種無量。偈曰：</p>

<div class="lg regular"><div class='lg-row'>應化及應淨，　應得亦應成，</div>
<div class='lg-row'>應說此五事，　菩薩五無量。</div>
</div><p>釋曰：五事無量者，一應化事無量，由攝一切眾生界故；二應淨事無量，由攝一切器世界故；三應得事無量，由攝一切法界故；四應成事無量，由攝一切可化眾生故；五應說事無量，由攝十二部經是化眾生方便故。已說菩薩五種無量，次說菩薩說法有八果。偈曰：</p>

<div class="lg regular"><div class='lg-row'>發心及得忍，　淨眼與盡漏，</div>
<div class='lg-row'>法住學亦斷，　受用為八果。</div>
</div><p>釋曰：菩薩若勤說法，能得八果：一諸聽法者或發菩提心；二或得無生忍；三或於諸法遠塵離垢得法眼淨，此謂下乘所攝；四或得諸漏盡；五令正法久住，由此正說得展轉受持故；六未學義者令得學義；七未斷疑者令得斷疑；八已斷疑者令得受用正法無障大喜味。已說菩薩說法有八果，次說大乘七大義。偈曰：</p>

<div class="lg regular"><div class='lg-row'>緣行智勤巧，　果事皆具足，</div>
<div class='lg-row'>依此七大義，　建立於大乘。</div>
</div><p>釋曰：若具足七種大義，說為大乘。一者緣大，由無量修多羅等廣大法為緣故。二者行大，由自利利他行皆具足故。三者智大，由人法二無我一時通達故。四者勤大，由三大阿僧祇劫無間修故。五者巧大，由不捨生死而不染故。六者果大，由至得力、無所畏、不共法故。七者事大，由數數示現大菩提、大涅槃故。已說大乘七大義，次說八法攝大乘。偈曰：</p>

<div class="lg regular"><div class='lg-row'>性信心行入，　成淨菩提勝，</div>
<div class='lg-row'>如是八種事，　總攝諸大乘。</div>
</div><p>釋曰：此以八事總攝一切大乘。八事者，一種性，如性品說；二信法，如信品說；三發心，如發心品說；四行行，如度攝品說；五入道，如教授品說；六成熟眾生，謂初七地；七淨佛國土，謂第八不退地；八菩提勝，謂佛地。菩提有三種，謂聲聞菩提、緣覺菩提、佛菩提。佛菩提大故為勝，於此佛地示現大菩提及大涅槃故。已說八法攝大乘，次說菩薩五人差別。偈曰：</p>

<div class="lg regular"><div class='lg-row'>信行及淨行，　相行無相行，</div>
<div class='lg-row'>及以無作行，　差別依諸地。</div>
</div><p>釋曰：菩薩有五人差別。一信行人，謂地前一阿僧祇劫。二淨心行人，謂入初地。三相行人，謂二地至六地。四無相行人，謂第七地。五無作行人，謂後三地。已說菩薩五人差別，次說菩薩諸相差別。偈曰：</p>

<div class="lg regular"><div class='lg-row'>不著及清淨，　降嗔與勤德，</div>
<div class='lg-row'>不動并見實，　有欲名菩薩。</div>
</div><p>釋曰：此偈以自利門說菩薩相。不著者是能行施不著諸欲故，清淨者是能持戒，降嗔者是能忍辱，勤德者是能精進，不動者是能習定，見實者是能修智，有欲者是能起願樂大菩提故。行此七事，說名菩薩相。偈曰：</p>

<div class="lg regular"><div class='lg-row'>隨攝及無惱，　耐損并勇力，</div>
<div class='lg-row'>不放逸多聞，　利彼名菩薩。</div>
</div><p>釋曰：此偈以利他門說菩薩相。隨攝者是施，恒以四攝攝眾生故。無惱者是戒，自信於他不起惱害見故。耐損者是忍，他來違逆不懷加報意故。勇力者是進，在苦度眾生無有退屈心故。不放逸者是定，不著禪味來就下處生故。多聞者是智，能斷一切眾生疑故。如是勤行利他是菩薩相。偈曰：</p>

<div class="lg regular"><div class='lg-row'>厭財及捨欲，　忘怨亦勤善，</div>
<div class='lg-row'>巧相無惡見，　內住名菩薩。</div>
</div><p>釋曰：此偈以住功德門說菩薩相。厭財者住施功德，知慳財過墮於惡道、來貧窮故。捨欲者住戒功德，若著五欲不能出家受持戒故。忘怨者住忍功德，他來損己不懷不報故。懷報者如似畫石、不懷報者如似畫水，一墮惡道、一生善趣。勤善者住進功德，為自他二利恒行六波羅蜜故。巧相者住定功德，善能分別止舉捨三相故。無惡見者住智功德，一切諸相不可得故。內住者住願功德，內謂大乘論住不動故。偈曰：</p>

<div class="lg regular"><div class='lg-row'>具悲亦起慚，　耐苦及捨樂，</div>
<div class='lg-row'>持念并善定，　不捨名菩薩。</div>
</div><p>釋曰：此偈以不退門說菩薩相。具悲者是施不退，愍他苦人能行施故。起慚者是戒不退，觀此世他世及法人不造諸非故。耐苦者是忍不退，風雨寒熱等及他違損事一切皆忍故。捨樂者是進不退，能行正勤人不著自樂故。持念者是定不退，能善攝心人由念力故。善定者是慧不退，無分別智具足故。不捨者是願不退，不捨大乘故。偈曰：</p>

<div class="lg regular"><div class='lg-row'>除苦不作苦，　容苦不畏苦，</div>
<div class='lg-row'>脫苦不思苦，　欲苦名菩薩。</div>
</div><p>釋曰：此偈以離苦門說菩薩相。除苦者是施，施他物時除他貧窮故。不作苦者是戒，戒自居時不作苦惱他故。容苦者是忍，自他利時諸苦能受故。不畏苦者是進，行難行時恒得不退故。脫苦者是定，離欲欲界時解脫苦苦故。不思苦者是慧，三輪清淨時不起分別故。欲苦者是願，為化眾生樂住生死故。偈曰：</p>

<div class="lg regular"><div class='lg-row'>樂法及性法，　呵法亦勤法，</div>
<div class='lg-row'>自在法明法，　向法名菩薩。</div>
</div><p>釋曰：此偈以攝法門說菩薩相。樂法者是施，愛施等法故。性法者是戒，自性護持故。呵法者是忍，譏嫌瞋法故。勤法者是進，勤行大乘法故。自在法者是定，諸禪自在故。明法者是慧，無上般若具足故。向法者是願，一向樂大菩提故。問：云何名法？答：由一切諸波羅蜜法皆隨轉故。偈曰：</p>

<div class="lg regular"><div class='lg-row'>財制護善樂，　法乘於此七，</div>
<div class='lg-row'>七種不放逸，　是故名菩薩。</div>
</div><p>釋曰：此偈以不放逸門說菩薩相。一財不放逸，此由布施，不施不堅、施則堅固故。二制不放逸，此由持戒，如佛說應作者作、不應作者不作故。三護不放逸，此由忍辱，護自他心無兩害故。四善不放逸，此由精進，常起正勤行六度故。五樂不放逸，此由修定，諸禪樂受不味著故。六法不放逸，如實真法此能知故。七乘不放逸，此由大願，魔王來壞其菩提心，亦不退故。偈曰：</p>

<div class="lg regular"><div class='lg-row'>不遂及小罪，　不忍退亦亂，</div>
<div class='lg-row'>小見及異乘，　七羞名菩薩。</div>
</div><p>釋曰：此偈以有羞門說菩薩相。一不遂羞，羞慳貪故。二小罪羞，羞微細罪，見怖畏故。三不忍羞，羞不忍故。四退羞，羞懈怠故。五亂羞，羞退定故。六小見羞，羞餘小執，通達法無我故。七異乘羞，羞起小乘心，捨大菩提故。偈曰：</p>

<div class="lg regular"><div class='lg-row'>今世後世捨，　起勤亦得通，</div>
<div class='lg-row'>等說及大果，　七攝名菩薩。</div>
</div><p>釋曰：此偈以攝生門說菩薩相。一今世攝，謂以布施攝現在眾生。二後世攝，謂以持戒攝未來眾生，得勝生處方能攝故。三捨攝，謂以忍辱攝有惱亂眾生。四起勤攝，謂以精進攝懈怠眾生。五得通攝，謂以禪定攝他方眾生，往彼化故。六等說攝，謂以智慧攝下中上眾生，等心為說無增減故。七大果攝，謂以大願，若得佛果攝諸眾生無有餘故。此諸偈義，以異門說六度及大願，是菩薩相應知。已說菩薩諸相差別，次說菩薩諸名差別。偈曰：</p>

<div class="lg regular"><div class='lg-row'>應知諸菩薩，　亦名摩訶薩，</div>
<div class='lg-row'>亦名有慧者，　亦名上成就，</div>
<div class='lg-row'>亦名降伏子，　亦名降伏持，</div>
<div class='lg-row'>亦名能降伏，　亦名降伏牙，</div>
<div class='lg-row'>亦名為勇猛，　亦名為上聖，</div>
<div class='lg-row'>亦名為導師，　亦名大名稱，</div>
<div class='lg-row'>亦名為有悲，　亦名大福德，</div>
<div class='lg-row'>亦名自在行，　亦名正說者。</div>
</div><p>釋曰：此十六名皆依義立，一切菩薩總有此名。若人聞有此名，應知即是菩薩。已說菩薩諸名差別，次說菩薩諸義差別。偈曰：</p>

<div class="lg regular"><div class='lg-row'>實覺大義覺，　一切覺恒覺，</div>
<div class='lg-row'>及以方便覺，　五覺名菩薩。</div>
</div><p>釋曰：由有五覺故名菩薩。一者實義覺，覺人法無我故。二者大義覺，覺自他義故。三者一切覺，覺一切種義故。四者恒覺，雖現涅槃，覺無盡故。五者方便覺，覺隨物機而作方便故。偈曰：</p>

<div class="lg regular"><div class='lg-row'>隨我及小見，　及以諸識身，</div>
<div class='lg-row'>亦於虛分別，　四覺名菩薩。</div>
</div><p>釋曰：復由四覺名為菩薩。一隨我覺，由覺心故，心謂阿梨耶識。二小見覺，由覺意故，意謂與我見等四惑相應緣阿梨耶識者。三識身覺，由覺識故，識謂六識身。四虛分別覺，由覺不真分別故。不真分別者，即前心意識，一切菩薩唯覺此是不真分別故。偈曰：</p>

<div class="lg regular"><div class='lg-row'>無境及真義，　永無亦圓滿，</div>
<div class='lg-row'>亦說不可得，　五覺名菩薩。</div>
</div><p>釋曰：復由五覺名為菩薩。一無境覺，覺依他性故。二真義覺，覺真實性故。三永無覺，覺分別性故。四圓滿覺，覺一切境一切種故。五不可得覺，覺三輪清淨故。三輪者，一應覺，謂菩薩境；二依覺，謂菩薩身；三覺性，謂菩薩智。此三不可得故，名不可得覺。偈曰：</p>

<div class="lg regular"><div class='lg-row'>成就及處所，　胎藏隨次現，</div>
<div class='lg-row'>及以斷深疑，　五覺名菩薩。</div>
</div><p>釋曰：復由五覺名為菩薩。一成就覺，謂成佛果。二處所覺，謂住兜率天宮。三胎藏覺，謂入母胎。四隨次現覺，謂出胎、受欲、出家、修行、成道。五斷深疑覺，謂為諸眾生轉大法輪。偈曰：</p>

<div class="lg regular"><div class='lg-row'>得不得及住，　於自亦於他，</div>
<div class='lg-row'>有說與無說，　有慢及慢斷，</div>
<div class='lg-row'>未熟亦已熟，　如此十一種，</div>
<div class='lg-row'>一切皆能覺，　是故名菩薩。</div>
</div><p>釋曰：復由十一種覺故名菩薩。得不得及住者，如其次第過去未來現在覺。於自亦於他者，謂內覺外覺。有說與無說者，謂麁覺細覺。有慢及慢斷者，謂劣覺、勝覺。未熟亦已熟者，謂遠覺、近覺。未熟者覺，彼久遠方覺。已熟者覺，彼於近即覺。功德品究竟。</p>
</div>
<p class='juan'>大乘莊嚴經論卷第十二</p>
</div><!-- end of div[@id='body'] -->
</body></html>