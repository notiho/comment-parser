<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘莊嚴經論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu7' />大乘莊嚴經論卷第二</p><p class="byline">無著菩薩造</p><p class="byline">大唐天竺三藏波羅頗蜜多羅譯</p>
<div class='div-pin'><a id='mulu8' />
<p class='h1'>發心品第五</p><p>釋曰：如說已分別菩薩種性，次分別菩薩發菩提心相。偈曰：</p>

<div class="lg regular"><div class='lg-row'>勇猛及方便，　利益及出離，</div>
<div class='lg-row'>四大三功德，　二義故心起。</div>
</div><p>釋曰：菩薩發心，有四種大：一勇猛大，謂弘誓精進甚深難作，長時隨順故。二方便大，謂被弘誓鉀已，恒時方便勤精進故。三利益大，謂一切時作自他利故。四出離大，謂為求無上菩提故。復次此四種大，顯示三種功德。第一第二大顯示作丈夫所作功德，第三大顯示作大義功德，第四大顯示受果功德。此三功德以二義為緣，所謂無上菩提及一切眾生，由此思故發菩提心。已說發心相，次說發心差別。偈曰：</p>

<div class="lg regular"><div class='lg-row'>信行與淨依，　報得及無障，</div>
<div class='lg-row'>發心依諸地，　差別有四種。</div>
</div><p>釋曰：菩薩發心，依諸地有四種差別：一信行發心，謂信行他。二淨依發心，謂前七地。三報得發心，謂後三地。四無障發心，謂如來地。已說差別，次當廣釋。問：如此發心，以何為根？何所依止？何所信？何所緣？何所乘？何所住？何等障難？何等功德？何等自性？何所出離？何處究竟？偈曰：</p>

<div class="lg regular"><div class='lg-row'>大悲與利物，　大法將種智，</div>
<div class='lg-row'>勝欲亦大護，　受障及增善，</div>
<div class='lg-row'>福智與修度，　及以地地滿，</div>
<div class='lg-row'>初根至後竟，　隨次解應知。</div>
</div><p>釋曰：菩薩發心以大悲為根。以利物為依止。以大乘法為所信。以種智為所緣，為求彼故。以勝欲為所乘，欲無上乘故。以大護為所住，住菩薩戒故。以受障為難，起異乘心故。以增善為功德。以福智為自性。以習諸度為出離。以地滿為究竟，由地地勤方便與彼彼相應故。如此已廣分別，次說受世俗發心。偈曰：</p>

<div class="lg regular"><div class='lg-row'>友力及因力，　根力亦聞力，</div>
<div class='lg-row'>四力總二發，　不堅及以堅。</div>
</div><p>釋曰：若從他說得覺而發心，是名受世俗發心。此發心由四力：一者友力發心，或得善知識隨順故。二者因力發心，或過去曾發心為性故。三者根力發心，或過去曾行諸善根所圓滿故。四者聞力發心，或處處說法時無量眾生發菩提心故。又習善根者，或現在如法常聞受持等故。復次彼四力發心，總為二種：一者不堅發，謂友力發心故。二者堅發，謂因等三力發心故。已說世俗發心，次說第一義發心。偈曰：</p>

<div class="lg regular"><div class='lg-row'>親近正遍知，　善集福智聚，</div>
<div class='lg-row'>於法無分別，　最上真智生。</div>
</div><p>釋曰：第一義發心，顯有三種勝：一教授勝，親近正遍知故。二隨順勝，善集福智聚故。三得果勝，生無分別智故。此發心名歡喜地，由歡喜勝故。問：此勝以何為因？偈曰：</p>

<div class="lg regular"><div class='lg-row'>諸法及眾生，　所作及佛體，</div>
<div class='lg-row'>於此四平等，　故得歡喜勝。</div>
</div><p>釋曰：四平等者，一法平等，由通達法無我故。二眾生平等，由至得自他平等故。三所作平等，由令他盡苦如自盡苦故。四佛體平等，由法界與我無別決定能通達故。已說勝因，次說勝差別。偈曰：</p>

<div class="lg regular"><div class='lg-row'>生位及願位，　亦猛亦淨依，</div>
<div class='lg-row'>餘巧及餘出，　六勝復如是。</div>
</div><p>釋曰：第一義發心，復有六勝：一生位勝、二願位勝、三勇猛勝、四淨依勝、五餘巧勝、六餘出勝。問：此六云何勝？偈曰：</p>

<div class="lg regular"><div class='lg-row'>生勝由四義，　願大有十種，</div>
<div class='lg-row'>勇猛恒不退，　淨依二利生，</div>
<div class='lg-row'>巧便進餘地，　出離善思惟，</div>
<div class='lg-row'>如此六道理，　次第成六勝。</div>
</div><p>釋曰：生勝由四義者，一種子勝，信大乘法為種子故。二生母勝，般若波羅蜜為生母故。三胎藏勝，大禪定樂為胎藏故。四乳母勝，大悲長養為乳母故。願大有十種者，十大願如《十地經》說，發此願勝故。勇猛恒不退者，能行難行永不退故。淨依二利生者，一知自近菩提、二知利他方便故。巧便進餘地者，得趣上地方便故。出離善思惟者，思惟住諸地中所建立法故。問：云何思惟？答：如所建立分齊分別知故，以是分別亦知無分別故。已說發心，次說譬喻顯此發心。偈曰：</p>

<div class="lg regular"><div class='lg-row'>如地如淨金，　如月如增火，</div>
<div class='lg-row'>如藏如寶篋，　如海如金剛，</div>
<div class='lg-row'>如山如藥王，　如友如如意，</div>
<div class='lg-row'>如日如美樂，　如王如庫倉，</div>
<div class='lg-row'>如道如車乘，　如泉如喜聲，</div>
<div class='lg-row'>如流亦如雲，　發心譬如是。</div>
</div><p>釋曰：如此發心，與諸譬喻何義相似？答：譬如大地，最初發心亦如是，一切佛法能生持故。譬如淨金，依相應發心亦如是，利益安樂不退壞故。譬如新月，勤相應發心亦如是，一切善法漸漸增故。譬如增火，極依相應發心亦如是，益薪火熾積行依極故。譬如大藏，檀波羅蜜相應發心亦如是，以財周給亦無盡故。譬如寶篋，尸波羅蜜相應發心亦如是，功德法寶從彼生故。譬如大海，羼提波羅蜜相應發心亦如是，諸來違逆心不動故。譬如金剛，毘梨耶波羅蜜相應發心亦如是，勇猛堅牢不可壞故。譬如山王，禪波羅蜜相應發心亦如是，物無能動以不亂故。譬如藥王，般若波羅蜜相應發心亦如是，惑智二病此能破故。譬如善友，無量相應發心亦如是，一切時中不捨眾生故。譬如如意珠，神通相應發心亦如是，隨所欲現能成就故。譬如盛日，攝相應發心亦如是，如日熟穀成熟眾生故。譬如美樂，辯相應發心亦如是，說法教化攝眾生故。譬如國王，量相應發心亦如是，能為正道不壞因故。譬如倉庫，聚相應發心亦如是，福智法財之所聚故。譬如王路，覺分相應發心亦如是，大聖先行，餘隨行故。譬如車乘，止觀相應發心亦如是，二輪具足安樂去故。譬如涌泉，總持相應發心亦如是，聞者雖多，法無盡故。譬如喜聲，法印相應發心亦如是，求解脫者所樂聞故。譬如河流，自性相應發心亦如是，無生忍道自然而流不作意故。譬如大雲能成世界，方便相應發心亦如是，示現八相成道化眾生故。如此等及二十二譬譬彼發心，如《聖者無盡慧經》廣說應知。已說發心譬喻，次說不發心過失。偈曰：</p>

<div class="lg regular"><div class='lg-row'>思利及得方，　解義亦證實，</div>
<div class='lg-row'>如是四時樂，　趣寂則便捨。</div>
</div><p>釋曰：菩薩有四種樂。一思利樂，謂思惟利益他時。二得方樂，謂至得巧方便時。三解義樂，謂解了大乘意時。四證實樂，謂證人法無我時。若人棄捨眾生趣向寂滅，應知是人不得菩薩如是四樂。已呵不發心，發心者應讚歎。偈曰：</p>

<div class="lg regular"><div class='lg-row'>最初發大心，　善護無邊惡，</div>
<div class='lg-row'>善增悲增故，　樂喜苦亦喜。</div>
</div><p>釋曰：若菩薩初發大菩提心，爾時依無邊眾生，即得善護不作諸惡，為此故是人遠離退墮惡道畏。復次由有善及增故於樂常喜，由有悲及增故於苦常喜，為此故是人遠離退失善道畏。已讚發心，次說因此發心得不作護。偈曰：</p>

<div class="lg regular"><div class='lg-row'>愛他過自愛，　忘己利眾生，</div>
<div class='lg-row'>不為自憎他，　豈作不善業？</div>
</div><p>釋曰：若略示彼義，菩薩愛他過於自愛，由此故忘自身命而利於他，不為自利而損於彼，由此故能於眾生絕諸惡業。已說得不作護，次說得不退心。偈曰：</p>

<div class="lg regular"><div class='lg-row'>觀法如知幻，　觀生如入苑，</div>
<div class='lg-row'>若成若不成，　惑苦皆無怖。</div>
</div><p>釋曰：菩薩觀一切諸法如似知幻，若成就時於煩惱不生怖。菩薩觀自生處如入園苑，若不成就時於苦惱亦不生怖。若如是者，更有何意而退菩提心耶？復次偈曰：</p>

<div class="lg regular"><div class='lg-row'>自嚴及自食，　園地與戲喜，</div>
<div class='lg-row'>如是有四事，　悲者非餘乘。</div>
</div><p>釋曰：菩薩以自功德而為自嚴、以利他歡喜而為自食、以作意生處而為園地、以神通變化而為戲喜，如此四事，唯菩薩有，於二乘無。菩薩既有此四事，云何當退菩提心？已說不退心，次遮畏苦心。偈曰：</p>

<div class="lg regular"><div class='lg-row'>極勤利眾生，　大悲為性故，</div>
<div class='lg-row'>無間如樂處，　豈怖諸有苦？</div>
</div><p>釋曰：菩薩以大悲為體，是故極勤利他，雖入阿鼻地獄，如遊樂處。菩薩如是，於餘苦中豈生怖畏，因此怖畏而退心耶？偈曰：</p>

<div class="lg regular"><div class='lg-row'>大悲恒在意，　他苦為自苦，</div>
<div class='lg-row'>自然作所作，　待勸深慚羞。</div>
</div><p>釋曰：諸菩薩大悲闍梨常在心中，若見眾生受苦即自生苦，由此道理自然作所應作；若待善友勸發，深生極重慚羞。偈曰：</p>

<div class="lg regular"><div class='lg-row'>荷負眾生擔，　懈怠醜非勝，</div>
<div class='lg-row'>為解自他縛，　精進應百倍。</div>
</div><p>釋曰：菩薩發心荷負眾生重擔，若去賒緩此是醜事，非為第一端正眾生。菩薩應思：若自若他有種種急縛，謂惑業生；為解此縛，應須百倍精進，過彼聲聞作所應作。發心品究竟。</p>
</div>
<div class='div-pin'><a id='mulu9' />
<p class='h1'>大乘莊嚴經論二利品第六</p><p>釋曰：已說發心，次說依此發心隨順修行自他利行。偈曰：</p>

<div class="lg regular"><div class='lg-row'>大依及大行，　大果次第說，</div>
<div class='lg-row'>大取及大忍，　大義三事成。</div>
</div><p>釋曰：大依者，依止大菩提而發心故。大行者，為利自他而發行故。大果者，令得無上菩提故。如其次第。大取者，發心時攝一切眾生故。大忍者，發行時忍一切大苦故。大義者，得果時廣利一切眾生業成就故。已說次第，次說自他無差別。偈曰：</p>

<div class="lg regular"><div class='lg-row'>他自心平等，　愛則於彼勝，</div>
<div class='lg-row'>如是有勝相，　二利何差別？</div>
</div><p>釋曰：菩薩得他自心平等，或由信得，謂世俗發心時；或由智得，謂第一義發心時。菩薩雖有此心，然愛他身則勝自身。於他既有如此勝想，則不復分別何者為自利、何者為他利，俱無別故。已說無差別，次說他利勝。偈曰：</p>

<div class="lg regular"><div class='lg-row'>於世無怨業，　利彼恒自苦，</div>
<div class='lg-row'>悲性自然起，　是故利他勝。</div>
</div><p>釋曰：菩薩於諸世間久絕怨業，是故恒為成就他利自身受諸勤苦，由大悲為體自然起故。由此道理則利他為勝。問：如是利他，云何隨順？偈曰：</p>

<div class="lg regular"><div class='lg-row'>善說令歸向，　令入亦令調，</div>
<div class='lg-row'>令成亦令住，　令覺令解脫，</div>
<div class='lg-row'>集德及生家，　得記并受職，</div>
<div class='lg-row'>至成如來智，　以是利群生。</div>
</div><p>釋曰：三種眾生，謂住下中上性。菩薩如其所住而攝取之，以十三種隨順利益。一者善說，由隨教及記心故。二者令歸向，由神通力故。三者令入，由向已能令信受正教故。四者令調，由入已斷其疑故。五者令成，由成熟善根故。六者令住，由教授令心住故。七者令覺，由得智慧故。八者令解脫，由得神通等諸勝功德故。九者集德，由遍集福智故。十者生家，由生佛家故。十一者得記，由八地受記故。十二者受職，由十地受職故。十三者得如來智，由入佛地故。問：如此隨順，云何成立？偈曰：</p>

<div class="lg regular"><div class='lg-row'>不倒及不高，　無著亦通達，</div>
<div class='lg-row'>能忍及調順，　遠去亦無盡，</div>
<div class='lg-row'>應知此八義，　成就彼十三。</div>
</div><p>釋曰：不倒者，若人已住於性，菩薩隨機而為說法不妄授故。不高者，彼歸向時，不恃神通而自高故。無著者，彼入正法時，不染眾生故。通達者，斷彼疑網故。能忍者，善成熟彼故。調順者，隨順教授，非不調教授故。遠去者，隨順生家等，非不遠去，令他能作故。無盡者，菩薩利益眾生，一切時願無盡故。是名成就應知。問：此隨順云何勝差別？偈曰：</p>

<div class="lg regular"><div class='lg-row'>習欲大可畏，　有愛動而倒，</div>
<div class='lg-row'>樂滅斷煩惱，　大悲求佛法。</div>
</div><p>釋曰：習欲者，謂欲界人。大可畏者，身心苦多及向惡趣故。有愛者，謂色無色界人。動而倒者，彼樂無常故動、行苦故倒。樂滅者，謂自利人。斷煩惱者，由煩惱所持則苦不斷，為離苦故自斷煩惱而求寂滅。大悲者，謂利他人。求佛法者，此人常求一切佛法，擬利一切眾生故。偈曰：</p>

<div class="lg regular"><div class='lg-row'>世間求自樂，　不樂恒極苦；</div>
<div class='lg-row'>菩薩勤樂他，　二利成上樂。</div>
</div><p>釋曰：世間愚癡常求自樂而不得樂，反得極苦。菩薩不爾，常勤樂他而二利成就，更得第一大涅槃樂。此是菩薩勝隨順差別。已說利他隨順，次以此行迴向眾生。偈曰：</p>

<div class="lg regular"><div class='lg-row'>異根於異處，　異作有異行，</div>
<div class='lg-row'>凡是諸所作，　迴以利眾生。</div>
</div><p>釋曰：菩薩迴向，隨眼等諸根行、種種處、作種種威儀業行利益眾生。凡是諸行，若事相應及以相似，彼皆迴向一切眾生。如《行清淨經》中廣說。已說迴向心，次遮不忍心。偈曰：</p>

<div class="lg regular"><div class='lg-row'>眾生不自在，　常作諸惡業，</div>
<div class='lg-row'>忍彼增悲故，　無惱亦無違。</div>
</div><p>釋曰：眾生為煩惱所惱心不自在，是故作諸惡業。菩薩智慧於彼常起大忍、增長大悲，是故於彼不起惱心，亦不欲作不隨順事。已遮不忍心，次顯隨順大。偈曰：</p>

<div class="lg regular"><div class='lg-row'>勝出與寂靜，　功德及利物，</div>
<div class='lg-row'>次第依四義，　說大有四種。</div>
</div><p>釋曰：諸菩薩有四種隨順大。一者勝出大，於三有五趣中而勝出故。如《般若波羅蜜經》說：須菩提！若色有法非無法者，是摩訶衍不能勝出一切世間天人阿修羅故。二者寂靜大，隨向無住處涅槃故。三者功德大，福智二聚增長故。四者利物大，常依大悲不捨眾生故。二利品究竟。</p>
</div>
<div class='div-pin'><a id='mulu10' />
<p class='h1'>大乘莊嚴經論真實品第七</p><p>釋曰：已說隨順修行，次說第一義相。偈曰：</p>

<div class="lg regular"><div class='lg-row'>非有亦非無，　非如亦非異，</div>
<div class='lg-row'>非生亦非滅，　非增亦非減，</div>
<div class='lg-row'>非淨非不淨，　此五無二相，</div>
<div class='lg-row'>是名第一義，　行者應當知。</div>
</div><p>釋曰：無二義是第一義，五種示現。非有者，分別、依他二相無故。非無者，真實相有故。非如者，分別、依他二相無，一實體故。非異者，彼二種如無異體故。非生非滅者，無為故。非增非減者，淨染二分起時滅時，法界正如是住故。非淨者，自性無染，不須淨故。非不淨者，客塵去故。如是五種無二相，是第一義相應知。已說第一義，次遮於彼起顛倒。偈曰：</p>

<div class="lg regular"><div class='lg-row'>我見非見我，　無相非無緣，</div>
<div class='lg-row'>異二無我故，　解脫唯迷盡。</div>
</div><p>釋曰：我見非見我者，無我相故。何以故？由我相但是分別故。非無緣者，煩惱習氣所起，緣五受陰故。異二無我故者，二謂我見及五受陰，亦非異此二種而有我相，如是我見但是迷謬，實無我相可得故。解脫唯迷盡者，若緣自身起解脫，亦唯迷盡，無別有我名解脫者故。已遮妄見，次訶顛倒。偈曰：</p>

<div class="lg regular"><div class='lg-row'>云何依我見，　不見苦自性？</div>
<div class='lg-row'>迷苦及苦者，　法性與無性。</div>
</div><p>釋曰：云何依我見不見苦自性者，咄哉！世間云何依止我見起種種迷，不能了達諸行是苦自性而常隨逐邪？迷苦及苦者、法性與無性者，苦謂受彼苦觸。苦者謂苦不斷，非我與苦相應，名為苦者。迷苦謂不解苦自性。迷苦者謂不解無我。法性者唯法，由人無我故。無性者非法，由法無我故。偈曰：</p>

<div class="lg regular"><div class='lg-row'>云何緣起體，　現見生異見？</div>
<div class='lg-row'>闇故不見有，　亦復不有見。</div>
</div><p>釋曰：云何緣起體現見生異見者，咄哉！世間云何現見諸行各從緣起，而依此體橫生異見，謂眼等諸根體非緣起。邪闇故不見有亦復不有見者，由無明故，緣起之法是有而不見有，我體不有而復有見。問：若爾，云何得涅槃？偈曰：</p>

<div class="lg regular"><div class='lg-row'>生死與涅槃，　無二無少異，</div>
<div class='lg-row'>善住無我故，　生盡得涅槃。</div>
</div><p>釋曰：生死、涅槃無有二，乃至無有少異。何以故？無我平等故。若人善住無我而修善業，則生死便盡而得涅槃。如是已遮顛倒，次應說彼對治。偈曰：</p>

<div class="lg regular"><div class='lg-row'>福智無邊際，　生長悉圓滿，</div>
<div class='lg-row'>思法決定已，　通達義類性。</div>
</div><p>釋曰：此偈顯第一集大聚位。福智無邊際者，由差別無數及時節無邊故。生長悉圓滿者，菩薩集此大聚到彼岸故。思法決定已者，依止定心而思惟故。通達義類性者，解所思諸法義類悉以意言為自性故。偈曰：</p>

<div class="lg regular"><div class='lg-row'>已知義類性，　善住唯心光，</div>
<div class='lg-row'>現見法界故，　解脫於二相。</div>
</div><p>釋曰：此偈顯第二通達分位。由解一切諸義唯是意言為性，則了一切諸義悉是心光，菩薩爾時名善住唯識。從彼後現見法界，了達所有二相，即解脫能執所執。偈曰：</p>

<div class="lg regular"><div class='lg-row'>心外無有物，　物無心亦無，</div>
<div class='lg-row'>以解二無故，　善住真法界。</div>
</div><p>釋曰：此偈顯第三見道位，如彼現見法界故。解心外無有所取物，所取物無故，亦無能取心。由離所取能取二相故，應知善住法界自性。偈曰：</p>

<div class="lg regular"><div class='lg-row'>無分別智力，　恒平等遍行，</div>
<div class='lg-row'>為壞過聚體，　如藥能除毒。</div>
</div><p>釋曰：此偈顯第四修道位。菩薩入第一義智轉依已，以無分別智恒平等行及遍處行。何以故？為壞依止依他性熏習稠林過聚相故。問：此智力云何？答：譬如阿伽陀大藥，能除一切眾毒，彼力如此。偈曰：</p>

<div class="lg regular"><div class='lg-row'>緣佛善成法，　心根安法界，</div>
<div class='lg-row'>解念唯分別，　速窮功德海。</div>
</div><p>釋曰：此偈顯第五究竟位。緣佛善成法者，諸菩薩於佛善成立一切妙法中作總聚緣故。問：云何總聚緣？答：心根安法界，此明入第一義智故。由此慧安住法界，是故此心名根。問：此後復云何？答：解念唯分別。謂此後起觀，如前觀事，處處念轉，解知諸念唯是分別，非實有故。問：如此知已得進何位？答：速窮功德海。謂如是知已，佛果功德海能速窮彼岸故。真實品究竟。</p>
</div>
<div class='div-pin'><a id='mulu11' />
<p class='h1'>大乘莊嚴經論神通品第八</p><p>釋曰：說真實義已，次顯菩薩神通相。偈曰：</p>

<div class="lg regular"><div class='lg-row'>起滅及言音，　心行亦先住，</div>
<div class='lg-row'>向彼令出離，　六智自在通。</div>
</div><p>釋曰：起滅者，謂生死智境，知諸眾生生死故。言音者，謂天耳智境，隨彼所起言語悉聞知故。心行者，謂他心智境，能知他人心行差別故。先住者，謂宿命智境，知彼先住善惡所集故。向彼者，謂如意智境，隨彼處處往教化故。出離者，謂漏盡智境，知彼眾生出離應不應故。如此六智，於諸世界六義差別遍知無礙勇猛自在，是名菩薩神通自性。已說自性，次說修習。偈曰：</p>

<div class="lg regular"><div class='lg-row'>第四極淨禪，　無分別智攝，</div>
<div class='lg-row'>如所立方便，　依此淨諸通。</div>
</div><p>釋曰：如所依禪、如所攝智、如所立方便，菩薩作意修習，則得最上神通。已說修通，次說得果。偈曰：</p>

<div class="lg regular"><div class='lg-row'>三住住無比，　所住善供養，</div>
<div class='lg-row'>令彼得清淨，　是說神通果。</div>
</div><p>釋曰：神通有三種果。一勝住果，此住有三種：一聖住、二梵住、三天住，所得無比無上故。二善供養果，隨所住處，世間眾生大供養故。三令他清淨果，能令供養者得清淨故。問：神通有六種業，一自業、二他業、三光業、四戲業、五化業、六淨業，此云何？偈曰：</p>

<div class="lg regular"><div class='lg-row'>世生成壞事，　見彼猶如幻，</div>
<div class='lg-row'>種種他所欲，　自在隨意成。</div>
</div><p>釋曰：此偈上半顯示自業，見諸世界及諸眾生若成若壞猶如幻故。下半顯示他業，謂動地放光等事，隨他所欲自在現故。十種自在，如《十地經》說。偈曰：</p>

<div class="lg regular"><div class='lg-row'>神光照惡趣，　令信生善道，</div>
<div class='lg-row'>威力震天宮，　動殿令魔怖。</div>
</div><p>釋曰：此偈顯示光業。光業二種：一救苦、二怖魔。上半偈明救苦，謂下照惡道眾生，令發信心得生善道故。下半偈明怖魔，謂上照天宮動魔宮殿，令魔驚怖故。偈曰：</p>

<div class="lg regular"><div class='lg-row'>遊戲諸三昧，　僧中最第一，</div>
<div class='lg-row'>恒現三種化，　以是利眾生。</div>
</div><p>釋曰：此偈上半顯示戲業，於佛眾中遊戲諸定最得自在。下半顯示化業，化有三種：一業化，工巧業處自在化故；二隨化，隨他所欲自在化故；三上化，住兜率天等勝上化故。以是三化，恒為利益。偈曰：</p>

<div class="lg regular"><div class='lg-row'>智力普自在，　剎土隨欲現，</div>
<div class='lg-row'>無佛令聞佛，　懸擲有佛境。</div>
</div><p>釋曰：此偈顯示淨業。淨業二種：一淨剎土、二淨眾生。上半偈明淨剎土，由智自在隨彼所欲能現水精琉璃等清淨世界故。下半偈明淨眾生，於無佛世界能令聞佛起淨信心生有佛處故。已說業用，次說相應。偈曰：</p>

<div class="lg regular"><div class='lg-row'>成熟眾生力，　諸佛所稱譽，</div>
<div class='lg-row'>發語無不信，　如是說相應。</div>
</div><p>釋曰：神通相應有三種。一成生相應，譬如鳥翅初得成就。二稱譽相應，常得諸佛之所讚歎。三信受相應，凡所言說人皆信受。已說相應，次說住神通具。偈曰：</p>

<div class="lg regular"><div class='lg-row'>六智及三明，　八解八勝處，</div>
<div class='lg-row'>十遍諸三昧，　勇猛資神通。</div>
</div><p>釋曰：菩薩住神通具，有六種差別：一、六智；二、三明；三、八解脫；四、八勝處；五、十遍入；六、諸三昧。如是六義，是分別神通具差別。已說住神通具，次說神通大。偈曰：</p>

<div class="lg regular"><div class='lg-row'>能安不自在，　常勤於利物，</div>
<div class='lg-row'>行有無怖畏，　勇猛如師子。</div>
</div><p>釋曰：菩薩神通有三種大。一自在大，眾生由煩惱故不得自在，菩薩智力能自在安置故。二歡樂大，由常勤利益眾生一向樂故。三無畏大，行三有中得極勇猛如師子故。神通品究竟。</p>
</div>
<div class='div-pin'><a id='mulu12' />
<p class='h1'>大乘莊嚴經論成熟品第九</p><p>釋曰：已說諸菩薩神通。諸菩薩云何自成熟？偈曰：</p>

<div class="lg regular"><div class='lg-row'>欲信捨悲忍，　念力堅支具，</div>
<div class='lg-row'>應知自成熟，　此九皆上品。</div>
</div><p>釋曰：菩薩有九種自成熟。一者欲成熟，由悕求大法故。二者信成熟，由淨心說者故。三者捨成熟，由滅離煩惱故。四者悲成熟，由憐愍眾生故。五者忍成熟，由能行難行故。六者念成熟，由一切受持故。七者力成熟，由皆能通達故。八者堅成熟，由惡魔外道不能奪故。九者支成熟，由善分圓滿故。如此九種窮最上位，是名成熟相。此九成熟，一一有因、有體、有業，今當說。偈曰：</p>

<div class="lg regular"><div class='lg-row'>近友聞亦思，　勝勇勝究竟，</div>
<div class='lg-row'>攝法及受法，　說欲成熟相。</div>
</div><p>釋曰：親近善友、聽聞正法、如法思惟，此三能起大欲，是名欲因。上大精進一切不思議處究竟無疑，是名欲體。於大乘法有災橫處則能守護，菩薩所說信心領受，是名欲業。偈曰：</p>

<div class="lg regular"><div class='lg-row'>如來福智聚，　淨心不可壞，</div>
<div class='lg-row'>速受定智果，　說信成熟相。</div>
</div><p>釋曰：婆伽婆如是廣說，是名信因。得不壞淨，是名信體。得定智果，是名信業。偈曰：</p>

<div class="lg regular"><div class='lg-row'>善護於六根，　離惡起對治，</div>
<div class='lg-row'>樂修諸善法，　說捨成熟相。</div>
</div><p>釋曰：以念倚等善護六根，是名捨因。離不善覺起無間道，是名捨體。一切善法恒樂修習，是名捨業。偈曰：</p>

<div class="lg regular"><div class='lg-row'>見諸眾生苦，　哀憐離小心，</div>
<div class='lg-row'>受身世間勝，　說悲成熟相。</div>
</div><p>釋曰：菩薩見眾生苦，是名悲因。起極憐愍，遠離小乘心，是名悲體。得一切世間勝諸地不退，是名悲業。偈曰：</p>

<div class="lg regular"><div class='lg-row'>持性數修習，　極苦能安忍，</div>
<div class='lg-row'>善根恒樂進，　說忍成熟相。</div>
</div><p>釋曰：持耐忍謂名門，數習成性，是名忍因。能受極風寒等苦，是名忍體。隨勝生處恒修善法，是名忍業。偈曰：</p>

<div class="lg regular"><div class='lg-row'>報淨善隨順，　極入善惡說，</div>
<div class='lg-row'>能起大般若，　說念成熟相。</div>
</div><p>釋曰：得清淨器，是名念因。隨所聞說善惡二義，聞思修已深了不忘，是名念體。能生出世般若，是名念業。偈曰：</p>

<div class="lg regular"><div class='lg-row'>二聚界圓滿，　果起依最上，</div>
<div class='lg-row'>世間得第一，　說力成熟相。</div>
</div><p>釋曰：福智二聚種子充滿，是名力因。能得最上依止，是名力體。世間第一隨意成熟，是名力業。偈曰：</p>

<div class="lg regular"><div class='lg-row'>深觀妙法理，　諸魔不可奪，</div>
<div class='lg-row'>能與異部過，　說堅成熟相。</div>
</div><p>釋曰：妙法道理作心觀察，是名堅固。惡魔波旬不能障礙，是名堅體。能與他部而作過失，是名堅業。偈曰：</p>

<div class="lg regular"><div class='lg-row'>所有善根聚，　依勤能發起，</div>
<div class='lg-row'>離惡及修善，　說支成熟相。</div>
</div><p>釋曰：彼成熟善根聚，是名支因。依此因能發起上精進，是名支體。離諸不善樂修勝善，是名支業。偈曰：</p>

<div class="lg regular"><div class='lg-row'>如此九種物，　自熟亦熟他，</div>
<div class='lg-row'>增善增法身，　如世極親者。</div>
</div><p>釋曰：欲等九物能自成熟亦成熟他，常增長一切善根及增長法身。由此二種增故，如似世間第一親者。已說菩薩自得成熟，次說菩薩成熟眾生。偈曰：</p>

<div class="lg regular"><div class='lg-row'>癰熟則堪治，　食熟則堪噉；</div>
<div class='lg-row'>眾生熟亦爾，　二分捨用故。</div>
</div><p>釋曰：二分者，一障分、二治分。障熟須捨，如癰熟須潰；治熟須用，如食熟須噉，是名成熟依止。已說成熟依止，次說成熟差別。偈曰：</p>

<div class="lg regular"><div class='lg-row'>捨普勝隨善，　得常漸為八，</div>
<div class='lg-row'>如此諸成熟，　是說差別種。</div>
</div><p>釋曰：成熟他相有八種。一者捨成熟，令滅煩惱故。二者普成熟，化以三乘故。三者勝成熟，過外道法故。四者隨成熟，應機說故。五者善成熟，心恭敬故。六者得成熟，令不倒解故。七者常成熟，令永不退故。八者漸成熟，令次第增長故。已說成熟差別，次說成熟心勝。偈曰：</p>

<div class="lg regular"><div class='lg-row'>利子及利親，　利己三利勝，</div>
<div class='lg-row'>菩薩利一切，　過彼勝無比。</div>
</div><p>釋曰：譬如世人安樂自子、安樂自親、安樂自身，此心最勝。菩薩普欲成熟一切眾生，過彼三心不可為比。是故菩薩成熟眾生，其心最勝。問：此勝云何成立？偈曰：</p>

<div class="lg regular"><div class='lg-row'>世間不自愛，　何況能愛他？</div>
<div class='lg-row'>菩薩自愛捨，　但為愛他故。</div>
</div><p>釋曰：世人雖欲自愛，尚不能自安利處，況能愛他安他利處。菩薩不爾，捨於自愛但為愛他，是故成熟眾生勝過於彼。問：用此心勝云何成熟？偈曰：</p>

<div class="lg regular"><div class='lg-row'>身財一切捨，　平等及無厭，</div>
<div class='lg-row'>所乏令充足，　安立於善根。</div>
</div><p>釋曰：此偈顯示檀波羅蜜成熟眾生。檀有三種：一資生檀，內外身財一切捨故。二平等檀，於諸施田離高下故。三無厭檀，勇猛恒施不疲倦故。以是三檀二世隨攝，於現在世皆令充足，於未來世安立善根。偈曰：</p>

<div class="lg regular"><div class='lg-row'>常與性及滿，　自樂不放逸，</div>
<div class='lg-row'>引入於戒足，　二果常無盡。</div>
</div><p>釋曰：此偈顯示尸波羅蜜成熟眾生。菩薩有五種尸羅：一者常尸羅，生生常有故。二者自性尸羅，無功用心住真實體故。三者圓滿尸羅，十善業道皆具足故，如《十地經》說。四者自樂尸羅，恒自愛樂故。五者不放逸尸羅，念念無犯故。以是五種尸羅二世隨攝，於現在世安立戒品，於未來世令依報二果功德無絕。偈曰：</p>

<div class="lg regular"><div class='lg-row'>不益得益想，　極忍解方便，</div>
<div class='lg-row'>令彼起隨順，　及種諸善根。</div>
</div><p>釋曰：此偈顯示羼提波羅蜜成熟眾生。若他以不饒益事來向菩薩，菩薩於彼得饒益解起極忍辱。何以故？由彼隨順令我忍波羅蜜得增長故。亦以是忍二世隨攝，於現在世令起歸向，於未來世令種善根。偈曰：</p>

<div class="lg regular"><div class='lg-row'>久劫行上勤，　利物心無退，</div>
<div class='lg-row'>令生一念善，　況欲善無量。</div>
</div><p>釋曰：此偈顯示毘梨耶波羅蜜成熟眾生。菩薩於億百千劫行最上精進，為成熟無邊眾生心無退轉。以是精進二世隨攝，於現在世但令得生一念善心，況於未來令無量善根皆得增益。偈曰：</p>

<div class="lg regular"><div class='lg-row'>得上自在禪，　離染及見慢，</div>
<div class='lg-row'>現在令歸向，　未來善法增。</div>
</div><p>釋曰：此偈顯示禪波羅蜜成熟眾生。菩薩所得禪定，遠離愛見慢等故，自在最上。以是禪定二世隨攝，於現在世令歸向第一妙法，於未來世令增長一切善根。偈曰：</p>

<div class="lg regular"><div class='lg-row'>知真及知意，　能斷一切疑，</div>
<div class='lg-row'>於法令恭敬，　自他功德滿。</div>
</div><p>釋曰：此偈顯示般若波羅蜜成熟眾生。知真者，解法不顛倒故。知意者，了達眾生心行，斷彼疑故。以是般若二世隨攝，於現在世令向大法深生恭敬，於未來世令彼自身功德及他身功德皆得圓滿。偈曰：</p>

<div class="lg regular"><div class='lg-row'>善趣及三乘，　大悲有三品，</div>
<div class='lg-row'>盡於未來際，　如是熟眾生。</div>
</div><p>釋曰：此偈顯示大成熟相有三種。一者位大，謂窮四位安立善道及以三乘。二者品大，悲極三品，下者信行地、中者初地至七地、上者八九十地。三者時大，時節無邊盡未來際。菩薩如是利益眾生，是名大成熟相。成熟品究竟。</p>
</div>
<p class='juan'>大乘莊嚴經論卷第二</p>
</div><!-- end of div[@id='body'] -->
</body></html>