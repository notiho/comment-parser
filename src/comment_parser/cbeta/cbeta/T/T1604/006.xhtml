<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘莊嚴經論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu21' />大乘莊嚴經論卷第六</p><p class="byline">無著菩薩造</p><p class="byline">大唐天竺三藏波羅頗蜜多羅譯</p>
<div class='div-pin'><a id='mulu22' />
<p class='h1'>弘法品第十三</p><p>釋曰：已說求法，次應以法為人演說。偈曰：</p>

<div class="lg regular"><div class='lg-row'>難得復不堅，　愍苦恒喜施，</div>
<div class='lg-row'>況以法利世，　增長亦無盡。</div>
</div><p>釋曰：此偈先遮法慳。難得復不堅者，謂身命財。愍苦恒喜施者，菩薩尚能於一切時捨此三種不堅之法施諸苦厄眾生，由慈悲故。況以法利世增長亦無盡者，何況大法得之不難而生慳悋？是故菩薩應以此法廣利世間。何以故？法得增長亦無盡故。已遮法慳，次說利益。偈曰：</p>

<div class="lg regular"><div class='lg-row'>自證不可說，　引物說法性，</div>
<div class='lg-row'>法身寂滅口，　悲流如蟒吸。</div>
</div><p>釋曰：自證不可說引物說法性者，世尊不說自所證法，由不可說故。為引接眾生，復以方便而說法性。問：云何方便：答：法身寂滅口悲流如蟒吸。諸佛以法性為身、寂滅為口，極廣清淨，離二障故。以大慈悲流出教網引接眾生，譬如大蟒張口吐涎吸引諸物。一切諸佛身口悲同引接亦爾，大悲無盡，由畢竟故。偈曰：</p>

<div class="lg regular"><div class='lg-row'>彼修得果故，　修說非無義，</div>
<div class='lg-row'>但聞及不聞，　修說則無理。</div>
</div><p>釋曰：彼修得果故修說非無義者，諸佛以方便說自所證引接世間，由能行者修力自在而得果故，是故彼修及佛所說得非無義。但聞及不聞修說則無理者，若但聞法得見真義，彼修則無利益。若不聞法得入於修，彼說則無利益。已說說法利益，次說說法差別。偈曰：</p>

<div class="lg regular"><div class='lg-row'>阿含說證說，　謂口謂通力，</div>
<div class='lg-row'>通力謂相好，　餘色及虛空。</div>
</div><p>釋曰：諸菩薩說法有二種差別。一者阿含說，謂以口力而說；二者證說，謂以通力而說。通力說復有多種，或相好說、或樹林說、或樂器說、或空中說。已說說法差別，次說說法成就。偈曰：</p>

<div class="lg regular"><div class='lg-row'>無畏及斷疑，　令信亦顯實，</div>
<div class='lg-row'>如此諸菩薩，　說成就應知。</div>
</div><p>釋曰：諸菩薩說法成就，由四種義：一者無畏、二者斷疑、三者令信、四者顯實，如《梵天王問經》說。菩薩四法具足，則能開於廣大法施。何等為四？一者攝治妙法、二者自慧明淨、三者作善丈夫業、四者顯示染淨。此中第一多聞故得無畏；第二大慧故能斷疑；第三不依名利故令他信受；第四由通達世諦第一義諦故，能顯二種真實，謂染相真實、淨相真實。偈曰：</p>

<div class="lg regular"><div class='lg-row'>美語及離醉，　無退無不盡，</div>
<div class='lg-row'>種種及相應，　令解非求利，</div>
<div class='lg-row'>及以遍教授，　復次成就說。</div>
</div><p>釋曰：美語者，他瞋罵時不惡報故。離醉者，醉有二種：一他稱讚時醉；二自成就時醉，謂家色財等成就生愛喜故。離者，如此二醉於心滅故。無退者，不懈怠故。無不盡者，離於法慳一切說故。種種者，不重說故。相應者，不違現比量故。令解者，字句可解故。非求利者，不為財利令彼信故。遍教授者，被三乘故。已說說法成就，次說語成就。偈曰：</p>

<div class="lg regular"><div class='lg-row'>不細及調和，　善巧亦明了，</div>
<div class='lg-row'>應機亦離求，　分量與無盡。</div>
</div><p>釋曰：不細者，遍徒眾故。調和者，悅可意故。善巧者，開示字句分明故。明了者，令易解故。應機者，隨宜說故。離求者，不依名利說故。分量者，樂聞無厭故。無盡者，不可窮故。已說語成就，次說字成就。偈曰：</p>

<div class="lg regular"><div class='lg-row'>舉名及釋義，　隨乘亦柔軟，</div>
<div class='lg-row'>易解而應機，　出離隨順故。</div>
</div><p>釋曰：舉名者，相應諸字句，不違驗故。釋義者，釋言諸字句，不違理故。隨乘者，隨乘諸字句，不違三乘故。柔軟者，離難諸字句，不違於聲故。易解者，聚集諸字句，得義易故。應機者，應物諸字句，逗機宜故。出離者，不在諸字句，向涅槃故。隨順者，正行諸字句，隨順八支聖道故。偈曰：</p>

<div class="lg regular"><div class='lg-row'>菩薩字成就，　如前義應知，</div>
<div class='lg-row'>聲有六十種，　是說如來事。</div>
</div><p>釋曰：如來有六十種不可思議音聲，如《佛祕密經》中說：寂靜慧！如來具足六十種聲語，所謂潤澤、柔軟、可意、意樂、清淨，如是廣說。此中潤澤聲者，眾生善根能持攝故。柔軟聲者，現前聞法得樂觸故。可意聲者，由善義故。意樂聲者，由善字故。清淨聲者，無上出世後得故。無垢聲者，諸惑習氣不相應故。明亮聲者，字句易解故。善力聲者，具足功德，破諸外道惡邪見故。樂聞聲者，信順出離故。不絕聲者，一切外道無能斷故。調伏聲者，貪等煩惱能對治故。無刺聲者，制戒樂方便故。不澁聲者，令犯戒人得正出故。善調聲者，教化教授故。悅耳聲者，亂心對治故。身倚聲者，能引三摩提故。心了聲者，能引毘鉢舍那故。心喜聲者，善斷疑故。喜樂生聲者，決定拔邪故。無熱惱聲者，信受不悔故。能持智聲者，成就聞因，智依止故。能持解聲者，成就思因，智依止故。不隱覆聲者，不慳法而說故。可愛聲者，令得自利果故。渴仰聲者，已得果人深願樂故。教勅聲者，不思議法正說故。令解聲者，思議法正說故。相應聲者，不違驗故。有益聲者，如其所應教示導故。離重聲者，不虛說故。師子聲者，怖外道故。象聲者，振大故。雷聲者，深遠故。龍聲者，令信受故。緊那羅聲者，歌音美故。迦陵頻伽聲者，韻清亮故。梵聲者，出遠去故。命命鳥聲者，初得吉祥，一切事成故。天王聲者，無敢違故。天鼓聲者，破魔初故。離慢聲者，讚毀不高故。入一切聲者，入毘伽羅論一切種相故。離不正聲者，憶不忘故。應時聲者，教化事一切時起故。無羞聲者，不依利養故。不怖聲者，離慚羞故。歡喜聲者，聞無厭故。隨捨聲者，一切明處善巧入故。善友聲者，一切眾生利成就故。常流聲者，相續不斷故。嚴飾聲者，種種顯現故。滿足聲者，一音無量聲說法故。眾生根喜聲者，一語無量義顯現故。不毀呰聲者，如所立義信順故。不增減聲者，應時量說故。不躁急聲者，不疾疾說故。遍一切聲者，遠近徒眾同依止故。一切種成就聲者，世間法義皆譬喻令解故。已說字成就，次說說法大。偈曰：</p>

<div class="lg regular"><div class='lg-row'>開演及施設，　建立并總舉，</div>
<div class='lg-row'>別說與斷疑，　略廣皆令解。</div>
</div><p>釋曰：開演者，謂言說也。施設者，謂諸句也。建立者，謂善相應也。如是分別開示，如其次第總舉別說，斷疑使義淺近易解，令聽受者於所說法得決定故。略者一說，彼利根人速得解故。廣者重說，彼鈍根人遲得解故。偈曰：</p>

<div class="lg regular"><div class='lg-row'>說者及所說、　受者三輪淨，</div>
<div class='lg-row'>復離八種過，　說者淨應知。</div>
</div><p>釋曰：說者及所說受者三輪淨者，何等三輪？一是說者，謂諸佛菩薩。二是所說，謂總說名字等諸種。三是受者，謂前略說得解人、廣說得解人。復離八種過說者淨應知者，說者清淨，應知復離八種過失。問：何者八耶？偈曰：</p>

<div class="lg regular"><div class='lg-row'>懈怠及不解，　拒請不開義，</div>
<div class='lg-row'>及以不斷疑，　斷疑不堅固，</div>
<div class='lg-row'>厭退及有悋，　如是八種過，</div>
<div class='lg-row'>諸佛無彼體，　故成無上說。</div>
</div><p>釋曰：八種過者，一懈怠；二不解義；三拒請、四不開義；五不斷疑；六斷疑不決定；七心有厭退，不一切時說故；八有悋，不盡開示故。一切諸佛如是八過悉皆遠離，是故得成無上說法。已說說法大，次說義成就。偈曰：</p>

<div class="lg regular"><div class='lg-row'>此法隨時善，　生信喜覺因，</div>
<div class='lg-row'>義正及語巧，　能開四梵行。</div>
</div><p>釋曰：此法隨時善生信喜覺因者，隨時善謂初中後善。如其次第，聞思修時為信因故、為喜因故、為覺因故。為覺因者，定心觀察此法道理，得如實智故。義正及語巧能開四梵行者，義正謂善義及妙義，與世諦第一義諦相應故。語巧謂易受及易解，由文顯義現故。由此故能開示四種梵行。問：何者四耶？偈曰：</p>

<div class="lg regular"><div class='lg-row'>不共他相應，　具斷三界惑，</div>
<div class='lg-row'>自性及無垢，　是行為四種。</div>
</div><p>釋曰：四梵行者，一者獨、二者滿、三者清、四者白。不共他相應者是獨義，由此行不共外道同行故。具斷三界惑者是滿義，由此行具斷三界煩惱故。自性者是清義，由此行是無漏自性淨故。無垢者是白義，由此行在漏盡身種類得無垢淨故。已說說法義成就，次說說法節。偈曰：</p>

<div class="lg regular"><div class='lg-row'>所謂令入節，　相節對治節，</div>
<div class='lg-row'>及以祕密節，　是名為四節。</div>
</div><p>釋曰：諸佛說法不離四節，一者令入節、二者相節、三者對治節、四者祕密節。<span class='corr'>問</span>：此四節依何義？偈曰：</p>

<div class="lg regular"><div class='lg-row'>聲聞及自性，　斷過亦語深，</div>
<div class='lg-row'>次第依四義，　說節有四種。</div>
</div><p>釋曰：令入節者，應知教諸聲聞入於法義令得不怖，說色等是有故。相節者，應知於分別等三種自性，無體無起自性清淨，說一切法故。對治節者，應知依斷諸過對治八種障故。如大乘中說：受持二偈得爾所功德。皆為對治故說。此對治後當解。祕密節者，應知依諸深語，由迴語方得義故。如大乘經偈說：不堅堅固解，善住於顛倒，為煩惱所惱，速得大菩提。此節中不堅堅固解者，不堅謂諸眾生其心不亂，於此不亂作堅固解，此解最勝能得菩提。亂者心馳堅著，不能至得菩提故。此是第一句義。善住於顛倒者，顛倒謂常樂我淨執。若人能於顛倒中解無常無樂無我無淨善住不退，即能速得菩提，不爾不得故。此是第二句義。為煩惱所惱者，長時勤修難行苦行，由極疲倦能得菩提，不爾不得故。此是第三句義。已說說法節，次說說法意。偈曰：</p>

<div class="lg regular"><div class='lg-row'>平等及別義，　別時及別欲，</div>
<div class='lg-row'>依此四種意，　諸佛說應知。</div>
</div><p>釋曰：諸佛說法不離四意，一平等意、二別義意、三別時意、四別欲意。平等意者，如佛說：往昔毘婆尸佛即我身是。由法身無差別故，如是等說，是名平等意。別義意者，如佛說：一切諸法無自性故、無生故。如是等說，是名別義意。別時意者，如佛說：若人願見阿彌陀佛，一切皆得往生。此由別時得生故如是說，如是等說，是名別時意。別欲意者，彼人有如是善根，如來或時讚歎或時毀呰，由得少善根便為足故。如是等說，是名別欲意。已說說法意，次說受持大乘功德。偈曰：</p>

<div class="lg regular"><div class='lg-row'>輕佛及輕法，　懈怠少知足，</div>
<div class='lg-row'>貪行及慢行，　悔行不定等，</div>
<div class='lg-row'>如是八種障，　大乘說對治，</div>
<div class='lg-row'>如是諸障斷，　是人入正法。</div>
</div><p>釋曰：此二偈顯示大乘斷障功德。障有八種：一者輕佛障、二者輕法障、三者懈怠障、四者少知足障、五者貪行障、六者慢行障、七者悔行障、八者不定障。為對治輕佛障故，大乘經說：往昔毘婆尸佛即我身是。為對治輕法障故，大乘經說：於無量恒河沙佛所修行大乘乃得生解。為對治懈怠障故，大乘經說：若有眾生願生安樂國土，一切當得往生；稱念無垢月光佛名，決定當得作佛。為對治少知足障故，大乘經說：有處讚歎檀等行、有處毀呰檀等行。為對治貪行障故，大乘經說：諸佛國土極妙樂事。為對治慢行障故，大乘經說：或有佛土最勝成就。為對治悔行障故，大乘經說：或有眾生於佛菩薩起不饒益事得生善道。為對治不定障故，大乘經說：諸佛授記聲聞當得作佛，及說一乘。是名受持大乘得離八障。偈曰：</p>

<div class="lg regular"><div class='lg-row'>若文及若義，　二偈勤受持，</div>
<div class='lg-row'>功德數有十，　是名勝慧者。</div>
<div class='lg-row'>善種得圓滿，　死時歡喜勝，</div>
<div class='lg-row'>受生隨所欲，　念生智亦成。</div>
<div class='lg-row'>生生恒值佛，　聞法得信慧，</div>
<div class='lg-row'>遠離於二障，　速成無上道。</div>
</div><p>釋曰：此三偈顯示受持大乘集得功德。此功德有十種：一者成就一切善根種子圓滿依止、二者臨命終時得無上喜悅、三者於一切處得隨願受生、四者於一切生處得自性念生智、五者所生之處恒得值佛、六者恒在佛邊聞大乘法、七者成就增上信根、八者成就增上慧根、九者得遠離惑智二障、十者速得成就無上菩提。若人於一切大乘經典，若文若義乃至一句，正勤受持，則得如是十種功德。此中應知，於現在世得初二種功德，於未來世得餘八種功德，漸漸增勝。已說持法功德，次說說法功德。偈曰：</p>

<div class="lg regular"><div class='lg-row'>慧善及不退，　大悲名稱遠，</div>
<div class='lg-row'>巧便說諸法，　如日朗世間。</div>
</div><p>釋曰：若諸菩薩具足五因，名善說法。一者不倒說，由慧善故。二者恒時說，由不退故。三者離求說，由大悲故。四者令信說，由名稱遠故。五者隨機說，由巧便故。由此五因能善說法，導引眾生多生恭敬，譬如日出照朗世間。弘法品究竟。</p>
</div>
<div class='div-pin'><a id='mulu23' />
<p class='h1'>大乘莊嚴經論隨修品第十四</p><p>釋曰：已說菩薩弘法，次說菩薩隨法修行。此中隨修，有知義、有知法、有隨法、有同得、有隨行，今當次第顯示。偈曰：</p>

<div class="lg regular"><div class='lg-row'>於二知無我，　於三離邪正，</div>
<div class='lg-row'>菩薩如是解，　是名知義人。</div>
</div><p>釋曰：此偈明菩薩知義。於二知無我者，謂於人法二種而知無我，由知能取所取無有體故。於三離邪正者，三謂三種三昧，即空、無相、無願。由空三昧知無有體，解分別性故。由無相無願三昧知無自體，由解依他真實性故。離邪正者，此三三昧引出世智故不邪，是世間故不正。菩薩如是解是名知義人者，菩薩若知人法二種無我，能知三種三昧離邪離正，如此則名知義。偈曰：</p>

<div class="lg regular"><div class='lg-row'>如是知義已，　知法猶如栰，</div>
<div class='lg-row'>聞法不應喜，　捨法名知法。</div>
</div><p>釋曰：此偈明菩薩知法。初學菩薩得知義已，次應知法。謂能知修多羅等經法，猶如栰喻，不得但聞而生歡喜。何以故？是法應捨，譬如栰故。是名知法。偈曰：</p>

<div class="lg regular"><div class='lg-row'>凡夫有二智，　即通二無我，</div>
<div class='lg-row'>為成彼智故，　如說隨法行。</div>
</div><p>釋曰：此偈明菩薩隨法。凡夫有二智者，謂知義智、知法智。即通二無我者，由此二智故，亦能通達人法二種無我。為成彼智故如說隨法行者，菩薩為成就彼二種智，應如所說法隨順修行。是名隨法。偈曰：</p>

<div class="lg regular"><div class='lg-row'>成就彼智時，　出世間無上，</div>
<div class='lg-row'>凡住初地者，　所得皆同得。</div>
</div><p>釋曰：此偈明菩薩同得。成就彼智時出世間無上者，由彼智體最勝故。初地，謂歡喜地。一切住歡喜地菩薩所得功德，彼初入地人亦皆同得故。偈曰：</p>

<div class="lg regular"><div class='lg-row'>見道所滅惑，　應知一切盡，</div>
<div class='lg-row'>隨次修餘地，　為斷智障故。</div>
<div class='lg-row'>應知諸地中，　無分別建立，</div>
<div class='lg-row'>次第無間起，　如是說隨行。</div>
</div><p>釋曰：此二偈明菩薩隨行。此中見道所滅煩惱，入初地時一切悉盡，是故修習餘地但為斷於智障。然於諸地各有二智：一無分別智、二地建立智。菩薩若在正觀，於剎那剎那得爾所法而不分別，是名無分別智。菩薩出觀後，分別觀中所得法如是如是分數，是名地建立智。如此二智不得並起及間餘法起，恒無間行，是名菩薩隨行。菩薩能如是隨行，有四種不放逸輪：一者勝土<span class='corr'>輪</span>、二者善人輪、三者自正輪、四者先福輪。如此四輪，今當次第說。偈曰：</p>

<div class="lg regular"><div class='lg-row'>易求及善護，　善地亦善伴，</div>
<div class='lg-row'>善寂此勝土，　菩薩則往生。</div>
</div><p>釋曰：此偈明勝土輪。土勝有五因緣：一者易求，謂四事供身不難得故。二者善護，謂國王如法，惡人盜賊不得住故。三者善地，處所調和無疫癘故。四者善伴，謂同戒同見為伴侶故。五者善寂，謂晝日無喧夜絕聲故。偈曰：</p>

<div class="lg regular"><div class='lg-row'>多聞及見諦，　巧說亦憐愍，</div>
<div class='lg-row'>不退此丈夫，　菩薩勝依止。</div>
</div><p>釋曰：此偈明善人輪。善人亦具五因緣：一者多聞，成就阿含故。二者見諦，得聖果故。三者巧說，能分別法故。四者憐愍，不貪利故。五者不退，無疲倦故。偈曰：</p>

<div class="lg regular"><div class='lg-row'>善緣及善聚，　善修及善說，</div>
<div class='lg-row'>善出此五種，　是名自正勝。</div>
</div><p>釋曰：此偈明自正輪。自正亦具五因緣：一者善緣，妙法為緣故。二者善聚，福智具足故。三者善修，止觀諸相應時修故。四者善說，無求利故。五者善出，所有上法恭敬修故。偈曰：</p>

<div class="lg regular"><div class='lg-row'>可樂及無難，　無病與寂靜，</div>
<div class='lg-row'>觀察此五種，　宿植善根故。</div>
</div><p>釋曰：此偈明先福輪。先福亦具五因緣：一者可樂、二者無難、三者無病、四者三昧、五者智慧。第一事由住勝土為因，第二事由值善人為因，後三事由自正成就為因。已說四種不放逸輪，次說煩惱出煩惱。偈曰：</p>

<div class="lg regular"><div class='lg-row'>遠離於法界，　無別有貪法，</div>
<div class='lg-row'>是故諸佛說，　貪出貪餘爾。</div>
</div><p>釋曰：如佛先說，我不說有異貪之法能出於貪，瞋癡亦爾。由離法界則別無體故，是故貪等法性得貪等名。此說貪等法性能出貪等，此義是經旨趣。偈曰：</p>

<div class="lg regular"><div class='lg-row'>由離法性外，　無別有諸法，</div>
<div class='lg-row'>是故如是說，　煩惱即菩提。</div>
</div><p>釋曰：如經中說，無明與菩提同一。此謂無明法性施設菩提名，此義是經旨趣。偈曰：</p>

<div class="lg regular"><div class='lg-row'>於貪起正思，　於貪得解脫，</div>
<div class='lg-row'>故說貪出貪，　瞋癡出亦爾。</div>
</div><p>釋曰：若人於貪起正思觀察，如是知已於貪即得解脫。故說以貪出離於貪，出離瞋癡亦復如是。已說煩惱出煩惱，次說遠離二乘心。偈曰：</p>

<div class="lg regular"><div class='lg-row'>菩薩處地獄，　為物不辭苦；</div>
<div class='lg-row'>捨有發小心，　此苦則為劇。</div>
</div><p>釋曰：菩薩慈悲為諸眾生入大地獄，不辭大苦。若滅三有功德起小乘心，菩薩以此為苦最為深重。問：此義云何？偈曰：</p>

<div class="lg regular"><div class='lg-row'>雖恒處地獄，　不障大菩提；</div>
<div class='lg-row'>若起自利心，　是大菩提障。</div>
</div><p>釋曰：菩薩雖為眾生長時入大地獄，不以為苦。何以故？於廣淨菩提不為障故。若起異乘樂涅槃心，即為大苦。何以故？於大乘樂住而為障故。此偈顯前偈義應知。已說遮二乘心，次說遮怖畏心。偈曰：</p>

<div class="lg regular"><div class='lg-row'>無體及可得，　此事猶如幻，</div>
<div class='lg-row'>性淨與無垢，　此事則如空。</div>
</div><p>釋曰：無體及可得此事猶如幻者，一切諸法無有自性，故曰無體。而復見有相貌顯現，故曰可得。諸凡夫人於此二處互生怖畏，此不應爾。何以故？幻相似故。譬如幻等實無有體而顯現可見，諸法無體可得亦爾，是故於此二處不應怖畏。性淨與無垢此事則如空者，法界本來清淨，故曰性淨。後時離塵清淨，故曰無垢。諸凡夫人於此二處互生怖畏，此不應爾。何以故？空相似故。譬如虛空本性清淨，後時亦說離塵清淨。法界性淨及以無垢亦復如是，是故於此二處不應怖畏。復次更有似畫譬喻，能遮前二怖畏。偈曰：</p>

<div class="lg regular"><div class='lg-row'>譬如工畫師，　畫平起凹凸，</div>
<div class='lg-row'>如是虛分別，　於無見能所。</div>
</div><p>釋曰：譬如善巧畫師能畫平壁起凹凸相，實無高下而見高下。不真分別亦復如是，於平等法界無二相處而常見有能所二相，是故不應怖畏。此中復有似水譬喻，能遮後二怖畏。偈曰：</p>

<div class="lg regular"><div class='lg-row'>譬如清水濁，　穢除還本清，</div>
<div class='lg-row'>自心淨亦爾，　唯離客塵故。</div>
</div><p>釋曰：譬如清水，垢來則濁；後時若清，唯除垢耳。清非外來，本性清故。心方便淨亦復如是，心性本淨客塵故染，後時清淨除客塵耳，淨非外來本性淨故。是故不應怖畏。偈曰：</p>

<div class="lg regular"><div class='lg-row'>已說心性淨，　而為客塵染，</div>
<div class='lg-row'>不離心真如，　別有心性淨。</div>
</div><p>釋曰：譬如水性自清而為客垢所濁，如是心性自淨而為客塵所染，此義已成。由是義故，不離心之真如別有異心，謂依他相說為自性清淨。此中應知，說心真如名之為心，即說此心為自性清淨，此心即是阿摩羅識。已遮怖畏，次遮貪罪。偈曰：</p>

<div class="lg regular"><div class='lg-row'>菩薩念眾生，　愛之徹骨髓，</div>
<div class='lg-row'>恒時欲利益，　猶如一子故。</div>
</div><p>釋曰：諸菩薩愛諸眾生，此名為貪。餘如偈說。偈曰：</p>

<div class="lg regular"><div class='lg-row'>由利群生意，　起貪不得罪，</div>
<div class='lg-row'>瞋則與彼違，　恒欲損他故。</div>
</div><p>釋曰：若謂菩薩愛諸眾生起貪名罪者，此義不然。何以故？此貪恒作利益眾生因故。偈曰：</p>

<div class="lg regular"><div class='lg-row'>如鴿於自子，　普覆生極愛，</div>
<div class='lg-row'>如是有悲人，　於生愛亦爾。</div>
</div><p>釋曰：譬如鴿鳥多貪，愛念諸子最得增上。如是菩薩多悲，愛諸眾生增上亦爾。偈曰：</p>

<div class="lg regular"><div class='lg-row'>慈與瞋心違，　息苦苦心反，</div>
<div class='lg-row'>利則違無利，　無畏違畏心。</div>
</div><p>釋曰：菩薩於諸眾生，由得慈心故，與瞋心相違；由得息苦心故，與作苦心相違；由得利益心故，與無利心相違；由得無畏心故，與作畏心相違。是故菩薩起如是貪，不得名罪。已遮貪罪，次說修行差別。偈曰：</p>

<div class="lg regular"><div class='lg-row'>善行於生死，　如病服苦藥；</div>
<div class='lg-row'>善行於眾生，　如醫近病者；</div>
<div class='lg-row'>善行於自心，　如調未成奴；</div>
<div class='lg-row'>善行於欲塵，　如商善販賣；</div>
<div class='lg-row'>善行於三業，　如人善浣衣；</div>
<div class='lg-row'>善行不惱他，　如父於愛子；</div>
<div class='lg-row'>善行於修習，　如鑽火不息；</div>
<div class='lg-row'>善行於三昧，　如財與信人；</div>
<div class='lg-row'>善行於般若，　如幻師知幻。</div>
<div class='lg-row'>是名諸菩薩，　善行諸境界。</div>
</div><p>釋曰：諸菩薩修行有九種差別。一者善行生死，譬如病久服苦澁藥，但為差病不生貪染。菩薩亦爾，親近生死但為思惟策勵，非為染著。二者善行眾生，譬如良醫親近病者，菩薩亦爾，有大悲故不捨煩惱病苦眾生。三者善行自心，譬如有智之主善能調服未成就奴，菩薩亦爾，善能調伏未調伏心。四者善行欲塵，譬如商人善於販賣，菩薩亦爾，於檀等諸度增長資財。五者善行三業，譬如善浣衣師能除穢垢，菩薩亦爾，修治三業能令清淨。六者善行不惱眾生，譬如慈父愛於小兒雖穢不惡，菩薩亦爾，眾生加損未甞瞋惱。七者善行修習，譬如鑽火未熱不息，菩薩亦爾，修習善法曾無間心。八者善行三昧，譬如出財得保信人日日滋益，菩薩亦爾，修習諸定不亂不味功德增長。九者善行般若，譬如幻師知幻非實，菩薩亦爾，於所觀法得不顛倒。是名菩薩修行差別。已說修行差別，次說三輪清淨。偈曰：</p>

<div class="lg regular"><div class='lg-row'>常勤大精進，　熟二令清淨，</div>
<div class='lg-row'>淨覺無分別，　漸漸得菩提。</div>
</div><p>釋曰：常勤大精進熟二令清淨者，菩薩以大精進力勤行自他二利，是故眾生及自並得成熟，是名清淨。淨覺無分別漸漸得菩提者，淨覺謂法無我智，此智不分別三輪，謂修者、所修、正修，故得清淨。由此淨故，漸漸得成無上菩提。隨修品究竟。</p>
</div>
<p class='juan'>大乘莊嚴經論卷第六</p>
</div><!-- end of div[@id='body'] -->
</body></html>