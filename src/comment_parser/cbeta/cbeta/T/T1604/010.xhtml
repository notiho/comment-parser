<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘莊嚴經論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu35' />大乘莊嚴經論卷第十</p><p class="byline">無著菩薩造</p><p class="byline">大唐天竺三藏波羅頗蜜多羅譯</p>
<div class='div-pin'><a id='mulu36' />
<div class='div-pin'><a id='mulu37' />
<p class='h2'>覺分品第二十一之一</p><p>釋曰：諸菩薩有羞相<span class='note-inline'>(羞兼慚愧)</span>，此中應說。偈曰：</p>

<div class="lg regular"><div class='lg-row'>治障及合智，　緣境亦成生，</div>
<div class='lg-row'>菩薩有羞相，　如是四差別。</div>
</div><p>釋曰：此偈顯示菩薩有羞有四種相，一自性、二伴類、三境界、四作業。治障者，謂離無羞，此即是羞自性。合智者，與無分別知相應，此智是羞伴類。緣境者，菩薩以小無障眾生為可羞境，即是聲聞緣覺。小者，對大乘故。無障者，破煩惱障故。成生者，菩薩有羞，以建立眾生為業。此是有羞四種相。問：諸菩薩有羞於何行中起？偈曰：</p>

<div class="lg regular"><div class='lg-row'>菩薩於六度，　障增及治減，</div>
<div class='lg-row'>不勤亦勤行，　於此有羞起。</div>
</div><p>釋曰：諸菩薩於四事中極生羞恥，一者於諸度障增時極生羞恥；二者於諸障治減時極生羞恥；三者修諸度懈怠時極生羞恥；四者隨順煩惱法勤行時極生羞恥，所謂諸根常開而不禁守。問：菩薩有羞種差別云何。偈曰？</p>

<div class="lg regular"><div class='lg-row'>六品及二品，　七地與二乘，</div>
<div class='lg-row'>亦似則為下，　反此應知上。</div>
</div><p>釋曰：六品者，不定地中前六品有羞為下。二品者，諸定地中前二品有羞為下。七地者，菩薩十地中前七地有羞為下。二乘者，謂下心眾生有羞為下，由有增上慢故。亦似者，謂未得無生忍菩薩彼有羞亦為下。翻此諸下有羞，應知即是諸上有羞。問：何法是有羞障？及彼障有幾過失？偈曰：</p>

<div class="lg regular"><div class='lg-row'>無羞惑不斷，　三害及六呵，</div>
<div class='lg-row'>墮難退苦三，　如前十二失。</div>
</div><p>釋曰：無羞者，是菩薩有羞障。若有此障則煩惱不斷，煩惱不斷則先生三害：一自害，謂不正思惟，由自惱故。二他害，謂瞋及捨，由惱他故。問：瞋者惱眾生可爾，捨者云何惱眾生？答：菩薩應化眾生，捨而不化，是謂為惱。俱害者，謂破尸羅，由惱自他故。起三害已即於現法得六呵責，由疑悔、失利、失護、棄捨、治罰、惡名故。隨其次第得六種呵責，所謂自呵責乃至十方人呵責。如是已後復有三種過失生：一退墮諸難處、二退失已得未得善法、三從彼生大苦受。是謂無羞生十二種過失。問：已知障及過失，何者是有羞功德？偈曰：</p>

<div class="lg regular"><div class='lg-row'>此等一切惡，　菩薩若有羞，</div>
<div class='lg-row'>當知一切盡，　起彼對治故。</div>
<div class='lg-row'>天人聰慧生，　速滿於二聚，</div>
<div class='lg-row'>成生不退轉，　離不離為果。</div>
</div><p>釋曰：初偈顯示有羞離過功德。如前過失，菩薩有羞一切不有故。後偈顯示有羞集得功德，具足聚集五勝果故。天人聰慧生者，是得果報果，謂常生天上及以人中恒得聰慧故。速滿於二聚者，是得增上果，謂得大菩提二聚故。成生不退轉者，是得丈夫果，丈夫所作故。離者，是得相離果，離彼障故。不離者，是得依果，一切生處不離彼障對治故。問：有羞功用，譬喻云何？偈曰：</p>

<div class="lg regular"><div class='lg-row'>有衣翻有垢，　凡夫無慚故；</div>
<div class='lg-row'>天衣更無垢，　菩薩有慚爾。</div>
<div class='lg-row'>菩薩慚具足，　如空不可污；</div>
<div class='lg-row'>欲勝諸菩薩，　亦以慚莊嚴。</div>
<div class='lg-row'>譬如慈母愛，　慚護眾生然，</div>
<div class='lg-row'>觀生及化生，　此事由慚起。</div>
</div><p>釋曰：此中第一偈顯示慚如衣服。何以故？有慚者過垢不能污故。第二偈上半顯示慚如虛空。何以故？有慚者雖值世間八法，不被染故。第二偈下半顯示慚如莊嚴。何以故？有慚者端正勝餘菩薩故。第三偈顯示慚如慈母。何以故？有慚者擁護生死一切過失如象馬軍，觀生化生由此起故。衣服譬顯慚能對治住諸煩惱，虛空譬顯慚能對治染著八法，莊嚴譬顯慚能隨順同行，慈母譬顯慚能成熟眾生。問：菩薩行慚有何相？偈曰：</p>

<div class="lg regular"><div class='lg-row'>不忍及不行，　亦忍及亦行，</div>
<div class='lg-row'>當知此四種，　是說行慚相。</div>
</div><p>釋曰：此偈顯示四種行慚相，一不忍，二不行，三忍，四行。何以故？有慚者於一切過惡有前二相，不忍故、不行故。於一切功德有後二相，忍故、行故。問：云何慚羞得無上？偈曰：</p>

<div class="lg regular"><div class='lg-row'>教習於慚羞，　亦起五自意，</div>
<div class='lg-row'>信法等別故，　無上如前知。</div>
</div><p>釋曰：如前知者，於大乘經說慚羞處生淨信故、以九種深心修習故、依虛空等定修習故、由無分別智攝故、以一果入一切果故。已說菩薩有羞，次說菩薩無畏。偈曰：</p>

<div class="lg regular"><div class='lg-row'>諸菩薩無畏，　體相及差別，</div>
<div class='lg-row'>堅固與殊勝，　今當次第解。</div>
</div><p>釋曰：菩薩無畏有四義解釋，一體相、二差別、三堅固、四殊勝。問：體相云何？偈曰：</p>

<div class="lg regular"><div class='lg-row'>進定慧三起，　勇健勤猛作，</div>
<div class='lg-row'>是說無畏相，　亦顯於眾名。</div>
</div><p>釋曰：精進、禪定、般若此三若起，是無畏體相。勇、健、勤、猛，此四顯無畏眾名。問：此三於何行中無畏？偈曰：</p>

<div class="lg regular"><div class='lg-row'>諸有所作中，　下動愚則畏，</div>
<div class='lg-row'>離三三決定，　是名無畏安。</div>
</div><p>釋曰：菩薩於諸所作中，其心若下、若動、若愚，則生怖畏。何以故？下心者，於彼無勤修故。動心者，於彼心不住故。愚心者，於彼無方便故。彼三對治，隨其次第即是精進、禪定、般若。是故精進等三若得決定，則名無畏。問：云何決定？答：此三對治任運現前，是名決定。問：已說體相，云何差別？偈曰：</p>

<div class="lg regular"><div class='lg-row'>自性及大願，　不顧及不退，</div>
<div class='lg-row'>聞深亦能化，　置彼於佛身，</div>
<div class='lg-row'>亦行諸苦行，　不捨於生死，</div>
<div class='lg-row'>生死不能染，　此十是差別。</div>
</div><p>釋曰：此二偈隨其次第說無畏有十種差別。一者自性，謂性成就得無畏故。二者大願，謂發菩提心得無畏故。三者不顧，謂勤自利時不顧身命得無畏故。四者不退，謂勤利他時有違逆者得無畏故。五者聞深，謂聽實義時得無畏故。六者能化，謂難化眾生以通力化得無畏故。七者置彼於佛身，謂建立眾生於大菩提得無畏故。八者亦行諸苦行，謂行種種難行苦行得無畏故。九者不捨生死，謂故意受生得無畏故。十者生死不能染，謂處染不染得無畏故。問：已說差別，云何堅固？偈曰：</p>

<div class="lg regular"><div class='lg-row'>惡朋及重苦，　聞深不能退，</div>
<div class='lg-row'>譬如螽翅風，　不動須彌海。</div>
</div><p>釋曰：菩薩無畏於三緣得不動，一遇惡朋、二遭重苦、三聞深法。譬如螽蟖振羽不能蕩海搖山，彼之三緣不能動菩薩心亦復如是，是故菩薩無畏得堅固。問：已說堅固，云何殊勝？偈曰：</p>

<div class="lg regular"><div class='lg-row'>諸說無畏中，　菩薩無畏上，</div>
<div class='lg-row'>相異堅殊勝，　與彼不相似。</div>
</div><p>釋曰：由前三義勝故，菩薩無畏於諸說無畏中最為殊勝。已說菩薩無畏，次說菩薩不退。偈曰：</p>

<div class="lg regular"><div class='lg-row'>不退諸菩薩，　品類有三事，</div>
<div class='lg-row'>於聞進苦故，　慚勇為依止。</div>
<div class='lg-row'>欲樂大菩提，　是說不退性，</div>
<div class='lg-row'>未成成極成，　差別諸地顯。</div>
</div><p>釋曰：此二偈顯示不退品類依止自性差別。彼品類有三種：一聞法無厭不退、二恒大精進不退、三生死苦惱不退。依止有二種：一慚、二勇。有慚者不退，退者可羞恥故。有勇者不退，退者非猛健故。自性，謂欲樂大菩提。欲樂若迴，即得退故。差別有三種：一未成，謂信行地菩薩不退。二成，謂初地至七地菩薩不退。三極成，謂八地已上菩薩不退。已說菩薩不退，次說菩薩知法。偈曰：</p>

<div class="lg regular"><div class='lg-row'>知法知法業，　知相知無盡，</div>
<div class='lg-row'>得果及二門，　成生亦住法。</div>
</div><p>釋曰：知法者，謂知五明處：一內明、二因明、三聲明、四醫明、五巧明，知此五論是謂知法。知法業者，謂知自利利他，以此為業。知內論者，為自修及為他說。知因論者，為申己義及屈他義。知聲論者，為自善音令他信受。知醫論者，為除他疾。知巧論者，為令他解。知論相者，謂知此五論得有五因，是菩薩知論相：一聞得、二持得、三誦得、四思得、五通得。菩薩先於論有聞，聞已受持，持已習誦，誦已正思，思已通達。通達者，知此是功德、此是過失、此是善語、此是惡語。知無盡者，謂如此知，乃至無餘涅槃亦無盡故。得果者，謂自知得一切種智故。二門者：一三昧門、二陀羅尼門。知論菩薩以三昧門成熟眾生，隨彼化攝故；以陀羅尼門成熟佛法，隨所得法皆能持故。已說菩薩知法，次說菩薩知世間。偈曰：</p>

<div class="lg regular"><div class='lg-row'>身知亦口知，　及以實諦知，</div>
<div class='lg-row'>菩薩知世間，　最勝餘無等。</div>
</div><p>釋曰：菩薩有三種知世間，一身知世間、二口知世間、三諦知世間。問：云何身知？云何口知？偈曰：</p>

<div class="lg regular"><div class='lg-row'>身知則舒顏，　口知則先語，</div>
<div class='lg-row'>為令成器故，　正法隨修行。</div>
</div><p>釋曰：舒顏者，謂熙怡歡笑，此是身知世間。先語者，謂慰問讚美，此是口知世間。問：此知何所為？答：為令成器故。問：令成何器？答：正法隨修行，令成此器故。問：云何諦知世間？偈曰：</p>

<div class="lg regular"><div class='lg-row'>二知知世生，　二知知世滅，</div>
<div class='lg-row'>為息復為得，　諦知勤修行。</div>
</div><p>釋曰：二知知世生者，知苦集二諦則知世間常生，由生及生方便故。二知知世滅者，知滅道二諦則知世間可滅，由滅及滅方便故。問：知諦世間復何所為？答：為息復為得諦智勤修行。息者，苦集諦。得者，滅道諦。諸菩薩為息苦集諦、為得滅道諦故，觀諸諦修智具足。如是知世間，即是知世間業。已說菩薩知世間，次說菩薩修習四量。偈曰：</p>

<div class="lg regular"><div class='lg-row'>能詮及義意，　了義亦無言，</div>
<div class='lg-row'>當知此四種，　是說四量相。</div>
</div><p>釋曰：能詮者，如來所說十二部經，此法為量，非人為量。義意者，謂文中所以，此義為量，非語為量。了義者，謂世間可信及佛所印可，此了義為量，非不了義為量。無言者，謂出世證智，此智為量，非識為量。問：世尊何故說此四量？偈曰：</p>

<div class="lg regular"><div class='lg-row'>謗法及非義，　邪思與可言，</div>
<div class='lg-row'>遮此四事故，　次第說四量。</div>
</div><p>釋曰：說能詮法為量，遮謗說人。說義意為量，遮非義文句。說了義為量，遮邪思倒解。說智為量，遮可言智。問：依此四量有何功德？偈曰：</p>

<div class="lg regular"><div class='lg-row'>信心及內思，　正聞與證智，</div>
<div class='lg-row'>菩薩不可壞，　依量功德爾。</div>
</div><p>釋曰：依第一量則信心不可壞，依第二量則正思不可壞，依第三量則正聞不可壞，依第四量則世智不可壞。已說菩薩修習四量，次說菩薩四無礙解。偈曰：</p>

<div class="lg regular"><div class='lg-row'>於門相言智，　通達無比倫，</div>
<div class='lg-row'>此即是菩薩，　四種無礙解。</div>
</div><p>釋曰：第一者謂知門智，能知義中所有名門差別故。第二者謂知相智，能知此義屬此名故。第三者謂知言智，能知異土言音故。第四者謂知智智，能知自能說法故。知此四種是無礙解。偈曰：</p>

<div class="lg regular"><div class='lg-row'>能說及所說，　說具合三事，</div>
<div class='lg-row'>四二復二種，　次第三事因。</div>
</div><p>釋曰：能說、所說、說具，此三事各有因緣。能說有四因緣：一教授智、二成熟智、三聚滿智、四令覺智。所說有二因緣：一法、二義，四智於此二有用故。說具有二因緣：一言、二智，由此二得成說故。偈曰：</p>

<div class="lg regular"><div class='lg-row'>舉法及釋法，　令解與避難，</div>
<div class='lg-row'>建立四無礙，　以是義應知。</div>
</div><p>釋曰：舉法者，以門故。釋法者，以相故。令解者，以言故。避難者，以智故。應知此中以所說法及義以說具言及智，次第建立四無礙解。問：云何名無礙解？無礙解有何業？偈曰：</p>

<div class="lg regular"><div class='lg-row'>內證及外覺，　故稱無礙解，</div>
<div class='lg-row'>能斷一切疑，　此即是彼業。</div>
</div><p>釋曰：此偈上半立名，下半顯業。名者，由諸菩薩初以出世間智內證諸法得平等如解，後以後得世智外覺諸法法門差別。由此道理，故名無礙解。業者，復由此解能斷一切眾生一切疑網，此名為業。已說菩薩四無礙解，次說菩薩二聚功德。偈曰：</p>

<div class="lg regular"><div class='lg-row'>福智為二聚，　勝報亦不污，</div>
<div class='lg-row'>一切諸菩薩，　勝相皆如此。</div>
</div><p>釋曰：福智為二聚者，二聚謂福聚及智聚。勝報亦不污者，諸菩薩由福聚故，於生死中作勝報成就因。由智聚故，於彼勝報作不染污因。是故菩薩勝相無等。問：二聚攝六度云何？偈曰：</p>

<div class="lg regular"><div class='lg-row'>初二為福體，　第六即是智，</div>
<div class='lg-row'>餘三二聚因，　五亦成智聚。</div>
</div><p>釋曰：初二為福體者，應知施、戒二波羅蜜為福聚體。第六即是智者，應知般若波羅蜜即為智聚體。餘三二聚因者，應知忍辱、精進、禪定三波羅蜜通為二聚因，由俱作故。五亦成智聚者，復由般若能迴向故，一切諸波羅蜜皆成智聚。問：云何名聚？云何聚業？偈曰：</p>

<div class="lg regular"><div class='lg-row'>正修及數修，　資善名為聚；</div>
<div class='lg-row'>自利與他利，　成就則名業。</div>
</div><p>釋曰：此偈上半釋名，下半顯業。名者，三婆羅名為聚。三者，正修義。婆羅者，數修義。由正修及數修善法則得資長，由資長故名聚。業者，由此聚故則能成就自他二利，是名為業。問：二聚種差別云何？偈曰：</p>

<div class="lg regular"><div class='lg-row'>入地入無相，　及入無功用，</div>
<div class='lg-row'>受職并究竟，　二聚次第因。</div>
</div><p>釋曰：此中種差別者，彼信行地聚為入地因。六地中聚為入無相因。無相者，第七地所攝聚，彼相不起故。第七地聚為入無功用因。第八第九地聚為入受職因。第十地聚為入究竟因，究竟者佛地所攝故。已說菩薩二聚功德，次說菩薩修習四念處。偈曰：</p>

<div class="lg regular"><div class='lg-row'>依止及對治，　入諦與緣緣，</div>
<div class='lg-row'>作意并至得，　隨順亦隨轉，</div>
<div class='lg-row'>覺境及受生，　限極將最上，</div>
<div class='lg-row'>長時與後證，　勝修十四種。</div>
</div><p>釋曰：此二偈明菩薩四念處有十四種勝修，一依止勝修、二對治勝修、三入諦勝修、四緣緣勝修、五作意勝修、六至得勝修、七隨順勝修、八隨轉勝修、九覺境勝修、十受生勝修、十一限極勝修、十二最上勝修、十三長時勝修、十四後證勝修。依止勝修者，謂依大乘經起聞思修慧為自體故。對治勝修者，謂能對治不淨苦無常無我法想四倒，由入身等法無我故。入諦勝修者，謂如其次第，次第入苦集滅道諦故。自入他入，如《中邊分別論》說。緣緣勝修者，謂緣一切眾生身等為境界故。作意勝修者，謂身等不可得故。至得勝修者，謂身等不離不合故。隨順勝修者，謂得諸障對治，能對治彼障故。隨轉勝修者，謂凡夫二乘所修念處亦攝隨轉，為教授故。覺境勝修者，謂知身如幻色相似故、知受如夢皆邪覺故、知心如空自性淨故。知法如客，客謂纏垢，譬如虛空有烟雲塵霧故。受生勝修者，謂故意受生成就轉輪王等最勝，身受心法亦不染故。限極勝修者，謂修下品念處亦過餘人修最上品，自性利故。最上勝修者，謂能不作功用總別修習四念處故。長時勝修者，謂修至無餘涅槃亦無盡故。後證勝修者，謂十地及佛地中皆可得故。已說菩薩修習四念處，次說菩薩修習四正勤。偈曰：</p>

<div class="lg regular"><div class='lg-row'>三捨及入地，　住寂與得記，</div>
<div class='lg-row'>成生亦受職，　淨土并圓滿。</div>
</div><p>釋曰：菩薩為對治四念處障故修習四正勤，若廣說此對治則有十種差別，由對治十行障故。十行者，一捨著行，謂受有中勝報而不染著。二捨蓋行，謂離一切障蓋。三捨下行，謂離二乘作意。四入地行，謂入初六地。五住寂行，謂入第七地。六得記行，謂入第八地。七成生行，謂入第九地。八受職行，謂入第十地。九淨土行，謂第八第九第十三地。十圓滿行，謂入佛地。菩薩為對治此十行障故修習四正勤，是為廣說差別。問：此十差別修義云何？偈曰：</p>

<div class="lg regular"><div class='lg-row'>依止於欲故，　起勤起精進，</div>
<div class='lg-row'>攝心與正持，　十治修如是。</div>
</div><p>釋曰：修義者，謂依欲起勤，依勤起精進攝心正持，是名修義。此中有平等修、有有相修、有精進修。平等修者，由正勤能令止觀平等故。有相修者，由止舉捨三相合修故。精進修者，為斷止觀中沒掉二障起精進故。問：云何起精進？答：謂攝心及正持。攝心者，謂奢摩他。正持者，若心平等則如是住如是正持。以此三修修前十行，是名修正勤。已說菩薩修習四正勤，次說菩薩修習四神足。偈曰：</p>

<div class="lg regular"><div class='lg-row'>分別四神足，　略以三事解，</div>
<div class='lg-row'>依止及方便，　亦成就應知。</div>
</div><p>釋曰：此中略以三事分別四神足，一依止、二方便、三成就。問：云何依止？偈曰：</p>

<div class="lg regular"><div class='lg-row'>禪定所依止，　差別有四足，</div>
<div class='lg-row'>一欲二精進、　三心四思惟。</div>
</div><p>釋曰：應知禪波羅蜜所依止有此四足差別。問：云何方便？偈曰：</p>

<div class="lg regular"><div class='lg-row'>起作及隨攝，　繫縛并對治，</div>
<div class='lg-row'>隨次八斷行，　三一二二成。</div>
</div><p>釋曰：起作及隨攝繫縛并對治者，方便亦有四種：一起作方便、二隨攝方便、三繫縛方便、四對治方便。問：此四種方便，各以何等行成？答：隨次八斷行三一二二成。八斷行者，一信、二欲、三勤、四猗、五念、六智、七思、八捨。此中隨其次第，以信欲勤三行成立起作方便，由信起欲、由欲起勤，如是次第故。以猗一行成立隨攝方便，由猗息已定得生故。以念智二行成立繫縛方便，由正念故心於定中不離所緣，由正智故心離所緣覺已隨攝。以思捨二行成立對治方便，由思故對治沒纏，由捨故對治掉纏，此二是諸煩惱對治故。問：云何成就？偈曰：</p>

<div class="lg regular"><div class='lg-row'>能見及能授，　遊戲亦遊願，</div>
<div class='lg-row'>自在并得法，　成就此六種。</div>
</div><p>釋曰：六成就者，一能見成就、二能授成就、三遊戲成就、四遊願成就、五自在成就、六得法成就。能見成就者，謂五眼，肉眼、天眼、慧眼、法眼、佛眼，此成就故。能授成就者，謂六通，依此能教授故。如其次第，身通往彼所，天耳通聞其音而為說法，他心通知障有無為之除斷，宿住通知過去行借力令知使其生信，天眼通知死此生彼令其生厭，漏盡通為之說法令得解脫。遊戲成就者，此有多種，謂變化等諸定。遊願成就者，謂入願力遊諸願果，謂放光發聲等。此不可數，廣如《十地經》說。自在成就者，謂十自在，亦如《十地經》說。得法成就者，謂得力、無所畏及不共法。已說菩薩修習四神足，次說菩薩修習五根。偈曰：</p>

<div class="lg regular"><div class='lg-row'>覺行聞止觀，　信等根所緣，</div>
<div class='lg-row'>增上是根義，　成就利益故。</div>
</div><p>釋曰：信根以菩提為所緣，進根以菩薩行為所緣，念根以聞大乘法為所緣，定根以奢摩他為所緣，慧根以如實智為所緣。問：云何是根義？答：此信等於所緣增上，故名為根，能成就利益故。已說菩薩修習五根，次說菩薩修習五力。偈曰：</p>

<div class="lg regular"><div class='lg-row'>應知信等根，　垂入於初地，</div>
<div class='lg-row'>如前五根障，　能羸故名力。</div>
</div><p>釋曰：此中五根臨入初地時，能令不信、懈怠、失念、亂心、無知羸劣，故名為力。已說菩薩修習五力，次說菩薩修習七覺分。偈曰：</p>

<div class="lg regular"><div class='lg-row'>菩薩入初地，　建立於覺分，</div>
<div class='lg-row'>諸法及眾生，　於此得平等。</div>
</div><p>釋曰：諸菩薩入初地時，覺彼法故建立覺分。問：云何覺？答：於一切法及自他身得平等解，如此名覺。如其次第，法無我及人無我故。偈曰：</p>

<div class="lg regular"><div class='lg-row'>譬如輪王行，　七寶為先導，</div>
<div class='lg-row'>菩薩趣正覺，　七分常圓滿。</div>
</div><p>釋曰：此明諸菩薩七覺分與轉輪聖王七寶相似。問：何分與何寶相似？偈曰：</p>

<div class="lg regular"><div class='lg-row'>念伏於諸境，　擇法破分別，</div>
<div class='lg-row'>進速無餘覺，　明增喜遍身，</div>
<div class='lg-row'>障盡猗而樂，　諸作從定生，</div>
<div class='lg-row'>隨時所欲住，　棄取皆由捨。</div>
</div><p>釋曰：第一念覺分與輪寶相似，未降國土輪能降故、未伏境界念能伏故。第二擇法覺分與象寶相似，諸國勍敵象能摧故、分別勝怨擇能破故。第三精進覺分與馬寶相似，大地闊邊馬速窮故、真如極際進速覺故。第四喜覺分與珠寶相似，珠光燭幽王歡極故、法明破暗心喜滿故。第五猗覺分與女寶相似，王受快樂女摩觸故、智脫障惱猗息惡故。第六定覺分與藏臣寶相似，王有所須從臣出故、智有所用從定生故。第七捨覺分與兵寶相似，主兵閱眾棄弱取強，隨轉輪聖王所住不疲倦故；菩薩修行棄惡取善，隨無分別智所住無功用故。成立七覺分與七寶相似，其義如此。偈曰：</p>

<div class="lg regular"><div class='lg-row'>依止及自性，　出離與功德，</div>
<div class='lg-row'>第五說不染，　此分有三種。</div>
</div><p>釋曰：七覺分如其次第。念是依止分，一切菩提分依此而行故。擇是自性分，一切菩提以此為自體故。進是出離分，以此能令菩薩至究竟故。喜是功德分，以此能令心樂滿故。猗定捨三是不染分，猗是不染因故、定是不染依止故、捨是不染自性故。已說菩薩修習七覺分，次說菩薩修習八正道分。偈曰：</p>

<div class="lg regular"><div class='lg-row'>一轉如前覺，　立分二亦然，</div>
<div class='lg-row'>次三三業淨，　後三三障斷。</div>
</div><p>釋曰：一轉如前覺者，第一分，如前位中如實覺後時隨轉，說名正見。立分二亦然者，第二分，如前位中自所立分而解，入佛經中如佛所立為他分別，名正思惟。次三三業淨者，次三謂正語、正業、正命。三業謂語業、身業、俱業。如其次第，以次三正攝此三業故。後三三障斷者，後三謂正勤、正念、正定。三障謂智障、定障、自在障。如其次第，以後三正治此三障。由修正勤長時不退屈故智障斷，由修正念掉沒無體故定障斷，由修正定勝德成就故自在障斷。如是建立八正道分應知。</p>
</div>
<p class='juan'>大乘莊嚴經論卷第十</p></div>
</div><!-- end of div[@id='body'] -->
</body></html>