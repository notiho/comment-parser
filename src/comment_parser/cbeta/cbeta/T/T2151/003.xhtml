<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古今譯經圖紀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu8' />古今譯經圖紀卷第三</p><p class="byline">大唐翻經沙門釋靖邁撰</p>
<div class='div-other'><a id='mulu9' /><p style="margin-left:2em">秦符氏都長安</p>
<p>沙門曇摩特。此言法海。西域人。善持律藏妙入契經。以符秦建元三年歲次辛未。共竺佛念於長安譯十誦比丘戒本<span class='note-inline'>(一卷)</span>授尼二歲壇文<span class='note-inline'>(一卷)</span>。凡二部<span class='note-inline'>(合二卷)</span>惠澤筆受。</p>
<p>沙門釋惠常。戒軌嚴峻慧善毘尼。共曇摩特竺佛念等。以符秦建元四年歲次壬申。於長安譯比丘尼大戒<span class='note-inline'>(一卷)</span>。</p>
<p>沙門鳩摩羅佛提。此言童覺。西域人。以符秦建元五年至七年歲次乙亥。共竺佛念佛護等。於長安安鄴寺譯四阿含暮抄經一部<span class='note-inline'>(二卷)</span>沙門僧導曇究僧叡等筆受。</p>
<p>沙門僧伽跋澄。此云眾現。罽賓國人。毅然有淵懿之量。歷尋名師備集三藏博覽眾經。暗誦毘婆沙貫其妙旨。浪志遊方觀風弘化。以符秦建元十七年歲次乙酉來入關中。共釋道安等。譯雜阿毘曇婆沙論一部<span class='note-inline'>(一十四卷)</span>。尊者婆須蜜所集論一部<span class='note-inline'>(十卷)</span>。僧伽羅剎集經<span class='note-inline'>(三卷)</span>合三部二十七卷。至建元二十一年歲次己丑訖。佛圖羅察傳語。沙門敏智及黃門郎趙文業筆受。</p>
<p>沙門曇摩蜱。此言法愛。印度人。器宇明敏志好弘誘。以符秦建元十八年歲次丙戌。與竺佛念共於長安譯摩訶般若波羅蜜經抄一部<span class='note-inline'>(五卷)</span>。</p>
<p>沙門曇摩難提。此言法喜。兜佉勒國人。齠年離俗。聰慧夙成。研諷經典以專精致業。遍觀三藏暗誦阿含。博識洽聞靡所不綜。外國遠近咸共推伏。少而觀方遍涉諸國。常以弘化為務。以符秦建元年中達于長安。堅先聞提譽深見禮接。以建元二十年歲次戊子。堅遣道安集義學僧。請難提譯中阿含經<span class='note-inline'>(五十九卷)</span>。增壹阿含經<span class='note-inline'>(五十一卷)</span>阿育王太子法益壞目因緣經<span class='note-inline'>(一卷)</span>。僧伽羅剎集經<span class='note-inline'>(三卷)</span>。三法度經<span class='note-inline'>(二卷)</span>。總五部合一百一十四卷。沙門竺佛念度語慧嵩筆受。</p>
</div>
<div class='div-other'><a id='mulu10' /><p style="margin-left:2em">秦姚氏都常安</p>
<p>沙門竺佛念涼州人。弱年離俗。志業清高外和內朗。通鑒明敏綜習群經尤工蒼雅。家世西河洞曉方語。梵秦音義莫不博洽。符秦建元年與跋澄等同入長安。為等度語。於符姚二代為譯人之宗。然念自符秦建元十年歲次戊寅。訖至姚秦譯出耀論<span class='note-inline'>(二十卷)</span>菩薩瓔珞經<span class='note-inline'>(一十二卷)</span>。十住斷結經<span class='note-inline'>(一十一卷)</span>。鼻柰耶經<span class='note-inline'>(十卷)</span>。十地斷結經<span class='note-inline'>(十卷)</span>。菩薩處胎經<span class='note-inline'>(五卷)</span>。大方等無相經<span class='note-inline'>(五卷)</span>。持人菩薩經<span class='note-inline'>(三卷)</span>。菩薩普處經<span class='note-inline'>(三卷)</span>。菩薩瓔珞本業經<span class='note-inline'>(二卷)</span>。王子法益壞目因緣經<span class='note-inline'>(一卷)</span>。中陰經<span class='note-inline'>(二卷)</span>。十誦比丘尼戒所出本末<span class='note-inline'>(一卷)</span>總一十三部合八十二卷。</p>
<p>沙門曇摩耶舍。此言法稱。罽賓國人。少而好學長而彌篤。神爽高雅該覽經律。陶思八禪遊心七覺。明悟出群幽鑒物表。欲苦節求果。天神悟云。何不觀方弘化而獨守小善。於是歷遊諸國。遂以曠濟為懷。常有聖僧或五或三。執錫自空詣法稱談話。以晉安帝隆安年中達于廣州。於白沙寺為清信女張普明譯差摩經<span class='note-inline'>(一卷)</span>。又以姚秦弘始九年歲次丙午至十六年歲次癸丑。於長安譯舍利弗阿毘曇一部<span class='note-inline'>(二十二卷)</span>。秦太子泓親管理味沙門釋道摽制序凡二部二十三卷。</p>
<p>沙門鳩摩羅什婆。此言童壽。本印度人。父以聰敏見稱。龜茲王聞以女妻之。而生於什。什居胎日母增辯慧。七歲出家日誦千偈。義旨亦通。至年九歲與外道論義。辯挫其邪鋒。咸皆愧伏。年十二有阿羅漢奇之。謂其母曰。常守護之。若年三十五不破戒者。當大興佛法度無數人。又習五明論四韋陀典。陰陽星算必窮其妙。後轉習大乘數破外道。遠近諸國咸謂神異。母生什後亦即出家。聰拔眾尼得第三果。什既受具母謂之曰。方等深教應大闡秦都。於汝自身無利如何。什曰。菩薩之行利物亡軀。大化必行爐鑊無恨。從此已後廣誦大乘洞其祕奧。西域諸王請什講說。必長跪座側命什蹋而登焉。符堅建元九年歲在丁丑。太史奏云。有星現外國。當有大德智人入輔中國。堅曰。朕聞西有羅什襄陽有道安將非此耶。後果遣將軍呂光等率兵七萬西伐龜茲。光與什同來。什在道數言應變光盡用之。光於是即據西涼亦請什留。至姚秦弘始三年。興滅迺召方入長安。秦主興厚加禮之。延入西明閣及逍遙園別館安置。勅僧䂮等八百沙門諮受什旨。興卑萬乘之心尊三寶之教。於草堂寺共三千僧。手執舊經而參定之。莫不精究洞其深旨。時有僧叡興甚嘉焉。什所譯經叡並參正。什以姚秦弘始四年歲次辛丑。起譯大品經<span class='note-inline'>(二十七卷)</span>。大集經<span class='note-inline'>(二十四卷)</span>。放光般若經<span class='note-inline'>(二十卷)</span>。小品經<span class='note-inline'>(十卷)</span>。華首經<span class='note-inline'>(十三卷)</span>。檢諸罪福經<span class='note-inline'>(十卷)</span>。妙法蓮華經<span class='note-inline'>(七卷)</span>。賢劫經<span class='note-inline'>(七卷)</span>。十住經<span class='note-inline'>(五卷)</span>。思益梵天問經<span class='note-inline'>(四卷)</span>。大樹緊那羅王所問經<span class='note-inline'>(四卷)</span>。持世經<span class='note-inline'>(四卷)</span>。維摩詰所說經<span class='note-inline'>(三卷)</span>。佛藏經<span class='note-inline'>(四卷)</span>。菩薩藏經<span class='note-inline'>(三卷)</span>。稱揚諸佛功德經<span class='note-inline'>(三卷)</span>。禪經<span class='note-inline'>(三卷)</span>。禪經祕要法<span class='note-inline'>(三卷)</span>。禪法要解<span class='note-inline'>(二卷)</span>。阿闍世經<span class='note-inline'>(二卷)</span>。阿蘭若習禪法經<span class='note-inline'>(二卷)</span>。禪要經<span class='note-inline'>(二卷)</span>。發菩提心經<span class='note-inline'>(二卷)</span>。自在王經<span class='note-inline'>(二卷)</span>。善信摩訶神呪經<span class='note-inline'>(二卷)</span>。新首楞嚴經<span class='note-inline'>(二卷)</span>。梵網經<span class='note-inline'>(二卷)</span>。大善權經<span class='note-inline'>(二卷)</span>。無量壽佛經<span class='note-inline'>(一卷)</span>。彌勒下生經<span class='note-inline'>(一卷)</span>。彌勒成佛經<span class='note-inline'>(一卷)</span>。金剛般若經<span class='note-inline'>(一卷)</span>。諸法無行經<span class='note-inline'>(二卷)</span>。菩提經<span class='note-inline'>(一卷)</span>。仁王護國般若波羅蜜經<span class='note-inline'>(一卷)</span>。遺教經<span class='note-inline'>(一卷)</span>。十二因緣觀經<span class='note-inline'>(一卷)</span>。菩薩訶色欲經<span class='note-inline'>(一卷)</span>。雜譬喻經<span class='note-inline'>(一卷)</span>。須摩提菩薩經<span class='note-inline'>(一卷)</span>。文殊悔過經<span class='note-inline'>(一卷)</span>。比丘應法行經<span class='note-inline'>(一卷)</span>。無思議光孩童菩薩經<span class='note-inline'>(一卷)</span>。大方等頂王經<span class='note-inline'>(一卷)</span>。大金色孔雀王經<span class='note-inline'>(一卷)</span>。莊嚴菩提心經<span class='note-inline'>(一卷)</span>。佛弟子化魔子偈誦經<span class='note-inline'>(一卷)</span>。太白魔王堅信經<span class='note-inline'>(一卷)</span>。開化魔經<span class='note-inline'>(一卷)</span>。魔業經<span class='note-inline'>(一卷)</span>。過魔法界經<span class='note-inline'>(一卷)</span>。佛問阿須輪大海有減經<span class='note-inline'>(一卷)</span>。魔王變身經<span class='note-inline'>(一卷)</span>。東方善華世界佛座震動經<span class='note-inline'>(一卷)</span>。陀羅尼法門六種動經<span class='note-inline'>(一卷)</span>。佛跡現千輻輪相經<span class='note-inline'>(一卷)</span>。佛臍化出菩薩經<span class='note-inline'>(一卷)</span>。往古生和佛國願行法典經<span class='note-inline'>(一卷)</span>。佛謦咳徹十方經<span class='note-inline'>(一卷)</span>。過去無邊光淨佛土經<span class='note-inline'>(一卷)</span>。佛變時會身經<span class='note-inline'>(一卷)</span>。無量樂佛土經<span class='note-inline'>(一卷)</span>。王后為蜣蜋經<span class='note-inline'>(一卷)</span>。佛心總持經<span class='note-inline'>(一卷)</span>。獼猴與婢共戲致變經<span class='note-inline'>(一卷)</span>。水牛王經<span class='note-inline'>(一卷)</span>。雀王經<span class='note-inline'>(一卷)</span>。兔王經<span class='note-inline'>(一卷)</span>。菩薩身為鴿王經<span class='note-inline'>(一卷)</span>。佛昔為鹿王經<span class='note-inline'>(一卷)</span>。牧牛經<span class='note-inline'>(一卷)</span>。虛空藏菩薩問持經幾功德經<span class='note-inline'>(一卷)</span>。觀世音經<span class='note-inline'>(一卷)</span>。彌勒菩薩本願待時成佛經<span class='note-inline'>(一卷)</span>。燈指因緣經<span class='note-inline'>(一卷)</span>。觀普賢菩薩經<span class='note-inline'>(一卷)</span>。睒本起經<span class='note-inline'>(一卷)</span>。觀佛三昧經<span class='note-inline'>(一卷)</span>。寶網經<span class='note-inline'>(一卷)</span>。文殊師利問菩提經<span class='note-inline'>(一卷)</span>。樂瓔珞莊嚴經<span class='note-inline'>(一卷)</span>。請觀世音經<span class='note-inline'>(一卷)</span>。思惟要略法經<span class='note-inline'>(一卷)</span>。持地經<span class='note-inline'>(一卷)</span>。菩薩戒本<span class='note-inline'>(一卷)</span>。十誦比丘戒本<span class='note-inline'>(一卷)</span>。大智度論一部<span class='note-inline'>(一百卷)</span>。般若經論集一部<span class='note-inline'>(二十卷)</span>。成實論一部<span class='note-inline'>(十六卷)</span>。十住毘婆沙論一部<span class='note-inline'>(十四卷)</span>。大莊嚴論一部<span class='note-inline'>(十五卷)</span>。十住論一部<span class='note-inline'>(十四卷)</span>。中論<span class='note-inline'>(四卷)</span>。百論<span class='note-inline'>(二卷)</span>。十二門論<span class='note-inline'>(一卷)</span>。馬鳴傳<span class='note-inline'>(一卷)</span>龍樹菩薩傳<span class='note-inline'>(一卷)</span>。提婆菩薩傳<span class='note-inline'>(一卷)</span>。婆藪槃豆傳<span class='note-inline'>(一卷)</span>。實相論<span class='note-inline'>(一卷)</span>。至十一年戊申。凡譯九十八部經合四百二十一卷。僧叡僧肇道恒等筆受。然什詞喻婉約出言成章。神情鑒徹傲岸出群。應機領會。鮮有其匹。且篤性仁厚汎愛為心。虛己善誘終日無倦。</p>
<p>沙門佛馱耶舍。此云覺名。罽賓國人。操行貞白戒節堅固。儀止祥淑視瞻不凡。五明四韋之論。三藏十二之典。特悟深致流辯無滯。以姚秦弘始年達于姑臧。什先師之勸興往邀。興即勅迎并有贈遺。笑而不受曰。明旨既降便應載馳。檀越待士既厚。脫如羅什見處未敢聞命。重使敦喻方至長安。興自出迎。別立新省於逍遙園四事供養並皆不受。時至分衛一食而已。耶舍為人赤髭善毘婆沙。時人號為赤髭毘婆沙。什既師之亦稱大毘婆沙師。興凡所供給衣服臥具滿三間屋不以關心。興為貨之造寺。耶舍自姚秦弘始五年歲次壬寅創譯。至十五年歲次壬子。譯長阿含經<span class='note-inline'>(二十二卷)</span>。虛空藏菩薩神呪經<span class='note-inline'>(一卷)</span>。四分戒本<span class='note-inline'>(一卷)</span>。四分律<span class='note-inline'>(四十五卷)</span>。四部合六十九卷。解座興施布絹萬匹悉皆不受。竺佛念等筆受。</p>
<p>沙門弗若多羅。此云功德華。罽賓國人以戒節見稱。備通三藏。專精十誦。計念四禪。以姚秦弘始年中振錫入鎬。姚主興待以上賓之禮法師羅什亦挹其風儀。厚相崇敬特異常範。至弘始六年歲次癸卯十月十七日。集義學僧數百人。請於長安中寺譯十誦律一部<span class='note-inline'>(五十八卷)</span>。羅什度語。</p>
</div>
<div class='div-other'><a id='mulu11' /><p style="margin-left:2em">西秦乞伏氏都菀川</p>
<p>沙門法堅或云堅公。為量弘普利物戒心。以乞伏西秦太初年間。於河南國為乞伏乾歸譯。方等王虛空藏所問經<span class='note-inline'>(五卷)</span>演道俗業經<span class='note-inline'>(一卷)</span>。菩薩所生地經<span class='note-inline'>(一卷)</span>。孛經<span class='note-inline'>(一卷)</span>。賢首經<span class='note-inline'>(一卷)</span>。太子須大拏經<span class='note-inline'>(一卷)</span>。僮迦葉解難經<span class='note-inline'>(一卷)</span>。睒子經<span class='note-inline'>(一卷)</span>。無涯際持法門經<span class='note-inline'>(一卷)</span>。灌佛經<span class='note-inline'>(一卷)</span>。除恐災患經<span class='note-inline'>(一卷)</span>。七女本經<span class='note-inline'>(一卷)</span>。婦人遇辜經<span class='note-inline'>(一卷)</span>。阿難問事佛吉凶經<span class='note-inline'>(一卷)</span>。一十四部合一十八卷。如須大拏經等在江陵辛寺譯。庾爽筆受餘十部見始興錄非唯西秦譯也。</p>
</div>
<div class='div-other'><a id='mulu12' /><p style="margin-left:2em">北魏元氏都中山</p>
<p>沙門釋曇覺。一云慧覺。涼州人。牆仞連霄風神爽悟。戒地清拔慧鑒通微。於于殿國得賢愚經梵本。以魏太武帝太平真君六年歲次乙酉。於高昌郡天安寺譯一部<span class='note-inline'>(十五卷)</span>。</p>
<p>沙門釋曇耀。恒安石窟通樂寺僧。自少出家器宇崇峙。風鑒閑約戒行堅貞。以魏太武皇帝太平真君七年。信崔晧邪佞崇重寇謙殘害釋種毀廢佛法。未盈數年太武遭惡疾。自生悔愧即誅崔晧埋之都市。以口為廁令眾穢之。太武帝崩子文成立。稱興安元年興隆佛法。至和平三年歲次壬寅。曇耀為昭玄統。慨前陵廢欣今再興。自於北臺石窟寺。對印度沙門集諸大德譯。淨度三昧經<span class='note-inline'>(一卷)</span>。付法傳<span class='note-inline'>(四卷)</span>。凡二部合五卷。</p>
<p>沙門吉迦夜。此云何事。西域人。遊化戒慮導物在心。以魏孝文帝延興二年歲次壬子。為僧統曇曜譯雜寶藏經等五部合二十五卷。劉孝標筆受。謂雜寶藏經<span class='note-inline'>(十三卷)</span>。付法藏因緣經傳<span class='note-inline'>(六卷)</span>。稱揚諸佛功德經<span class='note-inline'>(三卷)</span>。大方廣菩薩十地經<span class='note-inline'>(一卷)</span>。方便心論<span class='note-inline'>(二卷)</span>。</p>
</div>
<div class='div-other'><a id='mulu13' /><p style="margin-left:2em">北涼沮渠氏都姑臧</p>
<p>沙門釋道龔。虛心廣運弘利為道。以北涼河西王神璽永初年間於張掖為蒙遜譯。悲華經一部<span class='note-inline'>(十卷)</span>。寶梁經一部<span class='note-inline'>(二卷)</span>。</p>
<p>沙門法眾。高昌郡人。亦以北涼沮渠氏永初年中。於張掖為河西王蒙遜譯。大方等檀特陀羅尼經一部<span class='note-inline'>(四卷)</span>。</p>
<p>沙門僧伽陀。西域人。意存兼濟化誘居懷。以北涼沮渠永初年中。於張掖為蒙遜譯。慧上菩薩問大善權經一部<span class='note-inline'>(二卷)</span>。</p>
<p>沙門曇摩懺。或云曇無讖。此云法豐。中印度人。六歲出家日誦萬言。初學小乘五明諸論。後遇白頭禪師教以大乘。十日交諍方悟大旨。遂專大乘讖明解呪術所向皆驗。西域號為大神呪師。以北涼沮渠玄始元年歲次壬子至姑臧。齎涅槃經前分<span class='note-inline'>(十卷)</span>。并菩薩戒止於傳舍。慮失經本[木*尤]之而臥。夜乃有神人牽讖墮地。讖謂為盜。如是三夕。乃聞空中聲曰。此是如來解脫之藏何為枕之。讖慚悟乃安高處。果有盜者夜捉提舉竟不能勝。明旦讖持不以為重。盜謂聖人悉來拜謝。遜聞讖名厚遇請譯。遂以玄始三年歲次甲寅記譯。至玄始十年辛酉。譯大般涅槃經一部<span class='note-inline'>(四十卷)</span>。大方等大集經一部<span class='note-inline'>(三十一卷)</span>。悲華經一部<span class='note-inline'>(十卷)</span>。菩薩地持經一部<span class='note-inline'>(十卷)</span>。菩薩戒經一部<span class='note-inline'>(八卷)</span>。優婆塞戒經一部<span class='note-inline'>(六卷)</span>。方等大雲經一部<span class='note-inline'>(六卷)</span>。虛空藏經一部<span class='note-inline'>(五卷)</span>。佛本行經一部<span class='note-inline'>(五卷)</span>。金光明經一部<span class='note-inline'>(四卷)</span>。海龍王經一部<span class='note-inline'>(四卷)</span>。楞伽經一部<span class='note-inline'>(四卷)</span>信善經一部<span class='note-inline'>(二卷)</span>。無為道經一部<span class='note-inline'>(二卷)</span>。勝鬘經<span class='note-inline'>(一卷)</span>。羅摩伽經<span class='note-inline'>(一卷)</span>。須真天子經<span class='note-inline'>(一卷)</span>。居士請僧福田經<span class='note-inline'>(一卷)</span>。文陀竭王經<span class='note-inline'>(一卷)</span>。功德寶光菩薩經<span class='note-inline'>(一卷)</span>。腹中女聽經<span class='note-inline'>(一卷)</span>。決定罪福經<span class='note-inline'>(一卷)</span>。菩薩戒本經<span class='note-inline'>(一卷)</span>。菩薩戒壇文<span class='note-inline'>(一卷)</span>。總二十三部合一百四十八卷。慧嵩筆受。道俗數百人問難。讖釋疑滯清辯若流。涅槃三譯乃訖。</p>
<p>安陽侯沮渠京聲蒙遜從弟。為人博識涉獵經史。閱意內典奉持五戒。絕於妻室不拘榮利。常隨曇摩讖譯經。西至于殿從印度法師佛馱斯那諮問道義。斯那天才聰朗。誦半億偈經明了禪法。西方諸國號為人中師子。安陽從那受學禪法。諸祕要術口說梵本東歸於涼。以北涼永和年中。譯禪法要解一部<span class='note-inline'>(二卷)</span>。魏滅涼後南奔建康以宋孝武帝孝建元年達至京邑。即以孝建二年歲次乙未。於楊都竹園寺及鍾山定林上寺。又譯治禪病祕法<span class='note-inline'>(二卷)</span>。淨飯王般涅槃經<span class='note-inline'>(一卷)</span>。八關齋經<span class='note-inline'>(一卷)</span>。普明王經<span class='note-inline'>(一卷)</span>。佛大僧大經<span class='note-inline'>(一卷)</span>。生死變識經<span class='note-inline'>(一卷)</span>。忿惒檀王經<span class='note-inline'>(一卷)</span>。長者音悅經<span class='note-inline'>(一卷)</span>。賢者律儀經<span class='note-inline'>(一卷)</span>。進學經<span class='note-inline'>(一卷)</span>。優婆塞五戒經<span class='note-inline'>(一卷)</span>。耶祇經<span class='note-inline'>(一卷)</span>。摩達經<span class='note-inline'>(一卷)</span>。五百梵志經<span class='note-inline'>(一卷)</span>。旃陀越經<span class='note-inline'>(一卷)</span>。五反覆大義經<span class='note-inline'>(一卷)</span>。迦葉禁戒經<span class='note-inline'>(一卷)</span>。弟子死復生經<span class='note-inline'>(一卷)</span>。弟子事佛吉凶經<span class='note-inline'>(一卷)</span>。五苦章句經<span class='note-inline'>(一卷)</span>。釋種問優婆塞經<span class='note-inline'>(一卷)</span>。波斯匿王喪母經<span class='note-inline'>(一卷)</span>。菩薩誓經<span class='note-inline'>(一卷)</span>。中陰經<span class='note-inline'>(一卷)</span>。佛母般泥洹經<span class='note-inline'>(一卷)</span>。[(序-予+林)/女]夷比丘經<span class='note-inline'>(一卷)</span>。梵摩皇經<span class='note-inline'>(一卷)</span>。優婆塞五法經<span class='note-inline'>(一卷)</span>。五恐怖世經<span class='note-inline'>(一卷)</span>。末羅王經<span class='note-inline'>(一卷)</span>。觀彌勒菩薩上生兜率天經<span class='note-inline'>(一卷)</span>。觀世音觀經<span class='note-inline'>(一卷)</span>。諫王經<span class='note-inline'>(一卷)</span>。清信士阿夷扇經<span class='note-inline'>(一卷)</span>。弟子慢為耆域述經<span class='note-inline'>(一卷)</span>總三十五部合三十六卷。丹陽尹孟顗見而奇之資贍隆厚。其所譯之經諷誦既久。對眾弘宣文無滯礙。</p>
<p>沙門浮陀跋摩。或云佛陀。此言覺鎧。西域人。志操明直聰悟出群。雖復遍集三藏偏善毘婆沙論。常誦此部用為心要。以北涼永和五年歲次乙亥。為河西王子虔譯。毘婆沙論一部<span class='note-inline'>(一百卷)</span>。道泰筆受。屬魏滅涼經書被焚失四十卷。今唯六十卷在。</p>
<p>沙門釋道泰。譯大丈夫論一部<span class='note-inline'>(二卷)</span>。入大乘論一部<span class='note-inline'>(二卷)</span>。</p>
<p>沙門釋智猛。雍州新豐縣人。稟性端厲明行清白。少襲法服修業專誠。諷誦之音以夜續日。志度宏邈情深佛法西尋靈迹。以北涼永和年中自西而返。塗經玉門即於涼土譯。般泥洹經一部<span class='note-inline'>(二十卷)</span>。</p>
<p>失譯人名經五部<span class='note-inline'>(一十七卷)</span>。僧祐新集及釋道安涼土錄。並云是涼代失譯人名。今還附入涼世目錄。雖不知譯人名。庶知譯時代也。大忍辱經<span class='note-inline'>(十卷)</span>。不退轉經<span class='note-inline'>(四卷)</span>。金剛三昧經<span class='note-inline'>(一卷)</span>。金輪王經<span class='note-inline'>(一卷)</span>。賢劫五百佛名<span class='note-inline'>(一卷)</span>。</p>
</div>
<div class='div-other'><a id='mulu14' /><p style="margin-left:2em">宋劉氏都建康</p>
<p>沙門佛陀什。此言覺壽。罽賓國人。少受業於彌沙塞部。專精律品兼達禪要。以宋廢帝滎陽王景平元年歲次癸亥七月到於楊都。法顯先於師子國得彌沙塞律未譯而終。京邑僧徒聞什善律眾請譯出。即以其年冬於龍光寺譯為三十四卷。并戒本<span class='note-inline'>(一卷)</span>。羯磨<span class='note-inline'>(一卷)</span>。合三十六卷。于闐沙門智勝傳語。沙門竺道生慧嚴等筆受。侍中王練為檀越。</p>
<p>沙門曇摩蜜多。此言法秀。罽賓國人。生而連眉。為人沈邃甚有慧鑒。常有善神潛形密護。每之國境神必託夢告其王知。去亦如之。誓以遊方教化為志不拘名利。初到燉煌即立禪閣。植柰千株開園百畝。學禪定眾趨者如雲。以宋文帝元嘉十八年歲次甲子。來至建業於祇洹寺譯。禪祕要經<span class='note-inline'>(五卷)</span>。五門禪要法<span class='note-inline'>(一卷)</span>。觀普賢菩薩行法經<span class='note-inline'>(一卷)</span>。虛空藏菩薩觀經<span class='note-inline'>(一卷)</span>。諸法勇王經<span class='note-inline'>(一卷)</span>。佛昇忉利天為母說法經<span class='note-inline'>(一卷)</span>。轉女身經<span class='note-inline'>(一卷)</span>。象腋經<span class='note-inline'>(一卷)</span>。郁伽長者所問經<span class='note-inline'>(一卷)</span>。虛空藏菩薩神呪經<span class='note-inline'>(一卷)</span>。總一十部合一十二卷善呪術傳畫迦毘羅像形。</p>
<p>沙門畺梁耶舍。此言時稱。西域人。性剛直寡嗜欲。善三藏多所諳知。尤工禪思。以宋文帝元嘉元年歲次甲子達于京邑。帝深加賞勅住鐘山道林精舍。譯觀藥王藥上二菩薩經<span class='note-inline'>(一卷)</span>。譯。無量壽觀經<span class='note-inline'>(一卷)</span>。沙門僧含筆受。</p>
<p>沙門伊葉波羅。此云自在西域人善通三藏解貫四含。以宋文帝元嘉年中遊於彭城。為比徐州刺史王仲德譯雜阿毘曇心論一部<span class='note-inline'>(一十一卷)</span>。刺史親自筆受。</p>
<p>沙門釋智嚴涼州人。弱冠出家精勤為業。納衣宴坐蔬食永歲。不受別請分衛自資。晉義熙十三年宋武伐姚泓還。始興公王恢。從駕觀山見嚴禪思。即請還都。然嚴道化所被幽顯咸伏。先於西域得經梵本未譯。以宋文帝元嘉四年歲次丁卯。於楊都枳園寺共寶雲等譯。普曜經<span class='note-inline'>(八卷)</span>。無盡意菩薩經<span class='note-inline'>(六卷)</span>。生經<span class='note-inline'>(五卷)</span>。廣博嚴淨不退轉輪經<span class='note-inline'>(四卷)</span>。菩薩瓔珞本業經<span class='note-inline'>(二卷)</span>。毘羅三昧經<span class='note-inline'>(二卷)</span>。阿那含經<span class='note-inline'>(二卷)</span>。四天王經<span class='note-inline'>(一卷)</span>。善德婆羅門問提婆達多經<span class='note-inline'>(一卷)</span>。一音顯正法經<span class='note-inline'>(一卷)</span>。調伏眾生業經<span class='note-inline'>(一卷)</span>。善德優婆塞經<span class='note-inline'>(一卷)</span>。法華三昧經<span class='note-inline'>(一卷)</span>。淨度三昧經<span class='note-inline'>(一卷)</span>總一十四部合三十六卷。然嚴未出家前。曾受五戒有所虧犯。後受大戒疑不得戒。遂汎海至印度國。諮問羅漢比丘。時羅漢不決為詣彌勒。彌勒答云。得戒嚴甚喜焉。</p>
<p>沙門求那跋摩。此言功德鎧。罽賓國人。即其國王之少子也。洞明九部博曉四含。深達律品妙入禪要。誦經百餘萬言。罽賓王薨眾請紹位。恐為戒障遂林栖谷飲。孤行山野遁迹人世。儀形感物見者發心。以宋文帝元嘉年中達于建業。文帝慇懃問曰。弟子常欲齋而不殺。迫以身徇物不獲從志。法師將何以教之。跋摩曰。夫道在心不在事。法由己非由人。且帝王與匹夫所修各異。匹夫身賤名劣言令不威。若不剋己苦躬將何為用。帝王以四海為家兆民為子。出一嘉言則士女咸悅。布一善政則人神以和。刑不夭命役無勞力。則使風雨適時寒暖應節。百穀滋繁桑麻欝茂。如此持戒齋亦大矣不殺亦眾矣。寧在闕半日之食全一禽之命。然後方為弘濟耶。帝大悅曰。跋摩法師開悟明達。可與談於天人之際矣。勅住祇桓寺供給隆厚。即以元嘉年。於楊都譯菩薩善戒經<span class='note-inline'>(二十卷)</span>。雜阿毘曇心論<span class='note-inline'>(十二卷)</span>。四分比丘尼羯磨<span class='note-inline'>(一卷)</span>。優婆塞五戒略論<span class='note-inline'>(一卷)</span>。三歸及優婆塞戒<span class='note-inline'>(一卷)</span>。沙彌威儀<span class='note-inline'>(一卷)</span>。五門禪要用<span class='note-inline'>(一卷)</span>。經律分異記<span class='note-inline'>(一卷)</span>。總七部合三十八卷證第二果。</p>
<p>沙門寶雲西涼州人。自少出家精勤碩學。志韻剛潔不偶世群。求法懇惻忘身殉道。遂以晉隆安年初西尋靈迹。經羅剎之野聞天鼓之音。禮釋迦影迹受羅漢之語。歷遊西方善梵書語。印度字音訓釋辭句悉皆備解。後來長安復至江左。諸翻譯人傳譯梵語於雲為最。初與智嚴共同出經。嚴既遷化雲獨宣譯。以宋文帝元嘉年中。於六合山寺。譯佛本行讚經傳<span class='note-inline'>(七卷)</span>。付法藏經<span class='note-inline'>(六卷)</span>。佛所行讚經傳<span class='note-inline'>(五卷)</span>。新無量壽經<span class='note-inline'>(二卷)</span>。新淨度三昧經<span class='note-inline'>(二卷)</span>。總四部合十五卷。沙門慧觀等友而善之。</p>
<p>沙門僧伽跋摩。此言眾鎧。印度國人。少而棄俗戒德清峻。善解律藏尤精雜心。器宇宏肅道俗敬異。其所譯經並文義詳允梵宋不差。彭城王劉義康。崇其戒範請以為師。名重京邑。以宋元嘉十年歲次癸酉。於長干寺譯阿毘曇毘婆沙論<span class='note-inline'>(一十四卷)</span>。薩婆多摩德勒伽毘尼<span class='note-inline'>(十卷)</span>。大勇菩薩分別業報略集<span class='note-inline'>(一卷)</span>。龍樹菩薩勸發諸王要偈<span class='note-inline'>(一卷)</span>。請聖僧浴文<span class='note-inline'>(一卷)</span>。總五部合二十七卷。寶雲傳語。道場寺慧觀筆受。</p>
<p>沙門求那跋陀羅。此言功德賢。中印度人。幼學五明四韋陀論。志性明敏度量該博。後遇雜心莫測涯際。方悟佛法崇深投簪落彩。專精志業博通三藏。慈和恭恪事師盡禮。捨小學大則深悟幽旨。以宋文帝元嘉十二年來至楊都。帝深重之勅住祇洹寺。至宋元嘉二十年歲次癸未。於楊都瓦官寺譯。雜阿含經<span class='note-inline'>(五十卷)</span>。眾事分阿毘曇<span class='note-inline'>(十二卷)</span>。楞伽阿跋多羅寶經<span class='note-inline'>(四卷)</span>。央掘魔羅經<span class='note-inline'>(四卷)</span>。過去現在因果經<span class='note-inline'>(四卷)</span>。釋六十二見經<span class='note-inline'>(四卷)</span>。大方廣寶篋經<span class='note-inline'>(二卷)</span>。現在佛經<span class='note-inline'>(三卷)</span>。菩薩行方便神通變化經<span class='note-inline'>(三卷)</span>。淨度三昧經<span class='note-inline'>(三卷)</span>。相續解脫了義經<span class='note-inline'>(三卷)</span>。大法鼓經<span class='note-inline'>(二卷)</span>。阿蘭若習禪經<span class='note-inline'>(二卷)</span>。勝鬘師子吼一乘大方便經<span class='note-inline'>(一卷)</span>。無量壽經<span class='note-inline'>(一卷)</span>。賓頭盧突羅闍為優陀[王*延]王說法經<span class='note-inline'>(一卷)</span>。般泥洹經<span class='note-inline'>(一卷)</span>。八吉祥經<span class='note-inline'>(一卷)</span>。無憂王經<span class='note-inline'>(一卷)</span>。出無量持門經<span class='note-inline'>(一卷)</span>。三小劫經<span class='note-inline'>(一卷)</span>。四食經<span class='note-inline'>(一卷)</span>。十二遊經<span class='note-inline'>(一卷)</span>。十二頭陀經<span class='note-inline'>(一卷)</span>。三因緣經<span class='note-inline'>(一卷)</span>。異處七處三觀經<span class='note-inline'>(一卷)</span>。十一想思念如來經<span class='note-inline'>(一卷)</span>。十二品生死經<span class='note-inline'>(一卷)</span>。十報法三統略經<span class='note-inline'>(一卷)</span>。罪福報應經<span class='note-inline'>(一卷)</span>。六齋八戒經<span class='note-inline'>(一卷)</span>。四人出現世間經<span class='note-inline'>(一卷)</span>四品學法經<span class='note-inline'>(一卷)</span>。申兜本經<span class='note-inline'>(一卷)</span>。舅生經<span class='note-inline'>(一卷)</span>。那先經<span class='note-inline'>(一卷)</span>。日難經<span class='note-inline'>(一卷)</span>。君臣經<span class='note-inline'>(一卷)</span>。鞞摩肅經<span class='note-inline'>(一卷)</span>。鸚鵡經<span class='note-inline'>(一卷)</span>。負債為牛經<span class='note-inline'>(一卷)</span>。越難經<span class='note-inline'>(一卷)</span>。那賴經<span class='note-inline'>(一卷)</span>。二僑士經<span class='note-inline'>(一卷)</span>。釋摩男本經<span class='note-inline'>(一卷)</span>。阿蘭那經<span class='note-inline'>(一卷)</span>。老母經<span class='note-inline'>(一卷)</span>。樹提伽經<span class='note-inline'>(一卷)</span>阿遬達經<span class='note-inline'>(一卷)</span>。大意經<span class='note-inline'>(一卷)</span>。目連降龍王經<span class='note-inline'>(一卷)</span>。阿難見伎樂啼哭無常經<span class='note-inline'>(一卷)</span>。舍利弗等比丘得身作證經<span class='note-inline'>(一卷)</span>。佛往慰迦葉病經<span class='note-inline'>(一卷)</span>。請槃特比丘經<span class='note-inline'>(一卷)</span>。佛命阿難詣最勝長者經<span class='note-inline'>(一卷)</span>。目連弟布施望報經<span class='note-inline'>(一卷)</span>。舍利弗般泥洹經<span class='note-inline'>(一卷)</span>。摩訶迦葉度貧母經<span class='note-inline'>(一卷)</span>。阿那律七念章經<span class='note-inline'>(一卷)</span>。雜藏經<span class='note-inline'>(一卷)</span>。虛空藏菩薩經<span class='note-inline'>(一卷)</span>。菩薩呵欲經<span class='note-inline'>(一卷)</span>。阿彌陀經<span class='note-inline'>(一卷)</span>。諸法無行經<span class='note-inline'>(一卷)</span>。貧子須賴經<span class='note-inline'>(一卷)</span>。無量義經<span class='note-inline'>(一卷)</span>。殺龍濟一國經<span class='note-inline'>(一卷)</span>。無涯際持法門經<span class='note-inline'>(一卷)</span>。墮珠著海中經<span class='note-inline'>(一卷)</span>。當來選擇諸惡世界經<span class='note-inline'>(一卷)</span>。阿難陀目佉尼阿離陀經<span class='note-inline'>(一卷)</span>。佛入甘露調正意經<span class='note-inline'>(一卷)</span>。過去行檀波羅蜜經<span class='note-inline'>(一卷)</span>。本行六波羅蜜經<span class='note-inline'>(一卷)</span>。第一義五相略集<span class='note-inline'>(一卷)</span>。總七十八部合一百六十一卷。慧觀等筆受。弟子法勇傳語。荊州刺史南譙王劉義宣。嘗請講華嚴經。跋陀自愧未善宋言。遂旦夕禮懺求觀世音。忽夢有人白服持劍擎一人頭來謂陀曰。何故憂耶。陀以意對。答曰。不須多憂。即便以劍易於陀首更安新頭問曰。得無痛耶。答云。不痛。既悟心神喜悅。於是就講辯注若流。後還楊都。屬帝讌會王公畢集。帝欲試其機辯并解人意不。帝見其白首而謂之曰。師今日不負遠來之意。自外如何唯有一在。賢即答言。慕化遠來天子恩遇垂三十載。今年七十一唯一死在。帝大悅勅命近御而坐。兼工呪術既善大乘。時人號曰摩訶乘。</p>
<p>沙門曇無竭。此言法勇。姓李。幽州黃龍人。幼為沙彌。禪修苦行持戒誦經。為師所重。嘗聞法顯躬踐佛國。乃慨然有忘身之誓。以宋武帝永初元年。招集同志釋僧猛等二十五人。共遊西域二十餘年。自外並死唯竭獨還。於罽賓國得梵經本。元嘉末年達于楊都。手自宣譯。觀世音受記經<span class='note-inline'>(一卷)</span>。</p>
<p>沙門釋慧簡。以宋孝武帝大明元年歲次丁酉。於鹿野寺譯灌頂藥師琉璃光佛經<span class='note-inline'>(一卷)</span>。商人求財經<span class='note-inline'>(一卷)</span>。閻王五天使經<span class='note-inline'>(一卷)</span>。善生子經<span class='note-inline'>(一卷)</span>。懈怠耕者經<span class='note-inline'>(一卷)</span>。釋迦畢罪經<span class='note-inline'>(一卷)</span>。貧窮老公經<span class='note-inline'>(一卷)</span>。殺身濟賈人經<span class='note-inline'>(一卷)</span>。舍衛城中人喪子發狂經<span class='note-inline'>(一卷)</span>。譬喻經<span class='note-inline'>(一卷)</span>。請賓頭盧法經<span class='note-inline'>(一卷)</span>。阿難見水光瑞經<span class='note-inline'>(一卷)</span>。呪願經<span class='note-inline'>(一卷)</span>。瞿曇彌記果經<span class='note-inline'>(一卷)</span>。學人亂意經<span class='note-inline'>(一卷)</span>。竊為沙門經<span class='note-inline'>(一卷)</span>。佛母般泥洹經<span class='note-inline'>(一卷)</span>。長者子六過出家經<span class='note-inline'>(一卷)</span>。獵師捨家學道事經<span class='note-inline'>(一卷)</span>。瞿曇彌經<span class='note-inline'>(一卷)</span>。旃闍摩暴志謗佛事經<span class='note-inline'>(一卷)</span>。二老男女見佛出家得道經<span class='note-inline'>(一卷)</span>。真為沙門經<span class='note-inline'>(一卷)</span>。佛涅槃後諸比丘經<span class='note-inline'>(一卷)</span>。大力士出家得道經<span class='note-inline'>(一卷)</span>。總二十五部合二十五卷。</p>
<p>沙門功德直西域人。道契既廣善誘日新。以宋大明六年歲次壬寅到荊州。為沙門釋玄暢譯菩薩念佛三昧經<span class='note-inline'>(六卷)</span>。無量門破魔陀羅尼經<span class='note-inline'>(一卷)</span>。暢刊正文義。詞旨婉密。而暢舒手出香掌中流水。莫之測也。</p>
<p>沙門竺法卷印度人。志性弘簡開利為務。以宋明帝太始年中。於廣州譯無盡意經<span class='note-inline'>(十卷)</span>。海意經<span class='note-inline'>(七卷)</span>。如來恩智不思議經<span class='note-inline'>(五卷)</span>。寶頂經<span class='note-inline'>(五卷)</span>。阿述陀菩薩經<span class='note-inline'>(一卷)</span>。三密底耶經<span class='note-inline'>(一卷)</span>。總六部合二十九卷。</p>
<p>沙門釋朔公。於宋代在南海郡。譯濡首菩薩無上清淨分衛經<span class='note-inline'>(二卷)</span>。</p>
<p>沙門釋道嚴。於宋世譯瓔珞本業經<span class='note-inline'>(二卷)</span>。佛藏大方等經<span class='note-inline'>(一卷)</span>。總二部合三卷。</p>
<p>沙門釋勇公。於宋世譯空淨三昧經<span class='note-inline'>(一卷)</span>。車匿經<span class='note-inline'>(一卷)</span>。勸進學道經<span class='note-inline'>(一卷)</span>。梵女首意經<span class='note-inline'>(一卷)</span>。總四部合四卷。</p>
<p>沙門釋法海。於宋世譯樂瓔珞莊嚴方便經<span class='note-inline'>(一卷)</span>。寂調意所問經<span class='note-inline'>(一卷)</span>。</p>
<p>沙門釋先公。於宋世譯月燈三昧經<span class='note-inline'>(一卷)</span>。</p>
</div>
<p class='juan'>古今譯經圖紀卷第三</p>
</div><!-- end of div[@id='body'] -->
</body></html>