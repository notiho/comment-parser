<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>賢劫經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 425
<div class='div-pin'>
<p class='juan'><a id='mulu1' />賢劫經卷第一<span class='note-inline'>(亦名颰陀劫三昧，晉曰賢劫定意經)</span></p><p class="byline">西晉月氏三藏竺法護譯</p><a id='mulu2' />
<p class='h1'>問三昧品第一</p><p>聞如是：</p>
<p>一時，佛在舍衛國祇樹給孤獨園。終竟三歲，始初三年，悉具衣服，所化已周。著衣執鉢遊維耶離，與大聖眾無數百千諸比丘俱，菩薩八十億。</p>
<p>爾時，世尊處在閑居，安然庠序從燕室興，慧王菩薩、喜王開士，精專獨處，亦尋起出奉迎如來，嚴治場地敷設眾座。</p>
<p>彼時，四輩諸比丘、比丘尼、清信士、清信女、天、龍、鬼神、阿須倫、迦留羅、真陀羅、摩休勒及人非人，咸來雲集，一切諸會蒙眾菩薩光明所照，皆得安和。</p>
<p>諸會菩薩一切大聖，神智暢達逮得總持，已成三昧具足五通，目覩眾生一切心念，悉分別知所思道俗，不懷妄想，普布弘訓布施和意。自持戒、忍、精進、一心，智慧、善權靡不開化，逮不退轉。頒宣道法慈愍群生，不抱瞋害，不慕利養，所演經句不冀衣食，無所著故，逮深法忍無所從生，度諸所生，皆為一切無請之友；為師子吼十方啟受，濟諸終始使度彼岸。勇猛無畏越眾魔事，消諸陰蓋無罣礙業，了本清淨不疑諸法，積功累德不可稱載。深入玄妙無極道元，意和面悅先發問訊，言談庠序除去慍色，棄捐偽諂歌頌正真，無際心行逮致聖忍，辯才不斷遊無限會，強而有勢心如虛空，功勳普流行如金剛。無所不入，所至到處未曾有難，識無數劫周遊所歷，所說方便，一切諸法猶如幻化、野馬影響、如夢所見、水中之月、芭蕉泡沫。眾變無數，黎庶沒溺無所歸依，往反五處而救濟之。明達眾生所趣善惡，隨心所喜演真功勳，常懷愍傷無麁害心，積無量德莊嚴佛土，無限弘誓成就無際諸佛境界。覺意常定未曾忘歸，歸歎十方現在諸佛，體解眾結塵積自大，志樂聖慧神通自娛。以善權業遊億百千江沙佛土，十方所講皆遙聞見，明智所修悉能履之，雨法甘露潤澤一切，道意無量一切普備。</p>
<p>其名曰慈氏菩薩、溥首菩薩、光勢音菩薩、雨音菩薩、善德百千菩薩、華嚴菩薩、自大菩薩、明焰成菩薩、暢音菩薩、奉無數億劫行菩薩、覺意雷音王菩薩、見正邪菩薩、淨紫金菩薩、其心堅重菩薩、威光王菩薩、照四千里菩薩、越所見菩薩、辯積菩薩、慧王菩薩、不虛見菩薩、颰陀和等八大正士。又有眾香手菩薩、無量真寶菩薩、智積菩薩、大淨菩薩、師子吼菩薩、音王菩薩、淨珠嚴行菩薩、師子步暢音菩薩、無量辯無畏菩薩、如是等菩薩八十億俱。</p>
<p>於是三千大千世界天下正主、四大天王、釋梵自在天王、大梵天王、諸龍王、諸鬼神王、諸阿須倫王、諸迦留羅王、諸真陀羅王、諸摩休勒王、諸揵沓惒王，皆往詣佛所，各以華香供養散佛上，還坐一面，或坐或住。</p>
<p>爾時，喜王菩薩覩眾會集，即從坐起更正衣服，長跪叉手白佛：「願有所問，聽乃敢宣陳。」</p>
<p>佛言：「恣汝所啟問，佛當事事分別宣之。」</p>
<p>喜王即問：「何謂菩薩常備道心斷除非法，奉行等業消除眾結？修三品：一經行、二住立、三坐定，化諸不調從是超越，令其精進而無瑕穢。何謂菩薩成就具足？曉知眾生心性所行，言常至誠入諸佛業，不論諍訟，隨其眾生音聲言辭，入誠諦慧，今現在世覩見十方一切諸佛，而無罣礙。見真妙法乃致諸佛至聖誓願，愍念俗法，雖遊世俗永無所著，修行禪定一心三昧，不從此教而有所生，從泥洹法不取滅度。不以不具諸佛至願，而中懈廢乃復現求緣覺之法，不以此乘而退轉墮落取滅度也。意修無量不可限慧，心未曾亂，入於若干諸種境界，造無限業。若有所問，以辯才慧悉為宣暢，攝取無量清淨佛土，逮得無餘智慧聖達，開化眾生心無所著。不有人想頒宣經典，不住顛倒顯示滅度，不永寂滅修行得道，亦無所猗如有所好，慕於內行以棄有無。今天中天！惟見愍念，性雖不敏，不敢重啟垂哀宣布。」</p>
<p>爾時，喜王菩薩歎歌此頌：</p>

<div class="lg regular" style="margin-left:1em;"><div class='lg-row'>「諮問殊妙月，　救世演光明，</div>
<div class='lg-row'>諸菩薩所行，　漸行至成就。</div>
<div class='lg-row'>入無量限眾，　諸天人樂法，</div>
<div class='lg-row'>聞最得道行，　無數人發意。</div>
<div class='lg-row'>信樂微妙勳，　問普名聞度，</div>
<div class='lg-row'>無量稱智心，　見勝無餘證。</div>
<div class='lg-row'>十方散說行，　尊解脫功德，</div>
<div class='lg-row'>佛勳最無倫，　大聖訓慧行。</div>
<div class='lg-row'>念俗結黑冥，　速演道光燿，</div>
<div class='lg-row'>疾覩三千界，　行道講如是。</div>
<div class='lg-row'>相好猶眾華，　持道無量音，</div>
<div class='lg-row'>三昧等須彌，　菩薩行如是。</div>
<div class='lg-row'>無等倫無諂，　不我無三垢，</div>
<div class='lg-row'>最寂眾所歎，　問人中尊行。</div>
<div class='lg-row'>意堅言和妙，　所說不闕漏，</div>
<div class='lg-row'>聖正士燒塵，　如佛道告我。</div>
<div class='lg-row'>歸命入佛道，　晝夜勤無異，</div>
<div class='lg-row'>聞此順法最，　常正如道訓。</div>
<div class='lg-row'>若持常定意，　神足辯智惠，</div>
<div class='lg-row'>見十方諸佛，　問聖致寂然。</div>
<div class='lg-row'>講慧無等倫，　曉無數定門，</div>
<div class='lg-row'>所說不懈惓，　故問十方行。</div>
<div class='lg-row'>不問入樂處，　不諮境界限，</div>
<div class='lg-row'>妙勝大聖頂，　惟宣十方行。」</div>
</div><p>佛告喜王菩薩：「善哉！善哉！所問甚深，愍念一切。有三昧名了諸法本，菩薩若行此三昧定，得是功勳輒逮此行，威神巍巍，具足成就二千一百諸度無極事，致八萬四千諸三昧門，八萬四千諸總持門，體解眾生遍入諸行，疾逮無上正真之道成最正覺。」</p>
<p>佛言：「喜王！何謂了諸法本三昧？若有菩薩行六堅法，身口心慈言行相應，不違三乘不失要誓，知三乘行，如所造業開示人民，言亦如是。身清行淨口言柔和猶如甘露，心念解明猶如日光，常行愍哀恒懷慈心，無有害意不捨大悲，無戀一切不慕貪婬，身行清明志樂法宜，不失篤信尚至誠，不廢己願及一切。</p>
<p>「分別寂滅不永寂滅，度脫眾生隨其本行，曉了罪福不亂世俗，未曾貪身不務馳騁，愍眾苦惱欲度脫之，勸眾施安不造危殆。化諸自大自大消伏，懈者使勤轉進道教，修法藏無上慧。</p>
<p>「不立想人，心無弊礙，不計所有拔諸根本，斷除家業志定無為，剖判諸想無所悕望，不捨正受常求智慧，離俗言談志惟逮住，講度世業無俗計念。意不忽忘消除蔭蔽，常思經法心不慌，入所應宜不失節，立所行法曉知世，無所犯負具諸業，以六度行棄無信，多懷誠信篤佛道，常念佛法勤悔過，樂助功德施眾生，因勸諸佛轉法輪，應嗟歎聖不諛諂。積功累德常精進，心不懈廢習勤修，遵行道業菩薩法，好布施眾念憐傷，常抱弘意求止業，不缺止度順如教。身口心淨無沾污。如是至誠，所依言教奉不違廢，不住欲界不猗色界，寂無色界，從其所行可怙果報而信樂之，堅住大乘而不退轉。入愚冥處，若在慳悋心不習此，等心供養，教化眾生令無諛諂，不欺諸佛，不抱害心向眾菩薩，不亂聖業虛妄之言。</p>
<p>「見諸精進若懈怠者而無二心，不嫉他供，具足弘誓，棄捐憍慢瞋恚之想，愚顛邪行以消無明，常省己身不訟彼短，慚愧自責不如佛法。枝身行道又知止足，棄捨親族，厭於衰耗不務利養。若有所得以分與人，戒無所犯，不習眾人睡眠之尤，這被麁言常能含忍，恒慎口言常立道化，歎詠精進常悅和心，與諸解脫親近相習。</p>
<p>「勤數諮問修學閑居，不捨獨燕常行節限，功勳之德樂習空義，不慕有為、不猗陰身、不樂諸種、不受衰入、不志財利、不住境界，去於顛倒心行堅強，修聖賢行觀明心本，得眾枯地休息眾行。施無悕望，戒無所念，忍無所想，精進不失，禪無所生，智慧無導，奉正真法諸度無極入平等住，不稱己德不毀他功，不依生死不得泥洹，是為解脫。</p>
<p>「消雪情愛建立真諦，面常和悅捨其慍色而先問訊，恭敬長幼中年之士，心常諮讚，懷仁恩宜無所嬈害，不在言說。常歎寂然惔怕之行，所在和同合眾別離，等心怨友無憎愛矣。求于總持，哀愍眾生如父、如母、如身、如子、如師和上尊長無異。</p>
<p>「奉佛菩薩充滿順風，供事如來好樂嚴淨，不挾怯弱敬重三寶，所在遊居無所稸積，度衣限食不貪身命，性常清淨恒行乞食，不捨止足棄於眾會，不慕家業不樂捨居，不在校飾無有虛偽，言辭可愛聞莫不歡，勸助眾人使發道意，無惑所行行入順教，數數諮歎諸佛至真。</p>
<p>「心習道法敬重聖眾，尊順慧明習從智達，護眾禪思開化精進，常宣道德恒遵行法，信功德本開化眾生，好樂篤信講導眾苦，威儀清淨常立弘仁，而有慚愧畏難羞恥，棄捐惡人不賢之黨。習究竟業，志行脫門，求賢聖行，奉四意止，習平等斷，興發諸根，遵修諸力，觀察覺意，不捨道行，度于寂滅。</p>
<p>「炤燿所觀心無望想，欣樂法典不犯精舍，無所羞無所慚，不顛倒無慾想，慕菩薩行。佛道曠然而無邊際，患厭邪行，消滅往古無數劫時所習邪業，修身自淨而無沾污，志寂行律尊承重教而無瑕疵。所行隨時捐棄非時，曉了從宜往來周旋，孝順二親，又知節限衣食供具，暢達神通鮮明定意。不毀正行度脫眾生，奉受如來所宣經典，將護隨順淨眾瑕穢，導諸佛子，施眾菩薩諸佛遊居。修眾明智從仁和行，樂奉正真，勸化一切使志好導，多樂道義覩護三世，惟好淨業國土報應嚴淨之元，常樂痂痏如敬二親，以逮總持用為遊觀。</p>
<p>「得致三昧則是浴池，清白之法為所生母，以得堅住一切無為，專心定意。雖有所度為無所度，無縛無脫無相不相，所遵導化亦無眾好，建立佛土以得總持，邦伴諸覺所說清明，度魔境界戰鬪勇猛，殺害眾塵刈除不善，志願淨光魔不能壞，所宣道慧而無窮盡，世莫能稱。</p>
<p>「外眾邪業所不能知，過聲聞法緣覺之等，所可歸仰立一切智，解眾生趣所導真諦。好喜樂法，欲開眾生，樂眾垢者令慕無為，以導法船度于彼岸。載筏相濟，愍傷諸天頒宣一法，所立之處無所侵欺，欲布施淨其心化悅，解諸好戲使務道徑。若欲博聞，恭敬謙順不為放恣，得三昧定，志行高妙超須彌山。樂于五根觀察眾無，心好精進遊不退轉，是則名曰無從生忍。</p>
<p>「新學菩薩所當奉行，眾正士等執持慧憧務求尊聖，以勇力士了無吾我住一切智，普解眾生所當度脫，諸天所諮嗟，龍神所奉仰，人民所承事，疾得造立若干品業。諸不學者咸共歸命，諸菩薩等僉共讚歎，一切法主悉共宣暢，諸根寂定以為城郭，善權方便導利一切，逮得精思決眾狐疑，斷諸猶豫去於塵勞，過度濟脫無數眾生。</p>
<p>「若有病者為設眾藥，療治諸病消除瘡痛，常好思惟通大精進，造建無畏欲師子吼，入分別辯敷演義理，神足變化樂聞眾法，淨其道眼照至泥洹。棄眾惡趣，度於欲界色界無色界，建諸佛土。興發如是如幻三昧，坐師子床，具足成就至阿惟顏，未曾忘失眾德之本，化悅懈廢拔諸欲僻，建立勤修念濟懶墮，將導眾生等化三乘，棄捐居業一切所有，具一切智，得無量門御第一義。</p>
<p>「其於法律解通空行，則斷諍訟，好信佛道無上誓願，雖在眾念不懷邪想，等見三世不墮邪觀，善權方便普入一切，興顯大道不輕得度。樂于法師猶如犢子不厭其母，雖從法師不貪利養，觀察說法不慢眾會，不斷法施所問仁和，敬三寶本決眾疑網，奉行慇懃而不休廢，終不違失聖明之業。</p>
<p>「依攝脫門和悅調定，消化塵垢心無所著，思當所念興隆三事諸菩薩業，以此三事顯示眾會甘美道味。若欲變化頒宣道業音如雷鳴，訓誘生死十二緣起，開通止門向泥洹門，愍入弘路，其身安隱心永無患。眾聖所愛未曾違失，堅固平等如來功勳無能迴轉，習恩德本消滅無福，示眾善元學于聖慧，恃怙畢竟鮮明之業。</p>
<p>「所行相好不自侵欺，遵修佛道顯燿慧品，講說佛土諮問答報，所難無際生清白法。不厭佛道不棄少智，與難學俱愛敬和同，趣勇猛寶心存在行，欲有所說將護都講好喜若干，一切報應以示眾生使無所犯。曉了諸法行善方便，心念吉祥所見審諦，常自省己可悅他人，裂壞羅網消去無明。離于諸行，蠲除諸識，刈於名色，寂滅六入，斷去眾受，截于痛痒，消化恩愛，而捨所受。盡於所有，拔害所生度老病死，永散苦惱無有眾難。已離苦罪心無所著，所行究暢長濟三厄，所觀無穢宣布法典，獨步男子洗浴眾垢消去貪身。聞法執持攝御諸法，學道不惓入眾德元未曾迴旋，積不可計功勳真義，懷來佛道光顯法目，諮嗟聖眾降伏外學，歎詠法訓行菩薩業，不戲樂用消化日利，使遠罪福學行猶日。</p>
<p>「恭敬國王開導眾聖，積清白因致不死果，所行威儀識其宿命，所生之處常念不忘。患厭愚法，好諸如來功德真正而建立之，無量道勳所執法教歸一切智。若以頒宣致安住典書寫經文，皆棄恐畏不墮邊際，堅住不動，有所講說，一切世間咸共諷誦。</p>
<p>「過去諸佛悉說是法，常得親近，現在諸佛當來諸佛，所願具足無上功祚，入於一切眾生所行。燿聲聞乘、現緣覺乘，奉持佛法，而不忘失一切行門，則生佛乎？宣暢真正速成正慧，諮問佛德覆護三世，開化寂然危害之難，逮權方便分別地種，入於水種火種三昧建立風種，又以空種至脫道門。淨空種慧導利三界，不含眾患消除諸結令無有餘，<span class='corr'>捐棄</span>諸著沒眾陰蓋令心憺怕，曉修身行遊居永安，亦了他人所行存沒所立之處。</p>
<p>「若演文字不猗言辭，棄捐吾我，心已離此諸所依欲，雖在其中察如臭犬，入於微妙稍稍開寤懈廢眾勞，越度諸流不壞他黨，善進道法而無所著。恭恪善師，捨於睡眠過諸礙岸，斷狐疑散貪婬捨懈惓，將護吾我光導眾生，不立在命不貪求法，所語不多言辭清和，常諦思惟<span class='corr'>宜</span>當速行。</p>
<p>「仁明道業不用生心，喜樂閑居行於眾中，不懷怯弱不求他短，自惟身行常奉佛道。應遵平等，不久遊居在一土地，釋諸所貪所在皇平，滅身眾冥心不羸劣，所修方便將養意念，亦無所思，不以識著求于解脫。心常專惟興發梵行，等遵慈心，悲哀布恩，常以行喜，和顏悅色以法樂之。</p>
<p>「依蒙觀護救眾墮害，常以戒禁因濟於人，入三昧定，以是智慧暢入諸法，曉了文字思惟究暢，解諸結縛令不恐畏。入諸音聲獲致利義，恒好敷演道法所施，樂佛法眾不厭燕處，志存於道無有上下。不缺諸法，顯揚隨順不欺眾生，志樂堅強以為具足，夙夜精進而不休懈，是則名曰了諸法本三昧正定。菩薩行是，遍入一切眾生境界，奉一切智。」</p>
<p>佛爾時說是頌曰：</p>

<div class="lg regular" style="margin-left:1em;"><div class='lg-row'>「行清淨，　大聖道，　心信樂，</div>
<div class='lg-row'>無惑業。　自覺意，　辯才要，</div>
<div class='lg-row'>是三昧，　安住施。　降諸魔，</div>
<div class='lg-row'>除諸垢，　斷因緣，　生死欲。</div>
<div class='lg-row'>智名稱，　富德勳，　護三界，</div>
<div class='lg-row'>度無極。　增慧聖，　道方便，</div>
<div class='lg-row'>賢明種，　消恩情，　度眾患，</div>
<div class='lg-row'>佛所歎。　是三昧，　安住施，</div>
<div class='lg-row'>入微妙，　本際門。　以覺了，</div>
<div class='lg-row'>無瞋恨，　斷苦惱，　入永安。</div>
<div class='lg-row'>是三昧，　諸佛行，　心中解，</div>
<div class='lg-row'>覺意華。　受聖文，　攝善權，</div>
<div class='lg-row'>諸安住，　覺念鬘，　說是勝，</div>
<div class='lg-row'>三昧定。　覺意華，　脫照門，</div>
<div class='lg-row'>猶月盛，　燿眾星。　道所照，</div>
<div class='lg-row'>遍三界，　是法超，　歎喻月。</div>
<div class='lg-row'>三達療，　令清淨，　在閑居，</div>
<div class='lg-row'>靜樹下，　棄利養，　<span class='corr'>及</span>諛諂，</div>
<div class='lg-row'>積行求，　是三昧。　捐他非，</div>
<div class='lg-row'>不蔽善，　不以利，　歎身德，</div>
<div class='lg-row'>被三衣，　常乞食，　親求是，</div>
<div class='lg-row'>行三昧。　純行禁，　習賢聖，</div>
<div class='lg-row'>問明智，　常獨歎，　以諮講，</div>
<div class='lg-row'>奉行要，　疾逮是，　三昧定。</div>
<div class='lg-row'>眾生等，　勞諸味，　遠眾會，</div>
<div class='lg-row'>樂寂然，　常求是，　妙三昧。</div>
<div class='lg-row'>勿諛諂，　慕斯藏，　依慚愧，</div>
<div class='lg-row'>食解味，　禪床臥，　居觀寂，</div>
<div class='lg-row'>樂無我，　常歡悅。　講明哲，</div>
<div class='lg-row'>意永安，　忍他罵，　猶空響，</div>
<div class='lg-row'>在真業，　心不怨。　欲逮得，</div>
<div class='lg-row'>是三昧，　當信知，　罪福報，</div>
<div class='lg-row'>勿習倒，　惡趣業，　常修空，</div>
<div class='lg-row'>賢聖元。　夙夜勤，　精進力，</div>
<div class='lg-row'>逮三昧，　至慧門。　俱捨斯，</div>
<div class='lg-row'>無益路，　志平等，　道真實，</div>
<div class='lg-row'>立無生，　覩法義，　行是者，</div>
<div class='lg-row'>佛哀念。」</div>
</div></div>
<div class='div-pin'><a id='mulu3' />
<p class='h1'>行品第二</p><p>佛言：「是喜王菩薩，以逮得是了諸法本三昧，解一切法無有顛倒，諸法無動不可傾故，所行志慕救脫五趣，降化眾魔自然為伏，為天下人眾生愛敬、智者欽仰，求暢諸法及與非法。其德明慧，猶月盛滿眾星中明，在生死久眾生所知，勸化一切，志性清淨，捨諸所受，則為三千大千世界之所救護。成致道地，分別無我覺無所歸，見三難界而化導之為眾生護，逮得恭恪不以自大。越諸陰蓋，曉了諸佛其所頒宣，演說滅度應時之宜，以復逮致三十二相。</p>
<p>「有利無利若苦若樂，有名無名歎毀之事，以解是世所有八法悉無所著，救諸眾生慰以甘露，顯示滅度開悟一切，去其惱熱斷斯罣礙，未曾猗着迷惑六根，入十六文字總持之門識其所至，能頒宣斯便逮總持。</p>
<p>「何謂十六？一曰無；二曰度；三曰行；四曰不；五曰持；六曰礙；七曰作；八曰堅；九曰勢；十曰生；十一曰攝；十二曰盡；十三曰蓋；十四曰已；十五曰住；十六曰燒；是十六事文字之教。若解行是十六文字之教，逮得無量總持門地，解一切法而得自在，擇求一切眾生慧意，消眾塵勞悉宣佛道，受大勢力暢達真法，度脫黎庶開化導利，其音和雅猶如哀鸞，逮得普住平等之地。</p>
<p>「為師子吼致妙巍巍，忍度無極具足大哀，越魔境界，備通哀音至真之聲，去自大得忍辱，了深奧義禪定無非，所至到處宣無上法，攝取一切眾要經典力勢難及，分別一切諸法道門，知眾生行之所歸趣。</p>
<p>「識念無數所更歷劫，常持諸法滅一切病，淨除結網逮斷狐疑，速成正覺諮嗟光顯，普入一切諸法聖慧，能以方便擿去惱熱，講說諸法己身奉行。</p>
<p>「服甘露食裂眾猶豫，捨所居土顯無蓋哀以覆眾生，念於宿命所更生處，志泥洹德曉眾愚騃，諸行所趣獲至尊慧，攝一切想建立諸住，不失道地超若干變，達諸言聲而却一切，結解所在周滿佛土。</p>
<p>「遠離五陰而不自大，疾了言辭，用是之故便降伏魔棄諸外學。見不可計十方國土現在諸佛，聞所說法受持不忘，如其所願得是三昧而自娛樂。若有菩薩得是三昧，則當謂之逮一切智。所以者何？以致此定，發意之頃，一生補處成最正覺，從一本起二，二至三，三至四，從其發意輒得佛道。所以者何？又斯定者則一切智。」</p>
<p>爾時，世尊說此頌曰：</p>

<div class="lg regular" style="margin-left:1em;"><div class='lg-row'>「無量無訓漏，　而無有等倫，</div>
<div class='lg-row'>所出無所歸，　以脫諸所趣。</div>
<div class='lg-row'>降化無所著，　殊勝興無限，</div>
<div class='lg-row'>執持斯景摸，　十方之妙行。</div>
<div class='lg-row'>棄諍以娛樂，　心患眾垢塵，</div>
<div class='lg-row'>人中上喜真，　言辭甚流利。</div>
<div class='lg-row'>勝遵無著勳，　捐捨所生冥，</div>
<div class='lg-row'>總持是法曰，　建立在十方。</div>
<div class='lg-row'>曉了過解說，　勸樂度彼岸，</div>
<div class='lg-row'>天人所重敬，　所施濟第一。</div>
<div class='lg-row'>諸行度無極，　勇猛而宣德，</div>
<div class='lg-row'>所修奉章句，　至於十力種。</div>
<div class='lg-row'>捐雜難往來，　乃能致本無，</div>
<div class='lg-row'>隨心之所好，　而開化眾人。</div>
<div class='lg-row'>得行遊正路，　所宿止無垢，</div>
<div class='lg-row'>以斯施眼明，　所行遊無行。</div>
<div class='lg-row'>意強多愍愛，　視人如赤子，</div>
<div class='lg-row'>人尊諸所至，　勸教眾邪業。</div>
<div class='lg-row'>永無所破壞，　而眾中暢吼，</div>
<div class='lg-row'>於是造立行，　無有眾等倫。</div>
<div class='lg-row'>得護於十方，　及他諸不逮，</div>
<div class='lg-row'>勸樂人無底，　長永修閑定。</div>
<div class='lg-row'>仁捨其家業，　興法如甘露，</div>
<div class='lg-row'>奉持是經典，　歸於最勝德。</div>
<div class='lg-row'>積累多功勳，　訓講無數人，</div>
<div class='lg-row'>勸悅眾愚等，　終不久戲逸。</div>
<div class='lg-row'>諦解於六趣，　寂勝而覺善，</div>
<div class='lg-row'>好和安眾人，　在此功德行。</div>
<div class='lg-row'>得殊特名勳，　如月遊無塵，</div>
<div class='lg-row'>度脫天人眾，　居前無所畏。</div>
<div class='lg-row'>名稱普流勝，　施殊妙甘露，</div>
<div class='lg-row'>遊此所當行，　疾致得佛道。</div>
<div class='lg-row'>立於所應住，　在十方佛所，</div>
<div class='lg-row'>頒宣所當說，　以化諸天人。</div>
<div class='lg-row'>所講甚微妙，　亦宣至真行，</div>
<div class='lg-row'>奉修是行業，　常樂甘露法。</div>
<div class='lg-row'>以降伏魔力，　仁和安立之，</div>
<div class='lg-row'>超度眾苦趣，　歸至佛正路。</div>
<div class='lg-row'>所到極善處，　棄捐周旋徑，</div>
<div class='lg-row'>行勇猛方便，　成就執持德。」</div>
</div><p>佛言：「若有菩薩學斯定意，十方諸佛皆擁護之，以慧照心使得開明，不為陰蓋所見覆蔽，逮得神通所覩無極，諸菩薩眾悉共將養，使得成就一生補處，眾聲聞黨普來嗟歎。</p>
<p>「欲使早成十方蒙度，上第七天梵具足王，典諸梵天身自遙護，遣諸天眾悉來將順。忉利天上天帝釋王，宿命有德，識其至心學斯定者，遣諸天人悉下宿衛，使行安隱無妄犯者。其四天王身自臨之，亦遣官屬護于法師，四千里外令無伺求得其便者，令其正法安徐講誦，開化一切生死五趣。四輩宗之，供養無厭、聽受無惓。為人說經，得同學意靡不坦然，各得其所無怨望者，雖懷嫉心欲有所亂，不能辦之。</p>
<p>「又是菩薩常自忍辱心懷仁和，若向瞋者不念其惡，若有逆人欲來危害，不與共諍惟避捨去不與相見，既路相見如不相覩。慈念十方皆降歸佛，勿有惡心誹謗法師，念法無惡，惟愍其人用懷毒心，墮于惡趣三塗之難。傷之愚惑橫生毒害還自危身，猶如樹木風起相揩，忽然火生還自燒形，毒蛇含毒日日增多還自害身，鐵生眾垢自葬其形。愚闇閉塞心不開解，不念菩薩法師之恩，反生害心逆其師父，欲危滅之貪妬懷嫉，一時自可放心自大，不顧大難甚憐傷。諸天鬼神、虛空天神、阿須倫、迦留羅、真陀羅、摩休勒，悉往作禮稽首歸命，欲見無厭數數奉迎，聽受經典問義受解，思惟奉行曾無懈惓，諸神愛敬奉事供養。尊重道德如孝子與父母別，積年彌久飢虛無已，諸天神明人與非人，愛重至德無窮竟已，皆是菩薩精進至心學是三昧慈愍所致，故有是德。」</p>
<p>佛告喜王菩薩：「若有菩薩積功累德，開化無數百千眾生，歡悅踊躍，這等無異，不以戲笑，因斯逮得殊特功勳，名德遠著十方咨嗟！行如須彌安然不動，明如日月普曜天下，德重如地主生萬物，道尊位高生諸道品，六度無極菩薩法藏。心如虛空而無所著，獨步三界無所罣礙。猶如飛鳥飛行虛空無有足跡，猶如蓮華不著塵水。十方諸佛悉令菩薩行斯定意。今佛故宣，汝等精進勿得疑惑，若有比丘、比丘尼、優婆塞、優婆夷，及諸凡庶九十六術六十二見，蜎蜚蠕動蚑行喘息，人與非人，學是三昧若聞歡喜各得如願，然後會當逮是三昧。」於是頌曰：</p>

<div class="lg regular" style="margin-left:1em;"><div class='lg-row'>「常光顯，　佛正法，　信根樂，</div>
<div class='lg-row'>第一慧。　行如犀，　無吾我，</div>
<div class='lg-row'>持是寂，　妙三昧。　得自在，</div>
<div class='lg-row'>覺忍辱，　覆三世，　猶如蓋。</div>
<div class='lg-row'>化建立，　無數人，　習是慧，</div>
<div class='lg-row'>猶如海。　消吾我，　塵勞厄，</div>
<div class='lg-row'>說佛道，　諸滅度。　以斷穢，</div>
<div class='lg-row'>化三世，　疾修行，　是寂然。</div>
<div class='lg-row'>識身命，　及他人，　志存念，</div>
<div class='lg-row'>諸佛道。　立存念，　一切業，</div>
<div class='lg-row'>及逮是，　妙三昧。　多開導，</div>
<div class='lg-row'>御本際，　常講安，　滅苦惱。</div>
<div class='lg-row'>化布施，　甘露味，　奉行斯，</div>
<div class='lg-row'>佛種性。　好至明，　顯耀辭，</div>
<div class='lg-row'>稱流布，　普功祚。　在眾中，</div>
<div class='lg-row'>甚巍巍，　如月滿，　秋盛明。</div>
<div class='lg-row'>諸眷屬，　財名德，　在生死，</div>
<div class='lg-row'>佛所知。　其辯才，　猶水王，</div>
<div class='lg-row'>習三昧，　逮斯功。　法自然，</div>
<div class='lg-row'>無無我，　不久達，　敷演義。</div>
<div class='lg-row'>如是周，　三千世，　真諦行，</div>
<div class='lg-row'>是三昧。　思惟計，　三千世，</div>
<div class='lg-row'>眾生滿，　如江沙。　若學歸，</div>
<div class='lg-row'>甘露道，　所獲慧，　過於此。</div>
<div class='lg-row'>毒不行，　及刀火，　無蟲蛇，</div>
<div class='lg-row'>無杖畏，　王羅剎，　不能害。</div>
<div class='lg-row'>以和心，　精修是，　不失財，</div>
<div class='lg-row'>不亡家，　無病憂，　無罪患。</div>
<div class='lg-row'>若持是，　四句法，　目不盲，</div>
<div class='lg-row'>不重聽。　六十二，　億佛勸，</div>
<div class='lg-row'>設有學，　思惟是，　若常奉，</div>
<div class='lg-row'>斯總持，　精進行，　是三昧。</div>
<div class='lg-row'>若有欲，　速成道，　樂第一，</div>
<div class='lg-row'>功德田，　當學是，　經典本，</div>
<div class='lg-row'>一切致，　寂然無。◎</div>
</div></div>
<div class='div-pin'><a id='mulu4' />
<p class='h1'>四事品第三</p><p>「菩薩有四事，疾逮斯定。何謂四？一曰、布施，不懷望想福施一切；二曰、持戒，不犯諸禁以志大道；三曰、常抱慈心，怨憎親友無有二心；四曰、察於三界眾生之類，悉我親族未曾外之；是為四。</p>
<p>「菩薩復有四事，疾逮斯定。何謂為四？一曰、常行大慈加於眾生；二曰、常行大悲，見於三塗眾生苦惱，為之雨淚欲拔濟之；三曰、覩眾迷惑展轉五趣不能自免，顯示正路志德自出；四曰、察眾三流往反終始曾無斷絕身苦心惱，故愍念之，為宣罪福生死之本無為之根；是為四。</p>
<p>「菩薩復有四事，得斯定意。何謂為四？一曰、觀眾邪迷六十二見，猶豫沈吟墮於羅網如鳥自投，貪小小利不覺自害；二曰、九十六種迷惑之徑自造癡冥，猶如蜚蛾自投燈火，已溺三塗五趣周旋輪轉無際不能脫身，惟有諸佛眾大菩薩，乃能濟之；三曰、外眾蓋業符呪害人，菩薩愍之，如狂溺水然後乃悔當何所及；四曰、如射獵師彈射眾鳥，羅網捕魚積其罪蓋，無數億載墮三惡趣，捨身之安而往救之，為宣罪福生死之患，示無為業，或復顯之無上正真各使得安；是為四。</p>
<p>「菩薩復有四事，疾逮斯定。何謂為四？一曰、作佛形像坐蓮華上，若摸畫壁繒㲲布上，使端政好，令眾歡喜由得道福；二曰、取是經卷書著竹帛若長妙素，令其文字上下齊正；三曰、諷誦是經晝夜精進，不捨經文使其通利，無一躓礙聽者得解；四曰、持是三昧諸佛本末一一分別為人暢義，善開菩薩無上正真，使一切眾咸共諮受，不生疑心各得開達；是為四。」</p>
<p>佛於是頌曰：</p>

<div class="lg regular" style="margin-left:1em;"><div class='lg-row'>「聞是經，　樂至德，　若有人，</div>
<div class='lg-row'>求此道，　善哉學，　斯四句，</div>
<div class='lg-row'>故獲致，　十力種。　八十億，</div>
<div class='lg-row'>人中王，　諸六十，　姟安住，</div>
<div class='lg-row'>常咸護，　斯學人，　能諷誦，</div>
<div class='lg-row'>是三昧。　若聞是，　獲善利，</div>
<div class='lg-row'>已得聽，　能信樂，　是等成，</div>
<div class='lg-row'>不疑道，　等皆見，　生死無。</div>
<div class='lg-row'>行佛道，　得聞是，　樂功勳，</div>
<div class='lg-row'>不懈怠。　一切智，　如觀掌，</div>
<div class='lg-row'>書寫持，　是經典，　識念住，</div>
<div class='lg-row'>百千劫，　辯才英，　得至佛。</div>
<div class='lg-row'>彼說斯，　最定意，　王子月，</div>
<div class='lg-row'>詳得聞，　棄國土，　作沙門，</div>
<div class='lg-row'>晝夜勤，　聽受法。　最後世，</div>
<div class='lg-row'>命向終，　便往生，　他佛國。</div>
<div class='lg-row'>若江沙，　復過是，　諸天咸，</div>
<div class='lg-row'>供養佛。　從其所，　聞三昧，</div>
<div class='lg-row'>三劫中，　成佛道。　有佛名，</div>
<div class='lg-row'>無厭寶，　定光佛，　所開化，</div>
<div class='lg-row'>彼聞是，　得德果，　是故聞，</div>
<div class='lg-row'>勿懈怠。　為十方，　常所救，</div>
<div class='lg-row'>今我屬，　慇懃累。　仁賢者，</div>
<div class='lg-row'>言柔和，　是增法，　道珍藏◎。」</div>
</div></div>
<div class='div-pin'><a id='mulu5' />
<p class='h1'>◎法師品第四</p><p>佛語喜王菩薩：「乃往過去無央數劫不可稱計。爾時，有佛號辯嚴淨雷音吼如來、至真、等正覺。彼佛世時有一法師，名無量德辯幢英變音，曾聞如來說是三昧定，學是三昧而分別說用化眾生，齊無數億百千諸天人民，以度一切。</p>
<p>「有王太子名淨福報眾音，聞是三昧心中欣然，則百千賈妙好衣以覆法師，口發是言：『普使三界厄一切眾生，皆悉興立得是三昧。』以是德本，見八十億江沙諸佛，造立眾行奉平等法，在諸佛所聞是三昧。皆以頒宣，悉能堪任奉是定意，所生之處常識宿命，在於無量德淨佛剎，成最正覺。</p>
<p>「淨福報眾音王太子者，則今現在西方阿彌陀佛是也。其法師教化度脫眾生者，則大月如來是也。其王太子，供養自歸無量，德辯幢英變音法師，乃能終竟至七萬劫消眾罪蓋，用聞說是三昧定故，為其太子除眾僧儐，雪諸罣礙敷演道品，在在所生逮無量門總持之行，發意一時彈指之頃不離佛法。」</p>
<p>佛言：「時復有佛，號曰面悅離垢月首藏威如來、至真、等正覺，出現在世講是三昧。有長者子名曜淨廣心，聞說斯法，以家之信不貪居業出為沙門，捨七萬婇女，寶多若斯有四寶藏及眾珍琦，若布積地，各遍三十萬有千八百遊觀之處，未曾舉足妄蹈于地，不用繫心棄國捐王行作沙門。已作沙門萬六千歲，一心經行常修精進未曾廢息，初不生心念為懈怠也。除其左右飯食澡手洗口，未甞睡眠恒自覺悟，亦不極坐竟萬六千歲。即時悉受佛所說法，諷誦通利音響和雅逮得總持，名普入諸聲，皆令稽首為佛作禮。六十六姟諸天之眾，從其諮受為之給使，身心精進隨時之安，不失所養奉事如來。今現南方得成正覺，名一切德嚴，世界曰德淨，於彼土地成最正覺。」</p>
<p>爾時，世尊說此頌曰：</p>

<div class="lg regular" style="margin-left:1em;"><div class='lg-row'>「我憶宿命時，　無數江沙劫，</div>
<div class='lg-row'>佛號辯嚴淨，　雷音吼如來。</div>
<div class='lg-row'>有比丘持法，　時在師子座，</div>
<div class='lg-row'>講說是三昧，　王太子聞之，</div>
<div class='lg-row'>好究竟衣被，　以供養法師，</div>
<div class='lg-row'>普見諸佛尊，　得佛阿彌陀。</div>
<div class='lg-row'>其前世有罪，　往宿之所犯，</div>
<div class='lg-row'>聞說斯慧味，　皆盡無有餘。</div>
<div class='lg-row'>有佛離垢月，　說是三昧定，</div>
<div class='lg-row'>長者子聞之，　敬尊便出家，</div>
<div class='lg-row'>於萬六千歲，　奉進是三昧，</div>
<div class='lg-row'>未曾有睡眠，　亦不住懈怠，</div>
<div class='lg-row'>逮斯尊聖道，　用聽受聞故。</div>
<div class='lg-row'>不復還樂家，　亦不慕恩愛，</div>
<div class='lg-row'>見不可計佛，　皆從講諮受，</div>
<div class='lg-row'>悉入諸道業，　疾逮成佛道，</div>
<div class='lg-row'>諸願盡具足，　其名悅人意。</div>
<div class='lg-row'>逮時得佛道，　誰不勤是業，</div>
<div class='lg-row'>於將來之世，　聞是慧印已，</div>
<div class='lg-row'>財業亦無安，　出家無所貪，</div>
<div class='lg-row'>罵詈若撾打，　誹謗來加之，</div>
<div class='lg-row'>各各聞知法，　宣布佛所說，</div>
<div class='lg-row'>遭厄百千惱，　能忍婬欲難，</div>
<div class='lg-row'>觀察塵勞患，　自說成佛道。</div>
<div class='lg-row'>夢中見於佛，　自喜我正覺，</div>
<div class='lg-row'>而樂斯及法，　我不疑佛道。</div>
<div class='lg-row'>倚求音響利，　以聞斯經典，</div>
<div class='lg-row'>自曉喻其心，　不久成佛道。</div>
<div class='lg-row'>聽是經要理，　聞若干事業，</div>
<div class='lg-row'>無復有罣礙，　所止如虛空。</div>
<div class='lg-row'>於是以出家，　得無數利養，</div>
<div class='lg-row'>以用親族穢，　生心相誹謗，</div>
<div class='lg-row'>分厄除患業，　依聞而存意，</div>
<div class='lg-row'>反輕易他人，　我以成佛道。</div>
<div class='lg-row'>得逮見成光，　供養大聖主，</div>
<div class='lg-row'>行步自驚喜，　謂己得佛道。</div>
<div class='lg-row'>其有諛諂者，　離道甚玄遠，</div>
<div class='lg-row'>數數懷愁憂，　因輕他人故。</div>
<div class='lg-row'>若有聞此經，　則知得佛道，</div>
<div class='lg-row'>不久成正覺，　得見阿彌陀。</div>
<div class='lg-row'>依猗顛倒者，　亦去道逈遠，</div>
<div class='lg-row'>若有不順本，　佛不授彼決。</div>
<div class='lg-row'>觀斯長者子，　施與財寶藏，</div>
<div class='lg-row'>然後行出家，　家家而行乞，</div>
<div class='lg-row'>從定光如來，　曾聞如斯義，</div>
<div class='lg-row'>如是像三昧，　精勤敬奉行。」</div>
</div><p>佛言：「菩薩行道，以大慈悲護於十方，及化他人諸不逮者，以六度無極四等四恩六通善權化眾生類，所度無底使長安隱，各捨家業興隆道法，為雨甘露宣傳經典，猶如良醫以藥療眾風寒熱病三合之病悉為消除。心有四病：一曰、貪婬；二曰、瞋恚；三曰、癡冥；四曰、吾我。以慧正義刈斯四病悉消無餘，致十種力四無所畏。譬如日出眾冥消滅不知所去，以善權慧振大聖燿照于三界，五陰六衰十二牽連，自然為消不知所趣。猶月在冥消夜眾闇自然為明。菩薩如是，以道慧明處生死界，三垢之穢心無所著，開化終始無窮之患，逮得三昧無所從生，度脫一切。猶若大海出諸珍琦殊異之寶，其入採者靡不充備各得盈滿。菩薩如是，入大乘海擇取開士玄妙之法，嚴治道場三脫之門，周旋三世救濟危厄。猶轉輪王典主四域天下戴仰。菩薩如是，周流一切生老病死，具四等心化此四病永使無餘，終始朽亡忽然沒盡不知所處。</p>
<p>「譬如船師度人往反而無窮極，以菩薩藏總持之篋，敷演深要道法之真，遊無數劫不以為勞。猶如二親生養其子至令長大成就為人。菩薩如是，以法權智行大慈悲，勸化愚冥使發道心，五戒十善四等四恩，六度無極，行權方便普至十方，具足十住一生補處，無上正真成最正覺，度脫一切溺在生死，使心坦然反流達源。猶如種樹漸生根芽莖節枝葉華實結茂。菩薩如是，從初發心便得喜意，身意休息無有五陰三塗之患、八難之苦，備悉六度，施戒忍進禪思智慧，無所從生永無所猗悉無眾計，不復覩我人身壽命有無之元，在所而現多所救濟，生老病死經存在世。六事法住善權隨時導利眾生，不使迷惑為愚癡冥罪蓋所覆，淨如虛空不畏眾難，殊勝之慧不死之藥，以療一切往來之厄。</p>
<p>「猶如長者生子眾多，各為興起十重高閣，使諸太子遊戲閣上作眾伎樂以娛上下諸遊觀者。世尊如是，以無蓋慈無極大哀，行權方便化導三界眾生之類，開示階路，十住本末從初發心，見者喜悅莫不發意，從一住起行菩薩道，布施救窮，三界之匱貧於道者，施以七財，以一切智正真之戒，堅住菩薩無極之慧。不中取證，學仁和意篤信三寶入無極慈，立無盡哀具四等心，四等已具成就五通，五通已成備悉六度，六度已達得柔順忍，已逮斯忍名曰第二。第三響忍，解一切響本悉空寂，三界之音皆虛無實無一真諦，以了是義，因斯漸入無所從生法忍，悉暢三界皆無根本五趣無元。了斯慧者，乃逮無所從生法忍，入諸所生心無所生，猶如虛空無憎無愛，因便受決，已得受決致現在定見十方佛。</p>
<p>「猶如明人其目清徹，虛空無雲夜觀星宿，東西南北仰瞻虛空，星宿無限悉知其處。菩薩如是，得現在定覩於十方一切諸佛，悉知處所名號教訓，菩薩弟子眷屬多少，說法所度悉知其數。從三昧起為人說法行眾空慧，其聞所說，皆發無上正真道意，從是積行正領國土，教訓眾生見其根本，應病與藥令得服行，上中下心而開化之各令得所。</p>
<p>「猶如聖王有子眾多隨才敘用，或為太子，後立國主典四天下；或為大臣，侍其左右以自衛身；或為使者宣帝王命。菩薩如是教化一切，隨上中下而開導之；或顯菩薩無上正真，解本際一定之慧，有佛無佛相住如故，心不入深不了是教。或示緣覺誘進前之，至無窮慧乃達聖明，本無二故。</p>
<p>「猶水眾流會歸于海合為一味，見畏生死三界之患，地獄餓鬼畜生之厄，畏苦厭身而求聲聞，故為宣示生死之難輪轉無際，展轉五趣而無竟已。咨嗟讚歎泥洹之快，不生不老不病不死，不飢不渴不寒不熱，無怨無結，不開不閉無憂無喜，無尊無卑不連不斷，無往無反無合無散，長離眾難與道通同，因詠難易苦安之路，使學無為稍稍牽前乃至大道。猶如四瀆入海一味無若干別，三乘如是至竟窮達會致一至，無上正真無際本淨，逮至十住名曰勇伏。所以名曰勇伏者何？猶如猛將大軍之師，將諸兵眾降伏嚴敵靡不折伏。菩薩如是逮勇伏定，周旋三界有無之上，以道炤心莫不通徹，各自歸之咸發道心，坐佛樹下降伏眾魔度脫十方。」</p>
<p>佛爾時頌曰：</p>

<div class="lg regular" style="margin-left:1em;"><div class='lg-row'>「菩薩行大慈，　常自調其心，</div>
<div class='lg-row'>并化他眾生，　所開度常安，</div>
<div class='lg-row'>醫療風寒熱，　菩薩消三毒，</div>
<div class='lg-row'>日出眾冥盡，　導化消牽連。</div>
<div class='lg-row'>長者十重閣，　十住轉進然，</div>
<div class='lg-row'>如樹漸長茂，　初發成道如，</div>
<div class='lg-row'>愚出為沙門，　心存親里眷，</div>
<div class='lg-row'>利物負重擔，　心樂在家中。</div>
<div class='lg-row'>不以聞淨法，　不出家無戒，</div>
<div class='lg-row'>成就至佛道，　是學無放逸。</div>
<div class='lg-row'>末世若學此，　得聞斯經典，</div>
<div class='lg-row'>以供養利故，　求名行誹謗。</div>
<div class='lg-row'>在前稽首禮，　歎言甚善哉！</div>
<div class='lg-row'>與其別去後，　便當說其惡。</div>
<div class='lg-row'>佯愁而雨淚，　自歸念其身。</div>
<div class='lg-row'>因在眾會中，　傳說其惡行。</div>
<div class='lg-row'>不欲敬奉師，　不順長聖命，</div>
<div class='lg-row'>己身求其勝，　亂寂常謂淨。</div>
<div class='lg-row'>欲毀他功德，　自歎勳無限，</div>
<div class='lg-row'>知尊而懷嫉，　妬他得供養。</div>
<div class='lg-row'>華香及衣被，　伎樂幢幡蓋，</div>
<div class='lg-row'>供養佛舍利，　自謂已見佛。</div>
<div class='lg-row'>若聞斯經典，　乃為真供養，</div>
<div class='lg-row'>捐捨一切樂，　常學是要行。</div>
<div class='lg-row'>用為奉己身，　能捨斯陰蓋，</div>
<div class='lg-row'>當恭敬於經，　猶如須菩提。</div>
<div class='lg-row'>棄忽貪愛命，　常習在閑居，</div>
<div class='lg-row'>勤修是道經，　壽在世且盡。</div>
<div class='lg-row'>今告於喜王，　聞斯所行業，</div>
<div class='lg-row'>自知伏其意，　既信奉順行。</div>
<div class='lg-row'>常誹謗於佛，　是言真不真，</div>
<div class='lg-row'>在於四部眾，　還自謂真諦。</div>
<div class='lg-row'>其貪利養業，　不樂佛正道，</div>
<div class='lg-row'>是等謂見敬，　去解脫甚遠。</div>
<div class='lg-row'>其吾大神足，　於是現大勢，</div>
<div class='lg-row'>皆以護禁法，　奉行故得道。</div>
<div class='lg-row'>總持尊戒法，　行如愚不及，</div>
<div class='lg-row'>悉捨於貪利，　習寂在閑居。</div>
<div class='lg-row'>今佛建立斯，　佛所說不虛，</div>
<div class='lg-row'>後將來末世，　是經在其所。</div>
<div class='lg-row'>值光明無量，　復見無怒覺，</div>
<div class='lg-row'>六十二億佛，　眾會咸共見。</div>
<div class='lg-row'>佛悉囑累是，　然後護是法，</div>
<div class='lg-row'>以是經見印，　然後共將護。</div>
<div class='lg-row'>時雨細微華，　三千世天人，</div>
<div class='lg-row'>悉咸咨嗟之，　用聞斯法故。」</div>
</div><p>爾時，喜王菩薩三萬人俱，聞佛所說目為淚出，恭恪悚慄衣毛為竪，偏出右臂，從坐而起，叉手同音，白佛：「我等，世尊！將來末俗五濁惡世不輕法師。若有不敬欲壞普明一切智者，臨法欲盡少於學識明不能多，清白政法垂欲盡時，畏法無常，法欲亂時沒其身壽，護是如來一切智典，使永弘安獨處專學。一心如犀，當受將護如是像經。如來至道若干品藏，其有學智諸辯才印，曉了無量眾德之本，當勸化之法印印之。總持種性降魔官屬，解一切智所行功勳，受持是典書著竹帛。若在地獄為一切眾，皆忍苦患不以為厭，用是三昧故，周旋三界五趣之難不以為惓。行四等心，慈悲喜護四恩惠施，仁愛利人，等利救濟十方愚冥之輩，皆發道意，地獄休息，餓鬼飽滿，畜生得脫生天人間。天人心開樂於道法，五趣心解信敬三寶不貪世榮，觀察三界猶如幻化影響野馬芭蕉見夢水泡水沫，暢一切法悉知無真，皆發道意，欲度十方危厄之難。」</p>
<p>於是，喜王菩薩心中悲喜即說頌曰：</p>

<div class="lg regular" style="margin-left:1em;"><div class='lg-row'>「我以知是業，　從意好道義，</div>
<div class='lg-row'>不輕如是明，　咨嗟於世護，</div>
<div class='lg-row'>捐棄其身命，　求是佛至道，</div>
<div class='lg-row'>於後恐懼世，　持是三昧定。</div>
<div class='lg-row'>若無央數劫，　在於地獄中，</div>
<div class='lg-row'>樂持是三昧，　常當忍是苦。</div>
<div class='lg-row'>請一切眾生，　說法無所冀，</div>
<div class='lg-row'>布施眾財物，　行愍諸群生。</div>
<div class='lg-row'>假使身命肉，　骨髓血脈斷，</div>
<div class='lg-row'>終不行懈怠，　後世所生處，</div>
<div class='lg-row'>習在空閑居，　棄一切所有，</div>
<div class='lg-row'>慈遍眾生類，　疾者給醫藥。</div>
<div class='lg-row'>不曾學此業，　如返邪之行，</div>
<div class='lg-row'>當修是真言，　從斯經中教。</div>
<div class='lg-row'>常奉無放逸，　隨佛之所誨，</div>
<div class='lg-row'>眾生故忍之，　我等之伴類。</div>
<div class='lg-row'>獨處若眾中，　所宿無所畏，</div>
<div class='lg-row'>不貪求利養，　頒宣尊佛道。」</div>
</div><p>佛說是經時，七十江河沙等眾生，從不可計諸佛國來者，聞是經典皆得不退轉，當成無上正真之道。時萬菩薩皆悉逮得是三昧定，其自要誓當來末世奉事法師以供養之。三十姟諸天人咸已逮立不退轉地，當成正覺；六十姟諸天人得法眼淨，十八億人及是四輩，諸法眼生，三塗之惡皆已滅盡。</p>
<p>佛演光明照於十方，各江河沙等諸佛世界，遍無擇獄上至極界。三十三天一切眾生，皆得安隱無復眾患，從其光明各自然化生無量寶淨億姟百千蓮花。一一蓮華皆如來坐，其眷屬眾諸來坐會，亦復如是等無有異。是諸佛邊各有喜王菩薩，長跪叉手，勸諸如來使說是三昧定，是一切佛化無央數不可計會眾生無底，悉令眾人了無邊際，無所罣礙至平等覺。</p>
</div>
<div class='div-pin'><a id='mulu6' />
<p class='h1'>法供養品第五</p><p>爾時，佛告喜王菩薩：「勿以衣食之施奉事如來用為第一也。欲供養佛，當以法供養而奉事之。所以者何？乃往過去無央數劫不可稱載，有佛號金龍決光，其壽不可限量，國名無量淨，眾會不可稱計。有法師名無限量寶音，行在末世最後窮俗學是三昧，其餘一切諸比丘眾皆共擯之。時彼法師不懷怯弱不貪身命，故復勤精講斯三昧，入於山中服眾果實。時四天王天上諸天人，上至二十四阿迦尼吒天人，皆來聽經。時無數眾咸共念之，心悉戀恨愁思欲見之，欲服聲名聞其法音。</p>
<p>「時世有王名使眾無憂悅音，為轉輪聖王，往詣其所聽是三昧，已得聞之，歡悅法師。王白比丘：『恣意宣傳勿懷恐畏，吾自遣人共相宿衛，遣三萬人在於左右，今與仁此勿以畏難，吾當護衛，是佛所說甚難得聞。』時轉輪王遣其千子，勇猛傑異一人當千而衛護之，三萬眾人皆以甘饍而供養之，一切施安從其所便，常以和心無傷害意，而授所當一切所足。其彼法師建立威神已之力勢，於半劫中演是三昧，以是德本則悉和同。王諸太子及眾眷屬，更八十劫，見六十億三那術姟諸佛世尊，皆從諸佛逮是三昧，如心所願受取佛國。</p>
<p>「喜王！欲知彼時法師豈異人乎？莫造斯觀，則今現在阿彌陀佛是也；其時國王名無憂悅音者，阿閦佛是也；其王千子，颰陀劫中千佛興者是也。」</p>
<p>佛言：「喜王！爾時三萬人，王使宿衛彼法師者，今喜王等菩薩三萬人是也。彼時種德，於此如願獲其果報，致安順供是三昧定諸菩薩業。是故，喜王菩薩！欲學逮是三昧，當以恭恪受持書誦分別說之，至意奉行。」</p>
<p>佛爾時說此頌曰：</p>

<div class="lg regular" style="margin-left:1em;"><div class='lg-row'>「欲施一切安眾生，　具足諸藏滿億千，</div>
<div class='lg-row'>其有發心存尊道，　斯功德福不可喻。</div>
<div class='lg-row'>正使十方眾生類，　皆令成就緣覺道，</div>
<div class='lg-row'>一劫之中備供養，　其福不比發道心。</div>
<div class='lg-row'>皆使眾生成佛道，　隨其所安供一劫，</div>
<div class='lg-row'>其有發心在尊道，　斯福甚多不可喻。</div>
<div class='lg-row'>若有志求諸佛法，　而不發起興道意，</div>
<div class='lg-row'>不如取是四句頌，　其福如順護道心，</div>
<div class='lg-row'>正使是世眾生類，　皆建立之存佛道，</div>
<div class='lg-row'>若聞是句而稽受，　心不恐畏其福超。</div>
<div class='lg-row'>億百千劫如江沙，　一切珍寶滿諸剎，</div>
<div class='lg-row'>常以供養諸菩薩，　護一頌偈是殊特。</div>
<div class='lg-row'>是三昧者不可議，　若能受護四句頌，</div>
<div class='lg-row'>其以護道佛功德，　一切盡歎不能竟。</div>
<div class='lg-row'>臨命終時無數佛，　悉自然現在其前，</div>
<div class='lg-row'>十方佛土諸佛尊，　將護四句之頌起。</div>
<div class='lg-row'>臨壽終時無數佛，　來護其心不忽忘，</div>
<div class='lg-row'>隨其所欲受所生，　用以喜是三昧故。</div>
<div class='lg-row'>身常永安心以和，　往至天上賢聖安，</div>
<div class='lg-row'>不知苦痛至佛道，　而勸助之名勇猛。</div>
<div class='lg-row'>入億百千無量門，　最勝光藏明無限，</div>
<div class='lg-row'>我住勢力<span class='corr'>頒</span>宣斯，　當勤修是三昧定。</div>
<div class='lg-row'>諸佛於此能頒宣，　是故由斯奉精進，</div>
<div class='lg-row'>曼佛現在勤修行，　無得後世復懷恨。</div>
<div class='lg-row'>便見是法執在手，　清和奉行甚清淨，</div>
<div class='lg-row'>皆是我子化無際，　承佛前後行慈仁。」</div>
</div><p>爾時，世尊說是三昧已，以是三昧而復正受。喜王亦三昧定，選擇因入七十正法，這選擇竟，是三昧威神，於時維耶離城中八萬四千人，城外亦復八萬四千人，各心念言：「如來、至真甚難得值，久遠世時乃有佛耳，希可見聞，多所哀念多所安隱，愍傷諸天及十方人。今在靜室而三昧定，我等方便勸助如來從三昧起。」</p>
<p>於時，維耶城中內外眾人，各八萬四千，先詣舍利弗，謂舍利弗：「佛興希有，信者甚難，人命難得，平等正覺三昧正受，誰為我等能覺興乎，使最正覺從三昧起，惟見愍念施一切護？」</p>
<p>時，舍利弗聞維耶離眾人所說，即從坐起往詣佛所，住於佛前謦揚其音，極力彈指手拍兩膝，欲令如來從三昧覺，因其正受，不知如來三昧所如。</p>
<p>時舍利弗詣目連所，以是本末語目連：「維耶離城內外眾人，欲願如來從三昧起。」時目揵連以力神足動三千大千世界，住於梵天暢其大音，欲使如來從三昧覺，不能使起。</p>
<p>時舍利弗及大目連，輒詣賢者阿若拘倫，及波提、披破、大稱、憍恒鉢、羅云、分耨、須菩提、迦旃延、迦葉、阿難、分那、餘大、劫賓奴、和利、彌勒菩薩，五千菩薩俱行詣佛所圍遶世尊，各各就立己之常位。</p>
<p>四大天王、天帝釋、炎天、兜術天、化自在天，其欲界中不可限計諸天人等，各各嚴駕皆詣佛所，稽首佛足，退住一面。各自叉手，咸歸命佛愁感戀慕，梵天、光音天、清淨天、離界天，乃至淨身天，不可計數諸天子等，一切同心稽首歸佛欲令尊興。◎</p>

<p class='juan'>賢劫經卷第一</p></div>
</div><!-- end of div[@id='body'] -->
</body></html>