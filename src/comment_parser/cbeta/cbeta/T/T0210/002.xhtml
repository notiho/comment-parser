<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法句經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu24' />法句經卷下</p><p class="byline">尊者法救撰</p><p class="byline">吳天竺沙門維祇難等譯</p>
<div class='div-pin'><a id='mulu25' />
<p class='h1'>述佛品法句經第二十二二十有一章</p><p>述佛品者，道佛神德，無不利度，明為世則。</p>

<div class="lg regular"><div class='lg-row'>己勝不受惡，　一切勝世間，</div>
<div class='lg-row'>叡智廓無彊，　開曚令入道。</div>
<div class='lg-row'>決網無罣礙，　愛盡無所積，</div>
<div class='lg-row'>佛意深無極，　未踐迹令踐。</div>
<div class='lg-row'>勇健立一心，　出家日夜滅，</div>
<div class='lg-row'>根斷無欲意，　學正念清明。</div>
<div class='lg-row'>見諦淨無穢，　已度五道淵，</div>
<div class='lg-row'>佛出照世間，　為除眾憂苦。</div>
<div class='lg-row'>得生人道難、　生壽亦難得；</div>
<div class='lg-row'>世間有佛難，　佛法難得聞。</div>
<div class='lg-row'>我既無歸保，　亦獨無伴侶，</div>
<div class='lg-row'>積一行得佛，　自然通聖道。</div>
<div class='lg-row'>船師能渡水，　精進為橋梁，</div>
<div class='lg-row'>人以種姓繫，　度者為健雄。</div>
<div class='lg-row'>壞惡度為佛，　止地為梵志，</div>
<div class='lg-row'>除饉為學法，　斷種為弟子。</div>
<div class='lg-row'>觀行忍第一，　佛說泥洹最，</div>
<div class='lg-row'>捨罪作沙門，　無嬈害於彼。</div>
<div class='lg-row'>不嬈亦不惱，　如戒一切持，</div>
<div class='lg-row'>少食捨身貪，　有行幽隱處。</div>
<div class='lg-row'>意諦以有黠，　是能奉佛教。</div>
</div>
<div class="lg regular"><div class='lg-row'>諸惡莫作，　諸善奉行，　自淨其意，</div>
<div class='lg-row'>是諸佛教。　佛為尊貴，　斷漏無婬，</div>
<div class='lg-row'>諸釋中雄，　一群從心。　快哉福報，</div>
<div class='lg-row'>所願皆成，　敏於上寂，　自致泥洹。</div>
<div class='lg-row'>或多自歸，　山川樹神，　廟立圖像，</div>
<div class='lg-row'>祭祠求福；　自歸如是，　非吉、非上，</div>
<div class='lg-row'>彼不能來，　度我眾苦。　如有自歸，</div>
<div class='lg-row'>佛法聖眾，　道德四諦，　必見正慧。</div>
<div class='lg-row'>生死極苦，　從諦得度，　度世八道，</div>
<div class='lg-row'>斯除眾苦。　自歸三尊，　最吉、最上，</div>
<div class='lg-row'>唯獨有是，　度一切苦。　士如中正，</div>
<div class='lg-row'>志道不慳，　利哉！斯人，　自歸佛者。</div>
<div class='lg-row'>明人難值，　亦不比有，　其所生處，</div>
<div class='lg-row'>族親蒙慶。　諸佛興快，　說經道快，</div>
<div class='lg-row'>眾聚和快，　和則常安。</div>
</div></div>
<div class='div-pin'><a id='mulu26' />
<p class='h1'>安寧品法句經第二十三十有四章</p><p>安寧品者，差次安危，去惡即善，快而不墮。</p>

<div class="lg regular"><div class='lg-row'>我生已安，　不慍於怨，　眾人有怨，</div>
<div class='lg-row'>我行無怨；　我生已安，　不病於病，</div>
<div class='lg-row'>眾人有病，　我行無病；　我生已安，</div>
<div class='lg-row'>不慼於憂，　眾人有憂，　我行無憂。</div>
<div class='lg-row'>我生已安，　清淨無為，　以樂為食，</div>
<div class='lg-row'>如光音天。　我生已安，　澹泊無事，</div>
<div class='lg-row'>彌薪國火，　安能燒我？　勝則生怨、</div>
<div class='lg-row'>負則自鄙，　去勝負心，　無爭自安。</div>
<div class='lg-row'>熱無過婬、　毒無過怒、　苦無過身、</div>
<div class='lg-row'>樂無過滅。　無樂、小樂、　小辯、小慧，</div>
<div class='lg-row'>觀求大者，　乃獲大安。　我為世尊，</div>
<div class='lg-row'>長解無憂，　正度三有，　獨降眾魔。</div>
<div class='lg-row'>見聖人快，　得依附快，　得離愚人，</div>
<div class='lg-row'>為善獨快、　守正道快、　工說法快，</div>
<div class='lg-row'>與世無諍；　戒具常快、　依賢居快，</div>
<div class='lg-row'>如親親會，　近仁智者，　多聞高遠。</div>
<div class='lg-row'>壽命鮮少，　而棄世多，　學當取要，</div>
<div class='lg-row'>令至老安。</div>
</div>
<div class="lg regular"><div class='lg-row'>諸欲得甘露，　棄欲滅諦快，</div>
<div class='lg-row'>欲度生死苦，　當服甘露味。</div>
</div></div>
<div class='div-pin'><a id='mulu27' />
<p class='h1'>好喜品法句經第二十四十有二章</p><p>好喜品者，禁人多喜，能不貪欲，則無憂患。</p>

<div class="lg regular"><div class='lg-row'>違道則自順、　順道則自違，</div>
<div class='lg-row'>捨義取所好，　是為順愛欲。</div>
<div class='lg-row'>不當趣所愛、　亦莫有不愛，</div>
<div class='lg-row'>愛之不見憂、　不愛見亦憂；</div>
<div class='lg-row'>是以莫造愛，　愛憎惡所由，</div>
<div class='lg-row'>已除縛結者，　無愛無所憎。</div>
</div>
<div class="lg regular"><div class='lg-row'>愛喜生憂，　愛喜生畏；　無所愛喜，</div>
<div class='lg-row'>何憂？何畏？　好樂生憂，　好樂生畏；</div>
<div class='lg-row'>無所好樂，　何憂？何畏？　貪欲生憂，</div>
<div class='lg-row'>貪欲生畏；　解無貪欲，　何憂？何畏？</div>
<div class='lg-row'>貪法戒成，　至誠知慚，　行身近道，</div>
<div class='lg-row'>為眾所愛。　欲態不出，　思正乃語，</div>
<div class='lg-row'>心無貪愛，　必截流渡。　譬人久行，</div>
<div class='lg-row'>從遠吉還，　親厚普安，　歸來<span class='corr'>喜歡</span>。</div>
<div class='lg-row'>好行福者，　從此到彼，　自受福祚，</div>
<div class='lg-row'>如親來喜。　起從聖教，　禁制不善，</div>
<div class='lg-row'>近道見愛、　離道莫親。　近與不近，</div>
<div class='lg-row'>所住者異，　近道昇天，　不近墮獄。</div>
</div></div>
<div class='div-pin'><a id='mulu28' />
<p class='h1'>忿怒品法句經第二十五二十有六章</p><p>忿怒品者，見瞋恚害，寬弘慈柔，天祐人愛。</p>

<div class="lg regular"><div class='lg-row'>忿怒不見法，　忿怒不知道，</div>
<div class='lg-row'>能除忿怒者，　福喜常隨身；</div>
<div class='lg-row'>貪婬不見法，　愚癡意亦然，</div>
<div class='lg-row'>除婬去癡者，　其福第一尊。</div>
</div>
<div class="lg regular"><div class='lg-row'>恚能自制，　如止奔車，　是為善御，</div>
<div class='lg-row'>棄冥入明。　忍辱勝恚，　善勝不善，</div>
<div class='lg-row'>勝者能施，　至誠勝欺。　不欺、不怒、</div>
<div class='lg-row'>意不多求，　如是三事，　死則上天。</div>
<div class='lg-row'>常自攝身，　慈心不殺，　是生天上，</div>
<div class='lg-row'>到彼無憂。　意常覺寤，　明慕勤學，</div>
<div class='lg-row'>漏盡意解，　可致泥洹。　人相謗毀，</div>
<div class='lg-row'>自古至今，　既毀多言、　又毀訥忍、</div>
<div class='lg-row'>亦毀中和，　世無不毀，　欲意非聖，</div>
<div class='lg-row'>不能制中。　一毀、一譽，　但為利名，</div>
<div class='lg-row'>明智所譽，　唯稱是賢。　慧人守戒，</div>
<div class='lg-row'>無所譏謗，　如羅漢淨，　莫而誣謗。</div>
<div class='lg-row'>諸人咨嗟，　梵釋所稱，　常守慎身，</div>
<div class='lg-row'>以護瞋恚；　除身惡行，　進修德行，</div>
<div class='lg-row'>常守慎言，　以護瞋恚；　除口惡言，</div>
<div class='lg-row'>誦習法言，　常守慎心，　以護瞋恚。</div>
<div class='lg-row'>除心惡念，　思惟念道，　節身慎言，</div>
<div class='lg-row'>守攝其心。　捨恚行道，　忍辱最強；</div>
<div class='lg-row'>捨恚離慢，　避諸愛會。　不著名色，</div>
<div class='lg-row'>無為滅苦，　起而解怒，　婬生自禁。</div>
<div class='lg-row'>捨不明健，　斯皆得安，　瞋斷臥安，</div>
<div class='lg-row'>恚滅婬憂。　怒為毒本，　軟意梵志，</div>
<div class='lg-row'>言善得譽，　斷為無患。　同志相近，</div>
<div class='lg-row'>詳為作惡，　後別餘恚，　火自燒惱。</div>
<div class='lg-row'>不知慚愧，　無戒有怒，　為怒所牽，</div>
<div class='lg-row'>不厭有務。　有力近兵，　無力近軟，</div>
<div class='lg-row'>夫忍為上，　宜常忍羸；　舉眾輕之，</div>
<div class='lg-row'>有力者忍，　夫忍為上，　宜常忍羸。</div>
<div class='lg-row'>自我與彼，　大畏有三，　如知彼作，</div>
<div class='lg-row'>宜滅己中；　俱兩行義，　我為彼教，</div>
<div class='lg-row'>如知彼作，　宜滅己中。　苦智勝愚，</div>
<div class='lg-row'>麤言惡說，　欲常勝者，　於言宜默。</div>
<div class='lg-row'>夫為惡者，　怒有怒報，　怒不報怒，</div>
<div class='lg-row'>勝彼鬪負。</div>
</div></div>
<div class='div-pin'><a id='mulu29' />
<p class='h1'>塵垢品法句經第二十六十有九章</p><p>塵垢品者，分別清濁，學當潔白，無行污辱。</p>

<div class="lg regular"><div class='lg-row'>生無善行，　死墮惡道，　住疾無間，</div>
<div class='lg-row'>到無資用。　當求智慧，　以然意定，</div>
<div class='lg-row'>去垢勿污，　可離苦形。　慧人以漸，</div>
<div class='lg-row'>安徐稍進，　洗除心垢，　如工鍊金；</div>
<div class='lg-row'>惡生於心，　還自壞形，　如鐵生垢，</div>
<div class='lg-row'>反食其身。</div>
</div>
<div class="lg regular"><div class='lg-row'>不誦為言垢、　不勤為家垢、</div>
<div class='lg-row'>不嚴為色垢、　放逸為事垢、</div>
<div class='lg-row'>慳為惠施垢、　不善為行垢，</div>
<div class='lg-row'>今世亦後世，　惡法為常垢。</div>
</div>
<div class="lg regular"><div class='lg-row'>垢中之垢，　莫甚於癡，　學當捨惡，</div>
<div class='lg-row'>比丘無垢。　苟生無恥，　如鳥長喙，</div>
<div class='lg-row'>強顏耐辱，　名曰穢生；　廉恥雖苦，</div>
<div class='lg-row'>義取清白，　避辱不妄，　名曰潔生。</div>
<div class='lg-row'>愚人好殺，　言無誠實，　不與而取，</div>
<div class='lg-row'>好犯人婦，　逞心犯戒，　迷惑於酒，</div>
<div class='lg-row'>斯人世世，　自掘身本。　人如覺是，</div>
<div class='lg-row'>不當念惡，　愚近非法，　久自燒沒。</div>
<div class='lg-row'>若信布施，　欲揚名譽，　會人虛飾，</div>
<div class='lg-row'>非入淨定。　一切斷欲，　截意根原，</div>
<div class='lg-row'>晝夜守一，　必入定意。　著垢為塵，</div>
<div class='lg-row'>從染塵漏，　不染、不行，　淨而離愚。</div>
<div class='lg-row'>見彼自侵，　常內自省，　行漏自欺，</div>
<div class='lg-row'>漏盡無垢。</div>
</div>
<div class="lg regular"><div class='lg-row'>火莫熱於婬，　捷莫疾於怒，</div>
<div class='lg-row'>網莫密於癡，　愛流駛乎河。</div>
<div class='lg-row'>虛空無轍迹，　沙門無外意，</div>
<div class='lg-row'>眾人盡樂惡，　唯佛淨無穢；</div>
<div class='lg-row'>虛空無轍迹，　沙門無外意，</div>
<div class='lg-row'>世間皆無常，　佛無我所有。</div>
</div></div>
<div class='div-pin'><a id='mulu30' />
<p class='h1'>奉持品法句經第二十七十有七章</p><p>奉持品者，解說道義，法貴德行，不用貪侈。</p>

<div class="lg regular"><div class='lg-row'>好經道者，　不競於利，　有利、無利，</div>
<div class='lg-row'>無欲不惑，　常愍好學，　正心以行，</div>
<div class='lg-row'>擁懷寶慧，　是謂為道。　所謂智者，</div>
<div class='lg-row'>不必辯言；　無恐、無懼，　守善為智。</div>
<div class='lg-row'>奉持法者，　不以多言；　雖素少聞，</div>
<div class='lg-row'>身依法行，　守道不<span class='corr'>忘</span>，　可謂奉法。</div>
<div class='lg-row'>所謂老者，　不必年耆，　形熟髮白，</div>
<div class='lg-row'><span class='corr'>憃</span>愚而已；　謂懷諦法，　順調慈仁，</div>
<div class='lg-row'>明遠清潔，　是為長老。　所謂端政，</div>
<div class='lg-row'>非色如花，　慳嫉虛飾，　言行有違；</div>
<div class='lg-row'>謂能捨惡，　根原已斷，　慧而無恚，</div>
<div class='lg-row'>是<span class='corr'>為</span>端政。　所謂沙門，　非必除髮，</div>
<div class='lg-row'>妄語貪取，　有欲如凡；　謂能止惡，</div>
<div class='lg-row'>恢廓弘道，　息心滅意，　是為沙門。</div>
<div class='lg-row'>所謂比丘，　非時乞食，　邪行婬彼，</div>
<div class='lg-row'>稱名而已；　謂捨罪福，　淨修梵行，</div>
<div class='lg-row'>慧能破惡，　是為比丘。　所謂仁明，</div>
<div class='lg-row'>非口不言，　用心不淨，　外順而已；</div>
<div class='lg-row'>謂心無為，　內行清虛，　此彼寂滅，</div>
<div class='lg-row'>是為仁明。　所謂有道，　非救一物；</div>
<div class='lg-row'>普濟天下，　無害為道。　戒眾不言，</div>
<div class='lg-row'>我行多誠。　得定意者，　要由閉損，</div>
<div class='lg-row'>意解求安。　莫習凡人，　使結未盡，</div>
<div class='lg-row'>莫能得脫。</div>
</div></div>
<div class='div-pin'><a id='mulu31' />
<p class='h1'>道行品法句經第二十八二十有八章</p><p>道行品者，旨說大要度脫之道，此為極妙。</p>

<div class="lg regular"><div class='lg-row'>八直最上道，　四諦為法迹，</div>
<div class='lg-row'>不婬行之尊，　施燈必得眼。</div>
<div class='lg-row'>是道無復畏，　見淨乃度世，</div>
<div class='lg-row'>此能壞魔兵，　力行滅邪苦。</div>
<div class='lg-row'>我已開正道，　為大現異明，</div>
<div class='lg-row'>已聞當自行，　行乃解邪縛。</div>
<div class='lg-row'>生、死非常苦，　能觀見為慧，</div>
<div class='lg-row'>欲離一切苦，　行道一切除；</div>
<div class='lg-row'>生、死非常空，　能觀見為慧，</div>
<div class='lg-row'>欲離一切苦，　但當勤行道。</div>
<div class='lg-row'>起時當即起，　莫如愚覆淵，</div>
<div class='lg-row'>與墮<span class='corr'>無</span>瞻聚，　計罷不進道。</div>
<div class='lg-row'>念應念則正，　念不應則邪，</div>
<div class='lg-row'>慧而不起邪，　思正道乃成。</div>
<div class='lg-row'>慎言守意念，　身不善不行，</div>
<div class='lg-row'>如是三行除，　佛說是得道。</div>
<div class='lg-row'>斷樹無伐本，　根在猶復生，</div>
<div class='lg-row'>除根乃無樹，　比丘得泥洹。</div>
</div>
<div class="lg regular"><div class='lg-row'>不能斷樹，　親戚相戀，　貪意自縛，</div>
<div class='lg-row'>如犢慕乳；　能斷意本，　生死無彊，</div>
<div class='lg-row'>是為近道，　疾得泥洹。　貪婬致老、</div>
<div class='lg-row'>瞋恚致病、　愚癡致死，　除三得道。</div>
<div class='lg-row'>釋前解後，　脫中度彼，　一切念滅，</div>
<div class='lg-row'>無復老死。　人營妻子，　不觀病法，</div>
<div class='lg-row'>死命卒至，　如水湍驟。　父子不救，</div>
<div class='lg-row'>餘親何望？　命盡怙親，　如盲守燈。</div>
<div class='lg-row'>慧解是意，　可修經戒，　勤行度世，</div>
<div class='lg-row'>一切除苦。　遠離諸淵，　如風却雲，</div>
<div class='lg-row'>已滅思想，　是為知見。　智為世長，</div>
<div class='lg-row'>惔樂無為，　知受正教，　生死得盡。</div>
<div class='lg-row'>知眾行空，　是為慧見，　罷厭世苦，</div>
<div class='lg-row'>從是道除；　知眾行苦，　是為慧見，</div>
<div class='lg-row'>罷厭世苦，　從是道除；　眾行非身，</div>
<div class='lg-row'>是為慧見，　罷厭世苦，　從是道除。</div>
<div class='lg-row'>吾語汝法，　愛箭為射，　宜以自勗，</div>
<div class='lg-row'>受如來言。</div>
</div>
<div class="lg regular"><div class='lg-row'>吾為都以滅，　往來生死盡，</div>
<div class='lg-row'>非一情以解，　所演為道眼。</div>
<div class='lg-row'>駛流澍于海，　潘水漾疾滿，</div>
<div class='lg-row'>故為智者說，　可趣服甘露。</div>
<div class='lg-row'>前未聞法輪，　轉為哀眾生，</div>
<div class='lg-row'>於是奉事者，　禮之度三有。</div>
<div class='lg-row'>三念可念善，　三亦難不善，</div>
<div class='lg-row'>從念而有行，　滅之為正斷。</div>
<div class='lg-row'>三定為轉念，　棄猗行無量，</div>
<div class='lg-row'>得三三窟除，　解結可應念。</div>
<div class='lg-row'>知以戒禁惡，　思惟慧樂念，</div>
<div class='lg-row'>已知世成敗，　息意一切解。</div>
</div></div>
<div class='div-pin'><a id='mulu32' />
<p class='h1'>廣衍品法句經第二十九十有四章</p><p>廣衍品者，言凡善、惡，積小致大，證應章句。</p>

<div class="lg regular"><div class='lg-row'>施安雖小，　其報彌大；　慧從小施，</div>
<div class='lg-row'>受見景福。　施勞於人，　而欲望祐，</div>
<div class='lg-row'>殃咎歸身，　自遘廣怨。　已為多事，</div>
<div class='lg-row'>非事亦造，　伎樂放逸，　惡習日增。</div>
<div class='lg-row'>精進惟行，　習是捨非，　修身自覺，</div>
<div class='lg-row'>是為正習。　既自解慧，　又多學問，</div>
<div class='lg-row'>漸進普廣，　油酥投水；　自無慧意，</div>
<div class='lg-row'>不好學問，　凝縮狹小，　酪酥投水。</div>
<div class='lg-row'>近道名顯，　如高山雪，　遠道闇昧，</div>
<div class='lg-row'>如夜發箭。　為佛弟子，　常寤自覺，</div>
<div class='lg-row'>晝夜念佛，　惟法思眾；　為佛弟子，</div>
<div class='lg-row'>當寤自覺，　日暮思禪，　樂觀一心。</div>
</div>
<div class="lg regular"><div class='lg-row'>人當有念意，　每食知自少，</div>
<div class='lg-row'>則是痛欲薄，　節消而保壽。</div>
<div class='lg-row'>學難、捨罪難，　居在家亦難，</div>
<div class='lg-row'>會止同利難，　難難無過有。</div>
<div class='lg-row'>比丘乞求難，　何可不自勉？</div>
<div class='lg-row'>精進得自然，　後無欲於人。</div>
<div class='lg-row'>有信則戒成，　從戒多致寶，</div>
<div class='lg-row'>亦從得諧偶，　在所見供養。</div>
<div class='lg-row'>一坐、一處臥，　一行無放恣，</div>
<div class='lg-row'>守一以正身，　心樂居樹間。</div>
</div></div>
<div class='div-pin'><a id='mulu33' />
<p class='h1'>地獄品法句經第三十十有六章</p><p>地獄品者，道泥<span class='corr'>犁</span>事，作惡受惡，罪牽不置。</p>

<div class="lg regular"><div class='lg-row'>妄語地獄近，　作之言不作，</div>
<div class='lg-row'>二罪後俱受，　是行自牽往。</div>
<div class='lg-row'>法衣在其身，　為惡不自禁，</div>
<div class='lg-row'>苟沒惡行者，　終則墮地獄。</div>
<div class='lg-row'>無戒受供養，　理豈不自損？</div>
<div class='lg-row'>死噉燒鐵丸，　然熱劇火炭。</div>
<div class='lg-row'>放逸有四事：　好犯他人婦、</div>
<div class='lg-row'>臥險非福利、　毀三、淫泆四。</div>
<div class='lg-row'>不福利墮惡，　畏惡、畏樂寡，</div>
<div class='lg-row'>王法重罰加，　身死入地獄。</div>
<div class='lg-row'>譬如拔菅草，　執緩則傷手，</div>
<div class='lg-row'>學戒不禁制，　獄錄乃自賊。</div>
<div class='lg-row'>人行為慢惰，　不能除眾勞，</div>
<div class='lg-row'>梵行有玷缺，　終不受大福。</div>
<div class='lg-row'>常行所當行，　自持必令強，</div>
<div class='lg-row'>遠離諸外道，　莫習為塵垢。</div>
<div class='lg-row'>為所不當為，　然後致欝毒，</div>
<div class='lg-row'>行善常吉順，　所適無悔恡。</div>
<div class='lg-row'>其於眾惡行，　欲作若已作，</div>
<div class='lg-row'>是苦不可解，　罪近難得避。</div>
</div>
<div class="lg regular"><div class='lg-row'>妄證求敗，　行已不正，　怨譖良人，</div>
<div class='lg-row'>以抂治士。　罪縛斯人，　自投于坑，</div>
<div class='lg-row'>如備邊城，　中外牢固。　自守其心，</div>
<div class='lg-row'>非法不生，　行缺致憂，　令墮地獄。</div>
<div class='lg-row'>可羞不羞，　非羞反羞，　生為邪見，</div>
<div class='lg-row'>死墮地獄；　可畏不畏，　非畏反畏，</div>
<div class='lg-row'>信向邪見，　死墮地獄。　可避不避，</div>
<div class='lg-row'>可就不就，　翫習邪見，　死墮地獄；</div>
<div class='lg-row'>可近則近，　可遠則遠，　恒守正見，</div>
<div class='lg-row'>死墮善道。</div>
</div></div>
<div class='div-pin'><a id='mulu34' />
<p class='h1'>象喻品法句經第三十一十有八章</p><p>象喻品者，教人正身，為善得善，福報快焉。</p>

<div class="lg regular"><div class='lg-row'>我如象鬪，　不恐中箭，　常以誠信，</div>
<div class='lg-row'>度無戒人。　譬象調正，　可中王乘，</div>
<div class='lg-row'>調為尊人，　乃受誠信。　雖為常調，</div>
<div class='lg-row'>如彼新馳，　亦最善象，　不如自調。</div>
<div class='lg-row'>彼不能適，　人所不至，　唯自調者，</div>
<div class='lg-row'>能到調方。</div>
</div>
<div class="lg regular"><div class='lg-row'>如象名財守，　猛害難禁制，</div>
<div class='lg-row'>繫絆不與食，　而猶暴逸象。</div>
<div class='lg-row'>沒在惡行者，　恒以貪自繫，</div>
<div class='lg-row'>其象不知厭，　故數入胞胎。</div>
<div class='lg-row'>本意為純行，　及常行所安，</div>
<div class='lg-row'>悉捨降伏結，　如鉤制象調。</div>
<div class='lg-row'>樂道不放逸，　能常自護心，</div>
<div class='lg-row'>是為拔身苦，　如象出于塪。</div>
<div class='lg-row'>若得賢能伴，　俱行行善悍，</div>
<div class='lg-row'>能伏諸所聞，　至到不失意；</div>
<div class='lg-row'>不得賢能伴，　俱行行惡悍，</div>
<div class='lg-row'>廣斷王邑里，　寧獨不為惡。</div>
<div class='lg-row'>寧獨行為善，　不與愚為侶，</div>
<div class='lg-row'>獨而不為惡，　如象驚自護。</div>
<div class='lg-row'>生而有利安，　伴軟和為安，</div>
<div class='lg-row'>命盡為福安，　眾惡不犯安。</div>
<div class='lg-row'>人家有母樂，　有父斯亦樂，</div>
<div class='lg-row'>世有沙門樂，　天下有道樂。</div>
<div class='lg-row'>持戒終老安，　信正所正善，</div>
<div class='lg-row'>智慧最安身，　不犯惡最安。</div>
</div>
<div class="lg regular"><div class='lg-row'>如馬調軟，　隨意所如，　信戒精進，</div>
<div class='lg-row'>定法要具。　明行成立，　忍和意定，</div>
<div class='lg-row'>是斷諸苦，　隨意所如。　從是往定，</div>
<div class='lg-row'>如馬調御，　斷恚無漏，　是受天樂。</div>
<div class='lg-row'>不自放恣，　從是多寤，　羸馬比良，</div>
<div class='lg-row'>棄惡為賢。</div>
</div></div>
<div class='div-pin'><a id='mulu35' />
<p class='h1'>愛欲品法句經第三十二三十有二章</p><p>愛欲品者，賤婬恩愛，世人為此，盛生災害。</p>

<div class="lg regular"><div class='lg-row'>心放在婬行，　欲愛增枝條，</div>
<div class='lg-row'>分布生熾盛，　超躍貪果猴。</div>
<div class='lg-row'>以為愛忍苦，　貪欲著世間，</div>
<div class='lg-row'>憂患日夜長，　莚如蔓草生。</div>
<div class='lg-row'>人為恩愛惑，　不能捨情欲，</div>
<div class='lg-row'>如是憂愛多，　潺潺盈于池。</div>
<div class='lg-row'>夫所以憂悲，　世間苦非一，</div>
<div class='lg-row'>但為緣愛有，　離愛則無憂。</div>
<div class='lg-row'>己意安棄憂，　無愛何有世？</div>
<div class='lg-row'>不憂不染求，　不愛焉得安？</div>
<div class='lg-row'>有憂以死時，　為致親屬多，</div>
<div class='lg-row'>涉憂之長塗，　愛苦常墮危。</div>
</div>
<div class="lg regular"><div class='lg-row'>為道行者，　不與欲會，　先誅愛本，</div>
<div class='lg-row'>無所植根，　勿如刈葦，　令心復生。</div>
</div>
<div class="lg regular"><div class='lg-row'>如樹根深固，　雖截猶復生，</div>
<div class='lg-row'>愛意不盡除，　輒當還受苦。</div>
<div class='lg-row'>猨猴得離樹，　得脫復趣樹，</div>
<div class='lg-row'>眾人亦如是，　出獄復入獄。</div>
<div class='lg-row'>貪意為常流，　習與憍慢并，</div>
<div class='lg-row'>思想猗婬欲，　自覆無所見。</div>
<div class='lg-row'>一切意流衍，　愛結如葛藤，</div>
<div class='lg-row'>唯慧分別見，　能斷意根原。</div>
<div class='lg-row'>夫從愛潤澤，　思想為滋蔓，</div>
<div class='lg-row'>愛欲深無底，　老死是用增。</div>
<div class='lg-row'>所生枝不絕，　但用食貪欲，</div>
<div class='lg-row'>養怨益丘塜，　愚人常汲汲。</div>
<div class='lg-row'>雖獄有鉤鍱，　慧人不謂牢，</div>
<div class='lg-row'>愚見妻子息，　染著愛甚牢。</div>
<div class='lg-row'>慧說愛為獄，　深固難得出，</div>
<div class='lg-row'>是故當斷棄，　不視欲能安。</div>
<div class='lg-row'>見色心迷惑，　不惟觀無常，</div>
<div class='lg-row'>愚以為美善，　安知其非真？</div>
<div class='lg-row'>以婬樂自裹，　譬如蠶作繭，</div>
<div class='lg-row'>智者能斷棄，　不<span class='corr'>眄</span>除眾苦。</div>
<div class='lg-row'>心念放逸者，　見婬以為淨，</div>
<div class='lg-row'>恩愛意盛增，　從是造獄牢；</div>
<div class='lg-row'>覺意滅婬者，　常念欲不淨，</div>
<div class='lg-row'>從是出邪獄，　能斷老死患。</div>
<div class='lg-row'>以欲網自蔽、　以愛蓋自覆，</div>
<div class='lg-row'>自恣縛於獄，　如魚入笱口。</div>
<div class='lg-row'>為老死所伺，　若犢求母乳，</div>
<div class='lg-row'>離欲滅愛迹，　出網無所弊。</div>
<div class='lg-row'>盡道除獄縛，　一切此彼解，</div>
<div class='lg-row'>已得度邊行，　是為大智士。</div>
<div class='lg-row'>勿親遠法人，　亦勿為愛染，</div>
<div class='lg-row'>不斷三世者，　會復墮邊行。</div>
<div class='lg-row'>若覺一切法，　能不著諸法，</div>
<div class='lg-row'>一切愛意解，　是為通聖意。</div>
<div class='lg-row'>眾施經施勝、　眾味道味勝、</div>
<div class='lg-row'>眾樂法樂勝，　愛盡勝眾苦。</div>
<div class='lg-row'>愚以貪自縛，　不求度彼岸，</div>
<div class='lg-row'>貪為敗處故，　害人亦自害。</div>
<div class='lg-row'>愛欲意為田，　婬<span class='corr'>怒</span>癡為種，</div>
<div class='lg-row'>故施度世者，　得福無有量。</div>
<div class='lg-row'>伴少而貨多，　商人怵惕懼，</div>
<div class='lg-row'>嗜欲賊害命，　故慧不貪欲。</div>
<div class='lg-row'>心可則為欲，　何必獨五欲？</div>
<div class='lg-row'>違可絕五欲，　是乃為勇士。</div>
<div class='lg-row'>無欲無有畏，　恬惔無憂患，</div>
<div class='lg-row'>欲除使結解，　是為長出淵。</div>
<div class='lg-row'>欲我知汝本，　意以思想生，</div>
<div class='lg-row'>我不思想汝，　則汝而不有。</div>
</div>
<div class="lg regular"><div class='lg-row'>伐樹忽休，　樹生諸惡，　斷樹盡株，</div>
<div class='lg-row'>比丘滅度。　夫不伐樹，　少多餘親，</div>
<div class='lg-row'>心繫於此，　如犢求母。</div>
</div></div>
<div class='div-pin'><a id='mulu36' />
<p class='h1'>利養品法句經第三十三有二十章</p><p>利養品者，勵己防貪，見德思議，不為穢生。</p>

<div class="lg regular"><div class='lg-row'>芭蕉以實死，　竹蘆實亦然，</div>
<div class='lg-row'>駏驉坐妊死，　士以貪自喪。</div>
<div class='lg-row'>如是貪無利，　當知從癡生，</div>
<div class='lg-row'>愚為此害賢，　首領分于地。</div>
</div>
<div class="lg regular"><div class='lg-row'>天雨七寶，　欲猶無厭，　樂少苦多，</div>
<div class='lg-row'>覺者為賢。　雖有天欲，　慧捨無貪，</div>
<div class='lg-row'>樂離恩愛，　為佛弟子。　遠道順邪，</div>
<div class='lg-row'>貪養比丘，　止有慳意，　以供彼姓。</div>
<div class='lg-row'>勿猗此養，　為家捨罪，　此非至意，</div>
<div class='lg-row'>用用何益？　愚為愚計，　欲慢用增，</div>
<div class='lg-row'>異哉失利，　泥洹不同。　諦知是者，</div>
<div class='lg-row'>比丘佛子，　不樂利養，　閑居却意。</div>
<div class='lg-row'>自得不恃，　不從他望，　望彼比丘，</div>
<div class='lg-row'>不至正定。　夫欲安命，　息心自省，</div>
<div class='lg-row'>不知計數，　衣服飲食；　夫欲安命，</div>
<div class='lg-row'>息心自省，　取得知足，　守行一法；</div>
<div class='lg-row'>夫欲安命，　息心自省，　如鼠藏穴，</div>
<div class='lg-row'>潛隱習教。　約利約耳，　奉戒思惟，</div>
<div class='lg-row'>為慧所稱，　清吉勿怠。　如有三明，</div>
<div class='lg-row'>解脫無漏，　寡智鮮識，　無所憶念。</div>
<div class='lg-row'>其於食飲，　從人得利，　而有惡法，</div>
<div class='lg-row'>從供養嫉。　多結怨利，　強服法衣，</div>
<div class='lg-row'>但望飲食，　不奉佛教。　當知是過，</div>
<div class='lg-row'>養為大畏，　寡取無憂，　比丘釋心。</div>
</div>
<div class="lg regular"><div class='lg-row'>非食命不濟，　孰能不揣食？</div>
<div class='lg-row'>夫立食為先，　知是不宜嫉。</div>
</div>
<div class="lg regular"><div class='lg-row'>嫉先創己，　然後創人，　擊人得擊，</div>
<div class='lg-row'>是不得除。　寧噉燒石、　吞飲洋銅，</div>
<div class='lg-row'>不以無戒，　食人信施。</div>
</div></div>
<div class='div-pin'><a id='mulu37' />
<p class='h1'>沙門品法句經第三十四三十有二章</p><p>沙門品者，訓以法正，弟子受行，得道解淨。</p>

<div class="lg regular"><div class='lg-row'>端目、耳、鼻、口，　身意常守正，</div>
<div class='lg-row'>比丘行如是，　可以免眾苦。</div>
<div class='lg-row'>手足莫妄犯，　節言順所行，</div>
<div class='lg-row'>常內樂定意，　守一行寂然。</div>
</div>
<div class="lg regular"><div class='lg-row'>學當守口，　宥言安徐，　法義為定，</div>
<div class='lg-row'>言必柔軟。　樂法欲法，　思惟安法，</div>
<div class='lg-row'>比丘依法，　正而不費。　學無求利，</div>
<div class='lg-row'>無愛他行，　比丘好他，　不得定意。</div>
<div class='lg-row'>比丘少取，　以得無積，　天人所譽，</div>
<div class='lg-row'>生淨無穢。　比丘為慈，　愛敬佛教，</div>
<div class='lg-row'>深入止觀，　滅行乃安。　一切名色，</div>
<div class='lg-row'>非有莫惑，　不近不憂，　乃為比丘。</div>
<div class='lg-row'>比丘扈船，　中虛則輕，　除婬怒癡，</div>
<div class='lg-row'>是為泥洹。　捨五斷五，　思惟五根，</div>
<div class='lg-row'>能分別五，　乃渡河淵。　禪無放逸，</div>
<div class='lg-row'>莫為欲亂，　不吞洋銅，　自惱燋形。</div>
<div class='lg-row'>無禪不智、　無智不禪，　道從禪智，</div>
<div class='lg-row'>得至泥洹。　當學入空，　靜居止意，</div>
<div class='lg-row'>樂獨屏處，　一心觀法。　常制五陰，</div>
<div class='lg-row'>伏意如水，　清淨和悅，　為甘露味。</div>
<div class='lg-row'>不受所有，　為慧比丘，　攝根知足，</div>
<div class='lg-row'>戒律悉持。　生當行淨，　求善師友，</div>
<div class='lg-row'>智者成人，　度苦致喜。　如衛師華，</div>
<div class='lg-row'>熟如自墮，　釋婬怒癡，　生死自解。</div>
<div class='lg-row'>止身、止言，　心守玄默，　比丘棄世，</div>
<div class='lg-row'>是為受寂。　當自勅身，　內與心爭，</div>
<div class='lg-row'>護身念諦，　比丘惟安。　我自為我，</div>
<div class='lg-row'>計無有我，　故當損我，　調乃為賢。</div>
<div class='lg-row'>喜在佛教，　可以多喜，　至到寂寞，</div>
<div class='lg-row'>行滅永安。　儻有少行，　應佛教戒，</div>
<div class='lg-row'>此照世間，　如日無曀。</div>
</div>
<div class="lg regular"><div class='lg-row'>棄慢無餘憍，　蓮華水生淨，</div>
<div class='lg-row'>學能捨此彼，　知是勝於故。</div>
<div class='lg-row'>割愛無戀慕，　不受如蓮華，</div>
<div class='lg-row'>比丘渡河流，　勝欲明於故。</div>
</div>
<div class="lg regular"><div class='lg-row'>截流自恃，　逝心却欲，　仁不割欲，</div>
<div class='lg-row'>一意猶走。　為之！為之！　必強自制，</div>
<div class='lg-row'>捨家而懈，　意猶復染。　行懈緩者，</div>
<div class='lg-row'>勞意弗除？　非淨梵行，　焉致大寶？</div>
<div class='lg-row'>沙門何行？　如意不禁，　步步著粘，</div>
<div class='lg-row'>但隨思走。　袈裟披肩，　為惡不損，</div>
<div class='lg-row'>惡惡行者，　斯墮惡道。　不調難誡，</div>
<div class='lg-row'>如風枯樹，　作自為身，　曷不精進？</div>
<div class='lg-row'>息心非剔，　慢訑無戒，　捨貪思道，</div>
<div class='lg-row'>乃應息心；　息心非剔，　放逸無信，</div>
<div class='lg-row'>能滅眾苦，　為上沙門。</div>
</div></div>
<div class='div-pin'><a id='mulu38' />
<p class='h1'>梵志品法句經第三十五有四十章</p><p>梵志品者，言行清白，理學無穢，可稱道士。</p>

<div class="lg regular"><div class='lg-row'>截流而渡，　無欲如梵，　知行已盡，</div>
<div class='lg-row'>是謂梵志；　以無二法，　清淨渡淵，</div>
<div class='lg-row'>諸欲結解，　是謂梵志；　適彼無彼，</div>
<div class='lg-row'>彼彼已空，　捨離貪婬，　是謂梵志；</div>
<div class='lg-row'>思惟無垢，　所行不漏，　上求不起，</div>
<div class='lg-row'>是謂梵志。　日照於晝、　月照於夜、</div>
<div class='lg-row'>甲兵照軍、　禪照道人；　佛出天下，</div>
<div class='lg-row'>照一切冥。</div>
</div>
<div class="lg regular"><div class='lg-row'>非剃為沙門，　稱吉為梵志，</div>
<div class='lg-row'>謂能捨眾惡，　是則為道人；</div>
<div class='lg-row'>出惡為梵志，　入正為沙門，</div>
<div class='lg-row'>棄我眾穢行，　是則為捨家。</div>
</div>
<div class="lg regular"><div class='lg-row'>若猗於愛，　心無所著，　已捨、已正，</div>
<div class='lg-row'>是滅眾苦。　身、口與意，　淨無過失，</div>
<div class='lg-row'>能捨三行，　是謂梵志。　若心曉了，</div>
<div class='lg-row'>佛所說法，　觀心自歸，　淨於為水。</div>
<div class='lg-row'>非蔟結髮，　名為梵志；　誠行法行，</div>
<div class='lg-row'>清白則賢。　飾髮無慧，　草衣何施？</div>
<div class='lg-row'>內不離著，　外捨何益？　被服弊惡，</div>
<div class='lg-row'>躬承法行，　閑居思惟，　是謂梵志；</div>
<div class='lg-row'>佛不教彼，　讚己自稱，　如諦不妄，</div>
<div class='lg-row'>乃為梵志；　絕諸可欲，　不婬其志，</div>
<div class='lg-row'>委棄欲數，　是謂梵志；　斷生死河，</div>
<div class='lg-row'>能忍起度，　自覺出塹，　是謂梵志；</div>
<div class='lg-row'>見罵見擊，　默受不怒，　有忍辱力，</div>
<div class='lg-row'>是謂梵志；　若見侵欺，　但念守戒，</div>
<div class='lg-row'>端身自調，　是謂梵志；　心棄惡法，</div>
<div class='lg-row'>如蛇脫皮，　不為欲污，　是謂梵志；</div>
<div class='lg-row'>覺生為苦，　從是滅意，　能下重擔，</div>
<div class='lg-row'>是謂梵志；　解微妙慧，　辯道不道，</div>
<div class='lg-row'>體行上義，　是謂梵志；　棄捐家居，</div>
<div class='lg-row'>無家之畏，　少求寡欲，　是謂梵志；</div>
<div class='lg-row'>棄放活生，　無賊害心，　無所嬈惱，</div>
<div class='lg-row'>是謂梵志；　避爭不爭，　犯而不慍，</div>
<div class='lg-row'>惡來善待，　是謂梵志；　去婬怒癡，</div>
<div class='lg-row'>憍慢諸惡，　如蛇脫皮，　是謂梵志；</div>
<div class='lg-row'>斷絕世事，　口無麤言，　八道審諦，</div>
<div class='lg-row'>是謂梵志；　所世惡法，　修短巨細，</div>
<div class='lg-row'>無取、無捨，　是謂梵志；　今世行淨、</div>
<div class='lg-row'>後世無穢，　無習、無捨，　是謂梵志；</div>
<div class='lg-row'>棄身無猗，　不誦異行，　行甘露滅，</div>
<div class='lg-row'>是謂梵志；　於罪與福，　兩行永除，</div>
<div class='lg-row'>無憂、無塵，　是謂梵志；　心喜無垢，</div>
<div class='lg-row'>如月盛滿，　謗毀已除，　是謂梵志；</div>
<div class='lg-row'>見癡往來，　墮塹受苦，　欲單渡岸，</div>
<div class='lg-row'>不好他語，　唯滅不起，　是謂梵志；</div>
<div class='lg-row'>已斷恩愛，　離家無欲，　愛有已盡，</div>
<div class='lg-row'>是謂梵志；　離人聚處，　不墮天聚，</div>
<div class='lg-row'>諸聚不歸，　是謂梵志；　棄樂無樂，</div>
<div class='lg-row'>滅無熅燸，　健違諸世，　是謂梵志；</div>
<div class='lg-row'>所生已訖，　死無所趣，　覺安無依，</div>
<div class='lg-row'>是謂梵志；　已度五道，　莫知所墮，</div>
<div class='lg-row'>習盡無餘，　是謂梵志；　于前、于後，</div>
<div class='lg-row'>乃中無有，　無操、無捨，　是謂梵志；</div>
<div class='lg-row'>最雄、最勇，　能自解度，　覺意不動，</div>
<div class='lg-row'>是謂梵志；　自知宿命，　本所更來，</div>
<div class='lg-row'>得要生盡，　叡通道玄，　明如能默，</div>
<div class='lg-row'>是謂梵志。</div>
</div></div>
<div class='div-pin'><a id='mulu39' />
<p class='h1'>泥洹品法句經第三十六三十有六章</p><p>泥洹品者，敘道大歸，恬惔寂滅，度生死畏。</p>

<div class="lg regular"><div class='lg-row'>忍為最自守，　泥洹佛稱上，</div>
<div class='lg-row'>捨家不犯戒，　息心無所害。</div>
</div>
<div class="lg regular"><div class='lg-row'>無病最利、　知足最富、　厚為最友、</div>
<div class='lg-row'>泥洹最快；　飢為大病、　行為最苦，</div>
<div class='lg-row'>已諦知此，　泥洹最樂；　少往善道，</div>
<div class='lg-row'>趣惡道多，　如諦知此，　泥洹最安。</div>
<div class='lg-row'>從因生善、　從因墮惡，　由因泥洹，</div>
<div class='lg-row'>所緣亦然。　麋鹿依野、　鳥依虛空，</div>
<div class='lg-row'>法歸其報，　真人歸滅。　始無如不？</div>
<div class='lg-row'>始不如無，　是為無得，　亦無有思。</div>
</div>
<div class="lg regular"><div class='lg-row'>心難見，習可覩，　覺欲者，乃具見。</div>
<div class='lg-row'>無所樂，為苦際，　在愛欲，為增痛，</div>
<div class='lg-row'>明不清，淨能御，　無所近，為苦際。</div>
<div class='lg-row'>見有見、聞有聞、　念有念、識有識，</div>
<div class='lg-row'>覩無著，亦無識，　一切捨，為得際。</div>
<div class='lg-row'>除身想，滅痛行，　識已盡，為苦竟，</div>
<div class='lg-row'>猗則動，虛則淨，　動非近，非有樂，</div>
<div class='lg-row'>樂無近，為得寂，　寂已寂，已往來，</div>
<div class='lg-row'>來往絕，無生死，　生死斷，無此彼，</div>
<div class='lg-row'>此彼斷，為兩滅，　滅無餘，為苦除。</div>
</div>
<div class="lg regular"><div class='lg-row'>比丘有世生，　有有有作行，</div>
<div class='lg-row'>有無生無有，　無作無所行。</div>
<div class='lg-row'>夫唯無念者，　為能得自致，</div>
<div class='lg-row'>無生無復有，　無作無行處。</div>
<div class='lg-row'>生有作行者，　是為不得要，</div>
<div class='lg-row'>若已解不生，　不有不作行。</div>
<div class='lg-row'>則生有得要，　從生有已起，</div>
<div class='lg-row'>作行致死生，　為開為法果。</div>
<div class='lg-row'>從食因緣有，　從食致憂樂，</div>
<div class='lg-row'>而此要滅者，　無復念行迹。</div>
<div class='lg-row'>諸苦法已盡，　行滅湛然安，</div>
<div class='lg-row'>比丘吾已知，　無復諸入地。</div>
<div class='lg-row'>無有虛空入，　無諸入用入，</div>
<div class='lg-row'>無想不想入，　無今世、後世，</div>
<div class='lg-row'>亦無日月想，　無往、無所懸。</div>
<div class='lg-row'>我已無往反，　不去而不來，</div>
<div class='lg-row'>不沒不復生，　是際為泥洹。</div>
<div class='lg-row'>如是像無像，　苦樂為以解，</div>
<div class='lg-row'>所見不復恐，　無言言無疑。</div>
<div class='lg-row'>斷有之射箭，　遘愚無所猗，</div>
<div class='lg-row'>是為第一快，　此道寂無上。</div>
<div class='lg-row'>受辱心如地，　行忍如門閾，</div>
<div class='lg-row'>淨如水無垢，　生盡無彼受。</div>
<div class='lg-row'>利勝不足恃，　雖勝猶復苦，</div>
<div class='lg-row'>當自求去勝，　已勝無所生。</div>
<div class='lg-row'>畢故不造新，　厭胎無婬行，</div>
<div class='lg-row'>種燋不復生，　意盡如火滅。</div>
<div class='lg-row'>胞胎為穢海，　何為樂婬行？</div>
<div class='lg-row'>雖上有善處，　皆莫如泥洹。</div>
<div class='lg-row'>悉知一切斷，　不復著世間，</div>
<div class='lg-row'>都棄如滅度，　眾道中斯勝。</div>
<div class='lg-row'>佛以現諦法，　智勇能奉持，</div>
<div class='lg-row'>行淨無瑕穢，　自知度世安。</div>
<div class='lg-row'>道務先遠欲，　早服佛教戒，</div>
<div class='lg-row'>滅惡極惡際，　易如鳥逝空。</div>
<div class='lg-row'>若已解法句，　至心體道行，</div>
<div class='lg-row'>是度生死岸，　苦盡而無患。</div>
<div class='lg-row'>道法無親疎，　正不問羸強，</div>
<div class='lg-row'>要在無識想，　結解為清淨。</div>
<div class='lg-row'>上智饜腐身，　危<span class='corr'>脆</span>非實真，</div>
<div class='lg-row'>苦多而樂少，　九孔無一淨。</div>
<div class='lg-row'>慧以危貿安，　棄猗脫眾難，</div>
<div class='lg-row'>形腐銷為沫，　慧見捨不貪。</div>
<div class='lg-row'>觀身為苦器，　生老病無痛，</div>
<div class='lg-row'>棄垢行清淨，　可以獲大安。</div>
<div class='lg-row'>依慧以却邪，　不受漏得盡，</div>
<div class='lg-row'>行淨致度世，　天人莫不禮。</div>
</div></div>
<div class='div-pin'><a id='mulu40' />
<p class='h1'>生死品法句經第三十七十有八章</p><p>生死品者，說諸人魂，靈亡神在，隨行轉生。</p>

<div class="lg regular"><div class='lg-row'>命如菓待熟，　常恐會零落。</div>
<div class='lg-row'>已生皆有苦，　孰能致不死？</div>
<div class='lg-row'>從初樂恩愛，　可婬入泡影，</div>
<div class='lg-row'>受形命如電，　晝夜流難止。</div>
<div class='lg-row'>是身為死物，　精神無形法，</div>
<div class='lg-row'>假令死復生，　罪福不敗亡。</div>
<div class='lg-row'>終始非一世，　從癡愛久長，</div>
<div class='lg-row'>自此受苦樂，　身死神不喪。</div>
<div class='lg-row'>身四大為色，　識四陰曰名，</div>
<div class='lg-row'>其情十八種，　所緣起十二。</div>
<div class='lg-row'>神止凡九處，　生死不斷滅，</div>
<div class='lg-row'>世間愚不聞，　蔽闇無天眼。</div>
<div class='lg-row'>自塗以三垢，　無目意妄見，</div>
<div class='lg-row'>謂死如生時，　或謂死斷滅。</div>
<div class='lg-row'>識神造三界，　善不善五處，</div>
<div class='lg-row'>陰行而默到，　所往如響應。</div>
<div class='lg-row'>欲色不色有，　一切因宿行，</div>
<div class='lg-row'>如種隨本像，　自然報如意。</div>
<div class='lg-row'>神以身為名，　如火隨形字，</div>
<div class='lg-row'>著燭為燭火，　隨炭草糞薪。</div>
<div class='lg-row'>心法起則起、　法滅而則滅，</div>
<div class='lg-row'>興衰如雨雹，　轉轉不自識。</div>
<div class='lg-row'>識神走五道，　無一處不更，</div>
<div class='lg-row'>捨身復受身，　如輪轉著地。</div>
<div class='lg-row'>如人一身居，　去其故室中，</div>
<div class='lg-row'>神以形為廬，　形壞神不亡；</div>
<div class='lg-row'>精神居形軀，　猶雀藏器中，</div>
<div class='lg-row'>器破雀飛去，　身壞神逝生。</div>
<div class='lg-row'>性癡淨常想，　樂身想疑想，</div>
<div class='lg-row'>嫌望非上要，　佛說是不明。</div>
<div class='lg-row'>一本二展轉，　三垢五彌廣，</div>
<div class='lg-row'>諸海十三事，　淵銷越度歡。</div>
<div class='lg-row'>三事斷絕時，　知身無所直，</div>
<div class='lg-row'>命氣熅煖識，　捨身而轉逝。</div>
<div class='lg-row'>當其死臥地，　猶草無所知，</div>
<div class='lg-row'>觀其狀如是，　但幻而愚貪。</div>
</div></div>
<div class='div-pin'><a id='mulu41' />
<p class='h1'>道利品法句經第三十八十有九章</p><p>道利品者，君父師行，開示善道，率之以正。</p>

<div class="lg regular"><div class='lg-row'>人知奉其上，　君父師道士，</div>
<div class='lg-row'>信戒施聞慧，　終吉所生安。</div>
<div class='lg-row'>宿命有福慶，　生世為人尊，</div>
<div class='lg-row'>以道安天下，　奉法莫不從。</div>
<div class='lg-row'>王為臣民長，　常以慈愛下，</div>
<div class='lg-row'>身率以法戒，　示之以休咎。</div>
<div class='lg-row'>處安不忘危，　慮明福轉厚，</div>
<div class='lg-row'>福德之反報，　不問尊以卑。</div>
<div class='lg-row'>夫為世間將，　修正不阿抂，</div>
<div class='lg-row'>心調勝諸惡，　如是為法王。</div>
<div class='lg-row'>見正能施惠，　仁愛好利人，</div>
<div class='lg-row'>既利以平均，　如是眾附親。</div>
<div class='lg-row'>如牛厲渡水，　導正從亦正，</div>
<div class='lg-row'>奉法心不邪，　如是眾普安。</div>
<div class='lg-row'>勿妄嬈神象，　以招苦痛患，</div>
<div class='lg-row'>惡意為自煞，　終不至善方。</div>
<div class='lg-row'>戒德可恃怙，　福報常隨己，</div>
<div class='lg-row'>見法為人長，　終遠三惡道。</div>
<div class='lg-row'>戒慎除苦畏，　福德三界尊，</div>
<div class='lg-row'>鬼龍邪毒害，　不犯持戒人。</div>
<div class='lg-row'>無義不誠信，　欺妄好鬪諍，</div>
<div class='lg-row'>當知遠離此，　近愚興罪多；</div>
<div class='lg-row'>仁賢言誠信，　多聞戒行具，</div>
<div class='lg-row'>當知親附此，　近智誠善多。</div>
<div class='lg-row'>善言不守戒，　志亂無善行，</div>
<div class='lg-row'>雖身處潛隱，　是為非學法。</div>
<div class='lg-row'>美說正為上，　法說為第二，</div>
<div class='lg-row'>愛說可彼三，　誠說不欺四。</div>
<div class='lg-row'>無便獲利刃，　自以剋其身，</div>
<div class='lg-row'>愚學好妄說，　行牽受幸戾。</div>
<div class='lg-row'>貪婬、瞋恚、癡，　是三非善本，</div>
<div class='lg-row'>身以斯自害，　報由癡愛生。</div>
<div class='lg-row'>有福為天人，　非法受惡形，</div>
<div class='lg-row'>聖人明獨見，　常善承佛令。</div>
<div class='lg-row'>戒德後世業，　以作福追身，</div>
<div class='lg-row'>天人稱譽善，　心正無不安。</div>
<div class='lg-row'>為惡不念止，　日縛不自悔，</div>
<div class='lg-row'>命逝如川流，　是恐宜守戒。</div>
<div class='lg-row'>今我上體首，　白生為被盜，</div>
<div class='lg-row'>已有天使召，　時正宜出家。</div>
</div></div>
<div class='div-pin'><a id='mulu42' />
<p class='h1'>吉祥品法句經第三十九十有九章</p><p>吉祥品者，修己之術，去惡就善，終厚景福。</p>

<div class="lg regular"><div class='lg-row'>佛尊過諸天，　如來常現義，</div>
<div class='lg-row'>有梵志道士，　來問何吉祥？</div>
<div class='lg-row'>於是佛愍傷，　為說真有要，</div>
<div class='lg-row'>已信樂正法，　是為最吉祥；</div>
<div class='lg-row'>若不從天人，　希望求僥倖，</div>
<div class='lg-row'>亦不禱祠神，　是為最吉祥；</div>
<div class='lg-row'>友賢擇善居，　常先為福德，</div>
<div class='lg-row'>勅身從真正，　是為最吉祥；</div>
<div class='lg-row'>去惡從就善，　避酒知自節，</div>
<div class='lg-row'>不婬于女色，　是為最吉祥；</div>
<div class='lg-row'>多聞如戒行，　法律精進學，</div>
<div class='lg-row'>修已無所爭，　是為最吉祥；</div>
<div class='lg-row'>居孝事父母，　治家養妻子，</div>
<div class='lg-row'>不為空之行，　是為最吉祥；</div>
<div class='lg-row'>不慢不自大，　知足念反復，</div>
<div class='lg-row'>以時誦習經，　是為最吉祥；</div>
<div class='lg-row'>所聞常以忍，　樂欲見沙門，</div>
<div class='lg-row'>每講輒聽受，　是為最吉祥；</div>
<div class='lg-row'>持齋修梵行，　常欲見賢聖，</div>
<div class='lg-row'>依附明智者，　是為最吉祥；</div>
<div class='lg-row'>以信有道德，　正意向無疑，</div>
<div class='lg-row'>欲脫三惡道，　是為最吉祥；</div>
<div class='lg-row'>等心行布施，　奉諸得道者，</div>
<div class='lg-row'>亦敬諸天人，　是為最吉祥；</div>
<div class='lg-row'>常欲離貪欲，　愚癡瞋恚意，</div>
<div class='lg-row'>能習誠道見，　是為最吉祥；</div>
<div class='lg-row'>若以棄非務，　能勤修道用，</div>
<div class='lg-row'>常事於可事，　是為最吉祥；</div>
<div class='lg-row'>一切為天下，　建立大慈意，</div>
<div class='lg-row'>修仁安眾生，　是為最吉祥。</div>
<div class='lg-row'>欲求吉祥福，　當信敬於佛；</div>
<div class='lg-row'>欲求吉祥福，　當聞法句義；</div>
<div class='lg-row'>欲求吉祥福，　當供養眾僧。</div>
<div class='lg-row'>戒具清淨者，　是為最吉祥；</div>
<div class='lg-row'>智者居世間，　常習吉祥行，</div>
<div class='lg-row'>自致成慧見，　是為最吉祥。</div>
<div class='lg-row'>梵志聞佛教，　心中大歡喜，</div>
<div class='lg-row'>即前禮佛足，　歸命佛法眾。</div>
</div></div>
<p class='juan'>法句經卷下</p>
</div><!-- end of div[@id='body'] -->
</body></html>