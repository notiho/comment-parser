<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法句經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 210
<p class='juan'><a id='mulu1' />法句經卷上</p><p class="byline">尊者法救撰</p><p class="byline">吳天竺沙門維祇難等譯</p>
<div class='div-pin'><a id='mulu2' />
<p class='h1'>無常品第一二十有一章</p><p>無常品者，寤欲昏亂，榮命難保，唯道是真。</p>

<div class="lg regular"><div class='lg-row'>睡眠解寤，　宜歡喜思，　聽我所說，</div>
<div class='lg-row'>撰記佛言。　所行非常，　謂興衰法，</div>
<div class='lg-row'>夫生輙死，　此滅為樂。　譬如陶家，</div>
<div class='lg-row'>埏埴作器，　一切要壞；　人命亦然。</div>
<div class='lg-row'>如河駛流，　往而不返；　人命如是，</div>
<div class='lg-row'>逝者不還。　譬人操杖，　行牧食牛；</div>
<div class='lg-row'>老死猶然，　亦養命去。　千百非一，</div>
<div class='lg-row'>族姓男女，　貯聚財產，　無不衰喪。</div>
<div class='lg-row'>生者日夜，　命自攻削，　壽之消盡，</div>
<div class='lg-row'>如[榮-木+巾]䨍水。　常者皆盡，　高者亦墮，</div>
<div class='lg-row'>合會有離，　生者有死。　眾生相剋，</div>
<div class='lg-row'>以喪其命，　隨行所墮，　自受殃福。</div>
<div class='lg-row'>老見苦痛，　死則意去；　樂家縛獄，</div>
<div class='lg-row'>貪世不斷。　咄嗟老至，　色變作耄；</div>
<div class='lg-row'>少時如意，　老見蹈藉。　雖壽百歲，</div>
<div class='lg-row'>亦死過去；　為老所厭，　病條至際。</div>
<div class='lg-row'>是日已過，　命則隨減，　如少水魚，</div>
<div class='lg-row'>斯有何樂？　老則色衰，　所病自壞，</div>
<div class='lg-row'>形敗腐朽，　命終自然。　是身何用？</div>
<div class='lg-row'>恒漏臭處，　為病所困，　有老死患。</div>
<div class='lg-row'>嗜欲自恣，　非法是增，　不見聞變，</div>
<div class='lg-row'>壽命無常。　非有子恃，　亦非父兄，</div>
<div class='lg-row'>為死所迫，　無親可怙。　晝夜慢惰，</div>
<div class='lg-row'>老不止婬，　有財不施，　不受佛言。</div>
<div class='lg-row'>有此四弊，　為自侵欺。</div>
</div>
<div class="lg regular"><div class='lg-row'>非空非海中，　非入山石間，</div>
<div class='lg-row'>無有地方所，　脫之不受死。</div>
<div class='lg-row'>是務是吾作，　當作令致是，</div>
<div class='lg-row'>人為此[跳-兆+參]擾，　履踐老死憂。</div>
<div class='lg-row'>知此能自淨，　如是見生盡，</div>
<div class='lg-row'>比丘厭魔兵，　從生死得度。</div>
</div></div>
<div class='div-pin'><a id='mulu3' />
<p class='h1'>教學品法句經第二二十有九章</p><p>教學品者，導以所行，釋己愚闇，得見道明。</p>

<div class="lg regular"><div class='lg-row'>咄哉！何為寐？　螉螺蜯蠧類，</div>
<div class='lg-row'>隱弊以不淨，　迷惑計為身。</div>
<div class='lg-row'>焉有被斫創，　心如嬰疾痛，</div>
<div class='lg-row'>遘于眾厄難，　而反為用眠？</div>
<div class='lg-row'>思而不放逸，　為仁學仁迹，</div>
<div class='lg-row'>從是無有憂，　常念自滅意。</div>
<div class='lg-row'>正見學務增，　是為世間明，</div>
<div class='lg-row'>所生福千倍，　終不墮惡道。</div>
</div>
<div class="lg regular"><div class='lg-row'>莫學小道，　以信邪見，　莫習放蕩，</div>
<div class='lg-row'>令增欲意；　善修法行，　學誦莫犯，</div>
<div class='lg-row'>行道無憂，　世世常安。　慜學攝身，</div>
<div class='lg-row'>常慎思言，　是到不死，　行滅得安。</div>
<div class='lg-row'>非務勿學，　是務宜行，　已知可念，</div>
<div class='lg-row'>則漏得滅。　見法利身，　夫到善方，</div>
<div class='lg-row'>知利健行，　是謂賢明。　起覺義者，</div>
<div class='lg-row'>學滅以固，　着滅自恣，　損而不興。</div>
<div class='lg-row'>是向以強，　是學得中，　從是解義，</div>
<div class='lg-row'>宜憶念行。　學先斷母，　率君二臣，</div>
<div class='lg-row'>廢諸營從，　是上道人。　學無朋類，</div>
<div class='lg-row'>不得善友，　寧獨守善，　不與愚偕。</div>
<div class='lg-row'>樂戒學行，　奚用伴為？　獨善無憂，</div>
<div class='lg-row'>如空野象。　戒聞俱善，　二者孰賢？</div>
<div class='lg-row'>方戒稱聞，　宜諦學行。　學先護戒，</div>
<div class='lg-row'>開閉必固，　施而無受，　仂行勿臥。</div>
</div>
<div class="lg regular"><div class='lg-row'>若人壽百歲，　邪學志不善，</div>
<div class='lg-row'>不如生一日，　精進受正法。</div>
<div class='lg-row'>若人壽百歲，　奉火修異術，</div>
<div class='lg-row'>不如須臾頃，　事戒者福稱。</div>
<div class='lg-row'>能行說之可，　不能勿空語，</div>
<div class='lg-row'>虛偽無誠信，　智者所屏棄。</div>
<div class='lg-row'>學當先求解，　觀察別是非，</div>
<div class='lg-row'>受諦應誨彼，　慧然不復惑。</div>
<div class='lg-row'>被髮學邪道，　草衣內貪濁，</div>
<div class='lg-row'>曚曚不識真，　如聾聽五音。</div>
<div class='lg-row'>學能捨三惡，　以藥消眾毒，</div>
<div class='lg-row'>健夫度生死，　如蛇脫故皮。</div>
</div>
<div class="lg regular"><div class='lg-row'>學而多聞、　持戒不失，　兩世見譽，</div>
<div class='lg-row'>所願者得；　學而寡聞、　持戒不完，</div>
<div class='lg-row'>兩世受痛，　喪其本願。　夫學有二：</div>
<div class='lg-row'>常親多聞、　安諦解義，　雖困不邪。</div>
<div class='lg-row'>稊稗害禾，　多欲妨學，　耘除眾惡，</div>
<div class='lg-row'>成收必多。　慮而後言，　辭不強梁，</div>
<div class='lg-row'>法說義說，　言而莫違。　善學無犯，</div>
<div class='lg-row'>畏法曉忌，　見微知者，　誡無後患。</div>
<div class='lg-row'>遠捨罪福，　務成梵行，　終身自攝，</div>
<div class='lg-row'>是名善學。</div>
</div></div>
<div class='div-pin'><a id='mulu4' />
<p class='h1'>多聞品法句經第三十有九章</p><p>多聞品者，亦勸聞學，積聞成聖，自致正覺。</p>

<div class="lg regular"><div class='lg-row'>多聞能持固，　奉法為垣牆，</div>
<div class='lg-row'>精進難踰毀，　從是戒慧成；</div>
<div class='lg-row'>多聞令志明，　已明智慧增，</div>
<div class='lg-row'>智則博解義，　見義行法安；</div>
<div class='lg-row'>多聞能除憂，　能以定為歡，</div>
<div class='lg-row'>善說甘露法，　自致得泥洹。</div>
<div class='lg-row'>聞為知法律，　解疑亦見正，</div>
<div class='lg-row'>從聞捨非法，　行到不死處。</div>
<div class='lg-row'>為能師現道，　解疑令學明，</div>
<div class='lg-row'>亦興清淨本，　能奉持法藏。</div>
<div class='lg-row'>能攝為解義，　解則義不穿，</div>
<div class='lg-row'>受法猗法者，　從是疾得安。</div>
<div class='lg-row'>若多少有聞，　自大以憍人，</div>
<div class='lg-row'>是如盲執燭，　炤彼不自明。</div>
<div class='lg-row'>夫求爵位財，　尊貴升天福，</div>
<div class='lg-row'>辯慧世間悍，　斯聞為第一。</div>
<div class='lg-row'>帝王聘禮聞，　天上天亦然，</div>
<div class='lg-row'>聞為第一藏，　最富旅力強。</div>
<div class='lg-row'>智者為聞屈，　好道者亦樂，</div>
<div class='lg-row'>王者盡心事，　雖釋梵亦然。</div>
<div class='lg-row'>仙人常敬聞，　況貴巨富人？</div>
<div class='lg-row'>是以慧為貴，　可禮無過是。</div>
<div class='lg-row'>事日為明故，　事父為恩故，</div>
<div class='lg-row'>事君以力故，　聞故事道人。</div>
<div class='lg-row'>人為命事醫，　欲勝依豪強，</div>
<div class='lg-row'>法在智慧處，　福行世世明。</div>
<div class='lg-row'>察友在為謀，　別伴在急時；</div>
<div class='lg-row'>觀妻在房樂，　欲知智在說。</div>
<div class='lg-row'>聞為今世利，　妻子、昆弟、友，</div>
<div class='lg-row'>亦致後世福，　積聞成聖智。</div>
<div class='lg-row'>是能散憂恚，　亦除不祥衰，</div>
<div class='lg-row'>欲得安隱吉，　當事多聞者。</div>
<div class='lg-row'>斫創無過憂，　射箭無過愚，</div>
<div class='lg-row'>是壯莫能拔，　唯從多聞除。</div>
<div class='lg-row'>盲從是得眼，　闇者從得燭，</div>
<div class='lg-row'>亦導世間人，　如目將無目。</div>
<div class='lg-row'>是故可捨癡，　離慢豪富樂，</div>
<div class='lg-row'>務學事聞者，　是名積聚德。</div>
</div></div>
<div class='div-pin'><a id='mulu5' />
<p class='h1'>篤信品法句經第四十有八章</p><p>篤信品者，立道之根，果於因正見，行不回顧。</p>

<div class="lg regular"><div class='lg-row'>信慚戒意財，　是法雅士譽，</div>
<div class='lg-row'>斯道明智說，　如是昇天世。</div>
<div class='lg-row'>愚不修天行，　亦不譽布施，</div>
<div class='lg-row'>信施助善者，　從是到彼安。</div>
<div class='lg-row'>信者真人長，　念法所住安；</div>
<div class='lg-row'>近者意得上，　智壽壽中賢。</div>
</div>
<div class="lg regular"><div class='lg-row'>信能得道，　法致滅度，　從聞得智，</div>
<div class='lg-row'>所到有明；　信能度淵，　攝為船師，</div>
<div class='lg-row'>精進除苦，　慧到彼岸。　士有信行，</div>
<div class='lg-row'>為聖所譽，　樂無為者，　一切縛解。</div>
<div class='lg-row'>信之與戒，　慧意能行，　健夫度恚，</div>
<div class='lg-row'>從是脫淵。　信使戒誠，　亦受智慧，</div>
<div class='lg-row'>在在能行、　處處見養。　比方世利，</div>
<div class='lg-row'>慧信為明，　是財上寶，　家產非常。</div>
<div class='lg-row'>欲見諸真，　樂聽講法，　能捨慳垢，</div>
<div class='lg-row'>此之為信。　信能度河，　其福難奪，</div>
<div class='lg-row'>能禁止盜，　野沙門樂。　無信不習，</div>
<div class='lg-row'>好剝正言，　如拙取水，　掘泉揚泥。</div>
<div class='lg-row'>賢夫習智，　樂仰清流，　如善取水，</div>
<div class='lg-row'>思令不擾。　信不染他，　唯賢與人，</div>
<div class='lg-row'>可好則學、　非好則遠。　信為我輿，</div>
<div class='lg-row'>莫知斯載，　如大象調，　自調最勝。</div>
<div class='lg-row'>信財、戒財，　慚、愧亦財，　聞財、施財、</div>
<div class='lg-row'>慧為七財。　從信守戒，　常淨觀法，</div>
<div class='lg-row'>慧而利行，　奉敬不忘。　生有此財，</div>
<div class='lg-row'>不問男女，　終以不貧，　賢者識真。</div>
</div></div>
<div class='div-pin'><a id='mulu6' />
<p class='h1'>戒慎品法句經第五十有六章</p><p>誡慎品者，授與善道，禁制邪非，後無所悔也。</p>

<div class="lg regular"><div class='lg-row'>人而常清，　奉律至終，　淨修善行，</div>
<div class='lg-row'>如是戒成。　慧人護戒，　福致三寶，</div>
<div class='lg-row'>名聞得利，　後上天樂。　常見法處，</div>
<div class='lg-row'>護戒為明，　得成真見，　輩中吉祥。</div>
<div class='lg-row'>持戒者安，　令身無惱，　夜臥恬淡，</div>
<div class='lg-row'>寤則常歡。　修戒、布施，　作福為福，</div>
<div class='lg-row'>從是適彼，　常到安處。　何終為善？</div>
<div class='lg-row'>何善安止？　何為人寶？　何盜不取？</div>
<div class='lg-row'>戒終老安，　戒善安止，　慧為人寶，</div>
<div class='lg-row'>福盜不取。　比丘立戒，　守攝諸根，</div>
<div class='lg-row'>食知自節，　悟意令應。　以戒降心，</div>
<div class='lg-row'>守意正定，　內學正觀，　無忘正智。</div>
<div class='lg-row'>明哲守戒，　內思正智，　行道如應，</div>
<div class='lg-row'>自清除苦。　蠲除諸垢，　盡慢勿生，</div>
<div class='lg-row'>終身求法，　勿暫離聖。　戒、定、慧解，</div>
<div class='lg-row'>是當善惟，　都已離垢，　無禍除有。</div>
<div class='lg-row'>着解則度，　餘不復生，　越諸魔界，</div>
<div class='lg-row'>如日清明。　狂惑自恣，　已常外避，</div>
<div class='lg-row'>戒、定、慧行，　求滿勿離。　持戒清淨，</div>
<div class='lg-row'>心不自恣，　正智已解，　不覩邪部。</div>
<div class='lg-row'>是往吉處，　為無上道，　亦捨非道，</div>
<div class='lg-row'>離諸魔界。</div>
</div></div>
<div class='div-pin'><a id='mulu7' />
<p class='h1'>惟念品法句經第六十有二章</p><p>惟念品者，守微之始，內思安般，必解道紀。</p>

<div class="lg regular"><div class='lg-row'>出息、入息念，　具滿諦思惟，</div>
<div class='lg-row'>從初竟通利，　安如佛所說。</div>
<div class='lg-row'>是則炤世間，　如雲解月現，</div>
<div class='lg-row'>起止學思惟，　坐臥不廢忘。</div>
<div class='lg-row'>比丘立是念，　前利後則勝，</div>
<div class='lg-row'>始得終必勝，　逝不覩生死。</div>
<div class='lg-row'>若見身所住，　六更以為最，</div>
<div class='lg-row'>比丘常一心，　便自知泥洹。</div>
<div class='lg-row'>已有是諸念，　自身常建行，</div>
<div class='lg-row'>若其不如是，　終不得意行。</div>
<div class='lg-row'>是隨本行者，　如是度愛勞，</div>
<div class='lg-row'>若能悟意念，　知解一心樂。</div>
<div class='lg-row'>應時等行法，　是度老死惱，</div>
<div class='lg-row'>比丘悟意行，　當令應是念。</div>
<div class='lg-row'>諸念生死棄，　為能作苦際，</div>
<div class='lg-row'>常當聽微妙，　自覺悟其意。</div>
<div class='lg-row'>能覺者為賢，　終始無所會，</div>
<div class='lg-row'>以覺意能應，　日夜務學行，</div>
<div class='lg-row'>當解甘露要，　令諸漏得盡。</div>
<div class='lg-row'>夫人得善利，　乃來自歸佛，</div>
<div class='lg-row'>是故當晝夜，　常念佛法眾。</div>
<div class='lg-row'>己知自覺意，　是為佛弟子，</div>
<div class='lg-row'>常當晝夜念，　佛與法及僧。</div>
<div class='lg-row'>念身、念非常、　念戒、布施德，</div>
<div class='lg-row'>空、不願、無相，　晝夜當念是。</div>
</div></div>
<div class='div-pin'><a id='mulu8' />
<p class='h1'>慈仁品法句經第七十有八章</p><p>慈仁品者，是謂大人、聖人所履，德普無量。</p>

<div class="lg regular"><div class='lg-row'>為仁不殺，　常能攝身，　是處不死，</div>
<div class='lg-row'>所適無患；　不殺為仁，　慎言守心，</div>
<div class='lg-row'>是處不死，　所適無患。　彼亂已整，</div>
<div class='lg-row'>守以慈仁，　見怒能忍，　是為梵行；</div>
<div class='lg-row'>至誠安徐，　口無麤言，　不瞋彼所，</div>
<div class='lg-row'>是謂梵行；　垂拱無為，　不害眾生，</div>
<div class='lg-row'>無所嬈惱，　是應梵行。　常以慈哀，</div>
<div class='lg-row'>淨如佛教，　知足、知止，　是度生死。</div>
<div class='lg-row'>少欲好學，　不惑於利，　仁而不犯，</div>
<div class='lg-row'>世上所稱。　仁壽無犯，　不興變快，</div>
<div class='lg-row'>人為諍擾，　慧以<span class='corr'>默</span>安。　普憂賢友，</div>
<div class='lg-row'>哀加眾生，　常行慈心，　所適者安。</div>
<div class='lg-row'>仁儒不邪，　安止無憂，　上天衛之；</div>
<div class='lg-row'>智者樂慈，　晝夜念慈，　心無尅伐，</div>
<div class='lg-row'>不害眾生。　是行無仇，　不慈則殺，</div>
<div class='lg-row'>違戒言妄，　過不與他。　不觀眾生，</div>
<div class='lg-row'>酒致失志，　為放逸行，　後墮惡道。</div>
<div class='lg-row'>無誠不真，　履仁行慈，　博愛濟眾，</div>
<div class='lg-row'>有十一譽：　福常隨身、　臥安、覺安、</div>
<div class='lg-row'>不見惡夢、　天護、人愛、　不毒、不兵、</div>
<div class='lg-row'>水火不喪、　在所得利、　死昇梵天，</div>
<div class='lg-row'>是為十一。　若念慈心，　無量不廢，</div>
<div class='lg-row'>生死漸薄，　得利度世。　仁無亂志，</div>
<div class='lg-row'>慈最可行，　愍傷眾生，　此福無量。</div>
</div>
<div class="lg regular"><div class='lg-row'>假令盡壽命，　懃事天下人，</div>
<div class='lg-row'>象馬以祠天，　不如行一慈。</div>
</div></div>
<div class='div-pin'><a id='mulu9' />
<p class='h1'>言語品法句經第八十有二章</p><p>言語品者，所以戒口，發說、談論當用道理。</p>

<div class="lg regular"><div class='lg-row'>惡言罵詈，　憍陵蔑人，　興起是行，</div>
<div class='lg-row'>疾怨滋生；　遜言順辭，　尊敬於人，</div>
<div class='lg-row'>棄結忍惡，　疾怨自滅。　夫士之生，</div>
<div class='lg-row'>斧在口中，　所以斬身，　由其惡言。</div>
<div class='lg-row'>諍為少利，　如掩失財，　從彼致諍，</div>
<div class='lg-row'>令意向惡。</div>
</div>
<div class="lg regular"><div class='lg-row'>譽惡、惡所譽，　是二俱為惡，</div>
<div class='lg-row'>好以口儈鬪，　是後皆無安。</div>
<div class='lg-row'>無道墮惡道，　自增地獄苦，</div>
<div class='lg-row'>遠愚修忍意，　念諦則無犯。</div>
<div class='lg-row'>從善得解脫，　為惡不得解，</div>
<div class='lg-row'>善解者為賢，　是為脫惡惱。</div>
<div class='lg-row'>解自<span class='corr'>挹</span>損意，　不躁言得中，</div>
<div class='lg-row'>義說如法說，　是言柔軟甘。</div>
<div class='lg-row'>是以言語者，　必使己無患，</div>
<div class='lg-row'>亦不尅眾人，　是為能善言。</div>
<div class='lg-row'>言使投意可，　亦令得歡喜，</div>
<div class='lg-row'>不使至惡意，　出言眾悉可。</div>
<div class='lg-row'>至誠甘露說，　如法而無過，</div>
<div class='lg-row'>諦如義、如法，　是為近道立。</div>
<div class='lg-row'>說如佛言者，　是吉得滅度，</div>
<div class='lg-row'>為能作浩際，　是謂言中上。</div>
</div></div>
<div class='div-pin'><a id='mulu10' />
<p class='h1'>雙要品法句經第九二十有二章</p><p>雙要品者，兩兩相明，善惡有對，舉義不單。</p>

<div class="lg regular"><div class='lg-row'>心為法本，　心尊心使，　中心念惡，</div>
<div class='lg-row'>即言即行，　罪苦自追，　車轢于轍；</div>
<div class='lg-row'>心為法本，　心尊心使，　中心念善，</div>
<div class='lg-row'>即言即行，　福樂自追，　如影隨形。</div>
<div class='lg-row'>隨亂意行，　拘愚入冥，　自大無法，</div>
<div class='lg-row'>何解善言？　隨正意行，　開解清明，</div>
<div class='lg-row'>不為妬嫉，　敏達善言。　慍於怨者，</div>
<div class='lg-row'>未甞無怨；　不慍自除，　是道可宗。</div>
<div class='lg-row'>不好責彼，　務自省身，　如有知此，</div>
<div class='lg-row'>永滅無患。　行見身淨，　不攝諸根，</div>
<div class='lg-row'>飲食不節，　慢墮怯弱，　為邪所制，</div>
<div class='lg-row'>如風靡草；　觀身不淨，　能攝諸根，</div>
<div class='lg-row'>食知節度，　常樂精進，　不為邪動，</div>
<div class='lg-row'>如風大山。　不吐毒態，　欲心馳騁，</div>
<div class='lg-row'>未能自調，　不應法衣；　能吐毒態，</div>
<div class='lg-row'>戒意安靜，　降心已調，　此應法衣。</div>
<div class='lg-row'>以真為偽、　以偽為真，　是為邪計，</div>
<div class='lg-row'>不得真利；　知真為真、　見偽知偽，</div>
<div class='lg-row'>是為正計，　必得真利。　蓋屋不密，</div>
<div class='lg-row'>天雨則漏，　意不惟行，　淫泆為穿；</div>
<div class='lg-row'>蓋屋善密，　雨則不漏，　攝意惟行，</div>
<div class='lg-row'>淫泆不生。　鄙夫染人，　如近臭物，</div>
<div class='lg-row'>漸迷習非，　不覺成惡；　賢夫染人，</div>
<div class='lg-row'>如近香熏，　進智習善，　行成潔芳。</div>
<div class='lg-row'>造憂後憂，　行惡兩憂，　彼憂惟懼，</div>
<div class='lg-row'>見罪心懅；　造喜後喜，　行善兩喜，</div>
<div class='lg-row'>彼喜惟歡，　見福心安；　今悔後悔，</div>
<div class='lg-row'>為惡兩悔，　厥為自殃，　受罪熱惱；</div>
<div class='lg-row'>今歡後歡，　為善兩歡，　厥為自祐，</div>
<div class='lg-row'>受福悅豫。　巧言多求，　放蕩無戒，</div>
<div class='lg-row'>懷婬怒癡，　不惟止觀，　聚如群牛，</div>
<div class='lg-row'>非佛弟子；　時言少求，　行道如法，</div>
<div class='lg-row'>除婬怒癡，　覺正意解，　見對不起，</div>
<div class='lg-row'>是佛弟子。</div>
</div></div>
<div class='div-pin'><a id='mulu11' />
<p class='h1'>放逸品法句經第十有二十章</p><p>放逸品者，引律戒情，防邪撿失，以道勸賢。</p>

<div class="lg regular"><div class='lg-row'>戒為甘露道，　放逸為死徑，</div>
<div class='lg-row'>不貪則不死，　失道為自喪；</div>
<div class='lg-row'>慧智守道勝，　終不為放逸，</div>
<div class='lg-row'>不貪致歡喜，　從是得道樂。</div>
<div class='lg-row'>常當惟念道，　自強守正行，</div>
<div class='lg-row'>健者得度世，　吉祥無有上。</div>
<div class='lg-row'>正念常興起，　行淨惡易滅，</div>
<div class='lg-row'>自制以法壽，　不犯善名增。</div>
<div class='lg-row'>發行不放逸，　約以自調心，</div>
<div class='lg-row'>慧能作定明，　不返冥淵中。</div>
<div class='lg-row'>愚人意難解，　貪亂好諍訟，</div>
<div class='lg-row'>上智常重慎，　護斯為寶尊。</div>
<div class='lg-row'>莫貪、莫好諍、　亦莫嗜欲樂，</div>
<div class='lg-row'>思心不放逸，　可以獲大安。</div>
<div class='lg-row'>放逸如自禁，　能却之為賢，</div>
<div class='lg-row'>已昇智慧閣，　去危為即安。</div>
<div class='lg-row'>明智觀於愚，　譬如山與地，</div>
<div class='lg-row'>居亂而身正，　彼為獨覺悟，</div>
<div class='lg-row'>是力過師子，　棄惡為大智。</div>
<div class='lg-row'>睡眠重若山，　癡冥為所弊，</div>
<div class='lg-row'>安臥不計苦，　是以常受胎。</div>
<div class='lg-row'>不為時自恣，　能制漏得盡，</div>
<div class='lg-row'>自恣魔得便，　如師子搏鹿。</div>
<div class='lg-row'>能不自恣者，　是為戒比丘，</div>
<div class='lg-row'>彼思正淨者，　常當自護心。</div>
<div class='lg-row'>比丘謹慎樂，　放逸多憂愆，</div>
<div class='lg-row'>變諍小致大，　積惡入火焰。</div>
<div class='lg-row'>守戒福致善，　犯戒有懼心，</div>
<div class='lg-row'>能斷三界漏，　此乃近泥洹。</div>
</div>
<div class="lg regular"><div class='lg-row'>若前放逸，　後能自禁，　是炤世間，</div>
<div class='lg-row'>念定其宜；　過失為惡，　追覆以善，</div>
<div class='lg-row'>是炤世間，　念善其宜；　少<span class='corr'>壯</span>捨家，</div>
<div class='lg-row'>盛修佛教，　是炤世間，　如月雲消；</div>
<div class='lg-row'>人前為惡，　後止不犯，　是炤世間，</div>
<div class='lg-row'>如月雲消。　生不施惱、　死而不慼，</div>
<div class='lg-row'>是見道悍，　應中勿憂。　斷濁黑法，</div>
<div class='lg-row'>學惟清白，　度淵不反，　棄猗行止，</div>
<div class='lg-row'>不復染樂，　欲斷無憂。</div>
</div></div>
<div class='div-pin'><a id='mulu12' />
<p class='h1'>心意品法句經第十一十有二章</p><p>心意品者，說意精神雖空無形，造作無竭。</p>

<div class="lg regular"><div class='lg-row'>意使作㺃，　難護、難禁，　慧正其本，</div>
<div class='lg-row'>其明乃大。　輕躁難持，　唯欲是從，</div>
<div class='lg-row'>制意為善，　自調則寧。　意微難見，</div>
<div class='lg-row'>隨欲而行，　慧常自護，　能守即安。</div>
<div class='lg-row'>獨行遠逝，　覆藏無形，　損意近道，</div>
<div class='lg-row'>魔繫乃解。　心無住息，　亦不知法，</div>
<div class='lg-row'>迷於世事，　無有正智。　念無適止，</div>
<div class='lg-row'>不絕無邊，　福能遏惡，　覺者為賢。</div>
<div class='lg-row'>佛說心法，　雖微非真，　當覺逸意，</div>
<div class='lg-row'>莫隨放心。　見法最安，　所願得成，</div>
<div class='lg-row'>慧護微意，　斷苦因<span class='corr'>緣</span>。　有身不久，</div>
<div class='lg-row'>皆當歸土，　形壞神去，　寄住何貪？</div>
<div class='lg-row'>心豫造處，　往來無端，　念多邪僻，</div>
<div class='lg-row'>自為招惡。　是意自造，　非父母為，</div>
<div class='lg-row'>可勉向正，　為福勿回。　藏六如龜，</div>
<div class='lg-row'>防意如城，　慧與魔戰，　勝則無患。</div>
</div></div>
<div class='div-pin'><a id='mulu13' />
<p class='h1'>華香品法句經第十二十有七章</p><p>華香品者，明學當行，因華見實，使偽反真。</p>

<div class="lg regular"><div class='lg-row'>孰能擇地，　捨鑑取天？　誰說法句，</div>
<div class='lg-row'>如擇善華？　學者擇地，　捨鑑取天；</div>
<div class='lg-row'>善說法句，　能採德華。　知世坏喻，</div>
<div class='lg-row'>幻法忽有，　斷魔華敷，　不覩生死；</div>
<div class='lg-row'>見身如沫，　幻法自然，　斷魔華敷，</div>
<div class='lg-row'>不覩生死。　身病則萎，　若華零落；</div>
<div class='lg-row'>死命來至，　如水湍驟。　貪欲無厭，</div>
<div class='lg-row'>消散人念，　邪致之財，　為自侵欺。</div>
<div class='lg-row'>如蜂集華，　不嬈色香，　但取<span class='corr'>味</span>去，</div>
<div class='lg-row'>仁入聚然。　不務觀彼，　作與不作，</div>
<div class='lg-row'>常自省身，　知正不正。　如可意華，</div>
<div class='lg-row'>色好無香，　工語如是，　不行無得；</div>
<div class='lg-row'>如可意華，　色美且香，　工語有行，</div>
<div class='lg-row'>必得其福。　多作寶花，　結步搖綺，</div>
<div class='lg-row'>廣積德者，　所生轉好。　奇草芳花，</div>
<div class='lg-row'>不逆風熏，　近道敷開，　德人逼香。</div>
<div class='lg-row'>旃檀多香，　青蓮芳花，　雖曰是真，</div>
<div class='lg-row'>不如戒香。　華香氣微，　不可謂真，</div>
<div class='lg-row'>持戒之香，　到天殊勝。　戒具成就，</div>
<div class='lg-row'>行無放逸，　定意度脫，　長離魔道。</div>
<div class='lg-row'>如作田溝，　近于大道，　中生蓮華，</div>
<div class='lg-row'>香潔可意。　有生死然，　凡夫處邊，</div>
<div class='lg-row'>慧者樂出，　為佛弟子。</div>
</div></div>
<div class='div-pin'><a id='mulu14' />
<p class='h1'>愚闇品法句經第十三二十有一章</p><p>愚闇品者，將以開曚，故陳其態，欲使闚明。</p>

<div class="lg regular"><div class='lg-row'>不寐夜長、　疲惓道長、　愚生死長，</div>
<div class='lg-row'>莫知正法。　癡意常冥，　逝如流川，</div>
<div class='lg-row'>在一行彊，　獨而無偶。　愚人着數，</div>
<div class='lg-row'>憂慼久長，　與愚居苦，　於我猶怨。</div>
<div class='lg-row'>有子、有財，　愚惟汲汲，　我且非我，</div>
<div class='lg-row'>何憂子財？　暑當止此、　寒當止此，</div>
<div class='lg-row'>愚多務慮，　莫知來變。　愚曚愚極，</div>
<div class='lg-row'>自謂我智，　愚而勝智，　是謂極愚。</div>
<div class='lg-row'>頑闇近智，　如瓢斟味，　雖久狎習，</div>
<div class='lg-row'>猶不知法；　開達近智，　如舌甞味，</div>
<div class='lg-row'>雖須臾習，　即解道要。　愚人施行，</div>
<div class='lg-row'>為身招患，　快心作惡，　自致重殃。</div>
<div class='lg-row'>行為不善，　退見悔悋，　致涕流面，</div>
<div class='lg-row'>報由宿習；　行為德善，　進覩歡喜，</div>
<div class='lg-row'>應來受福，　喜笑悅習。　過罪未熟，</div>
<div class='lg-row'>愚以恬惔，　至其熟處，　自受大罪。</div>
<div class='lg-row'>愚所望處，　不謂適苦，　臨墮厄地，</div>
<div class='lg-row'>乃知不善。　愚<span class='corr'>憃</span>作惡，　不能自解，</div>
<div class='lg-row'>殃追自焚，　罪成熾燃。　愚好美食，</div>
<div class='lg-row'>月月滋甚，　於十六分，　未一思法。</div>
<div class='lg-row'>愚生念慮，　至終無利，　自招刀杖，</div>
<div class='lg-row'>報有印章。</div>
</div>
<div class="lg regular"><div class='lg-row'>觀處知其愚，　不施而廣求，</div>
<div class='lg-row'>所墮無道智，　往往有惡行。</div>
<div class='lg-row'>遠道近欲者，　為食在學名，</div>
<div class='lg-row'>貪猗家居故，　多取供異姓。</div>
<div class='lg-row'>學莫墮二望，　莫作家沙門，</div>
<div class='lg-row'>貪家違聖教，　為後自匱乏。</div>
<div class='lg-row'>此行與愚同，　但令欲慢增，</div>
<div class='lg-row'>利求之願異，　求道意亦異。</div>
<div class='lg-row'>是以有識者，　出為佛弟子，</div>
<div class='lg-row'>棄愛捨世習，　終不墮生死。</div>
</div></div>
<div class='div-pin'><a id='mulu15' />
<p class='h1'>明哲品法句經第十四<span class='corr'>十有七章</span></p><p>明哲品者，舉智行者，修福進道，法為明鏡。</p>

<div class="lg regular"><div class='lg-row'>深觀善惡，　心知畏忌，　畏而不犯，</div>
<div class='lg-row'>終吉無憂。　故世有福，　念思紹行，</div>
<div class='lg-row'>善致其願，　福祿轉勝。　信善作福，</div>
<div class='lg-row'>積行不厭，　信知陰德，　久而必彰。</div>
<div class='lg-row'>常避無義，　不親愚人，　思從賢友，</div>
<div class='lg-row'>押附上士。　喜法臥安，　心悅意清，</div>
<div class='lg-row'>聖人演法，　慧常樂行。　仁人智者，</div>
<div class='lg-row'>齋戒奉道，　如星中月，　照明世間。</div>
<div class='lg-row'>弓工調角、　水人調船、　材匠調木、</div>
<div class='lg-row'>智者調身。　譬如厚石，　風不能移，</div>
<div class='lg-row'>智者意重，　毀譽不傾；　譬如深淵，</div>
<div class='lg-row'>澄靜清明，　慧人聞道，　心淨歡然。</div>
</div>
<div class="lg regular"><div class='lg-row'>大人體無欲，　在所照然明，</div>
<div class='lg-row'>雖或遭苦樂，　不高現其智。</div>
<div class='lg-row'>大賢無世事，　不願子財國，</div>
<div class='lg-row'>常守戒慧道，　不貪邪富貴。</div>
<div class='lg-row'>智人知動搖，　譬如沙中樹，</div>
<div class='lg-row'>朋友志未強，　隨色染其素。</div>
</div>
<div class="lg regular"><div class='lg-row'>世皆沒淵，　鮮尅度岸，　如或有人，</div>
<div class='lg-row'>欲度必奔。　誠貪道者，　覽受正教，</div>
<div class='lg-row'>此近彼岸，　脫死為上。　斷五陰法，</div>
<div class='lg-row'>靜思智慧，　不反入淵，　棄猗其明。</div>
<div class='lg-row'>抑制情欲，　絕樂無為，　能自拯濟，</div>
<div class='lg-row'>使意為慧。　學取正智，　意惟正道，</div>
<div class='lg-row'>一心受諦，　不起為樂，　漏盡習除，</div>
<div class='lg-row'>是得度世。</div>
</div></div>
<div class='div-pin'><a id='mulu16' />
<p class='h1'>羅漢品法句經第十五有十章</p><p>羅漢品者，言真人性脫欲、無着、心不渝變。</p>

<div class="lg regular"><div class='lg-row'>去離憂患，　脫於一切，　縛結已解，</div>
<div class='lg-row'>冷而無煖。　心淨得念，　無所貪樂，</div>
<div class='lg-row'>已度癡淵，　如鴈棄池。　量腹而食，</div>
<div class='lg-row'>無所藏積，　心空無想，　度眾行地。</div>
<div class='lg-row'>如空中鳥，　遠逝無礙，　世間習盡，</div>
<div class='lg-row'>不復仰食。　虛心無患，　已到脫處，</div>
<div class='lg-row'>譬如飛鳥，　暫下輒逝。　制根從止，</div>
<div class='lg-row'>如馬調御，　捨憍慢習，　為天所敬。</div>
<div class='lg-row'>不怒如地、　不動如山，　真人無垢，</div>
<div class='lg-row'>生死世絕。　心已休息，　言行亦<span class='corr'>止</span>，</div>
<div class='lg-row'>從正解脫，　寂然歸滅。　棄欲無着，</div>
<div class='lg-row'>缺三界障，　望意已絕，　是謂上人。</div>
<div class='lg-row'>在聚若野，　平地高岸，　應真所過，</div>
<div class='lg-row'>莫不蒙祐。　彼樂空閑，　眾人不能，</div>
<div class='lg-row'>快哉無望，　無所欲求。</div>
</div></div>
<div class='div-pin'><a id='mulu17' />
<p class='h1'>述千品法句經第十六十有六章</p><p>述千品者，示學者經多而不要，不如約明。</p>

<div class="lg regular"><div class='lg-row'>雖誦千言，　句義不正，　不如一要，</div>
<div class='lg-row'>聞可滅意；　雖誦千言，　不義何益？</div>
<div class='lg-row'>不如一義，　聞行可度；　雖多誦經，</div>
<div class='lg-row'>不解何益？　解一法句，　行可得道。</div>
<div class='lg-row'>千千為敵，　一夫勝之，　未若自勝，</div>
<div class='lg-row'>為戰中上。　自勝最賢，　故曰人雄，</div>
<div class='lg-row'>護意調身，　自損至終。　雖曰尊天，</div>
<div class='lg-row'>神魔梵釋，　皆莫能勝，　自勝之人。</div>
<div class='lg-row'>月千反祠，　終身不輟，　不如須臾，</div>
<div class='lg-row'>一心念法，　一念道福，　勝彼終身；</div>
<div class='lg-row'>雖終百歲，　奉事火祠，　不如須臾，</div>
<div class='lg-row'>供養三尊，　一供養福，　勝彼百年。</div>
</div>
<div class="lg regular"><div class='lg-row'>祭神以求福，　從後觀其報，</div>
<div class='lg-row'>四分未望一，　不如禮賢者。</div>
<div class='lg-row'>能善行禮節，　常敬長老者，</div>
<div class='lg-row'>四福自然增，　色力壽而安。</div>
<div class='lg-row'>若人壽百歲，　遠正不持戒，</div>
<div class='lg-row'>不如生一日，　守戒正意禪；</div>
<div class='lg-row'>若人壽百歲，　邪偽無有智，</div>
<div class='lg-row'>不如生一日，　一心學正智；</div>
<div class='lg-row'>若人壽百歲，　懈怠不精進，</div>
<div class='lg-row'>不如生一日，　勉力行精進；</div>
<div class='lg-row'>若人壽百歲，　不知成敗事，</div>
<div class='lg-row'>不如生一日，　見微知所忌；</div>
<div class='lg-row'>若人壽百歲，　不見甘露道，</div>
<div class='lg-row'>不如生一日，　服行甘露味；</div>
<div class='lg-row'>若人壽百歲，　不知大道義，</div>
<div class='lg-row'>不如生一日，　學推佛法要。</div>
</div></div>
<div class='div-pin'><a id='mulu18' />
<p class='h1'>惡行品法句經第十七二十有二章</p><p>惡行品者，感切惡人動有罪報，不行無患。</p>

<div class="lg regular"><div class='lg-row'>見善不從，　反隨惡心，　求福不正，</div>
<div class='lg-row'>反樂邪婬。　凡人為惡，　不能自覺，</div>
<div class='lg-row'>愚癡快意，　令後欝毒。　凶人行虐，</div>
<div class='lg-row'>沈漸數數，　快欲為人，　罪報自然；</div>
<div class='lg-row'>吉人行德，　相隨積增，　甘心為之，</div>
<div class='lg-row'>福應自然。　妖[卄/(阿-可+辛)/女]見福，　其惡未熟，</div>
<div class='lg-row'>至其惡熟，　自受罪虐；　貞祥見禍，</div>
<div class='lg-row'>其善未熟，　至其善熟，　必受其福。</div>
<div class='lg-row'>擊人得擊、　行怨得怨、　罵人得罵、</div>
<div class='lg-row'>施怒得怒。　世人無聞，　不知正法。</div>
<div class='lg-row'>生此壽少，　何宜為惡？　莫輕小惡，</div>
<div class='lg-row'>以為無殃，　水渧雖微，　漸盈大器，</div>
<div class='lg-row'>凡罪充滿，　從小積成；　莫輕小善，</div>
<div class='lg-row'>以為無福，　水滴雖微，　漸盈大器，</div>
<div class='lg-row'>凡福充滿，　從纖纖積。　夫士為行，</div>
<div class='lg-row'>好之與惡，　各自為身，　終不敗亡。</div>
<div class='lg-row'>好取之士，　自以為可，　沒取彼者，</div>
<div class='lg-row'>人亦沒之。　惡不即時，　如搆牛乳，</div>
<div class='lg-row'>罪在陰祠，　如灰覆火。　戲笑為惡，</div>
<div class='lg-row'>以作身行，　號泣受報，　隨行罪至。</div>
<div class='lg-row'>作惡不覆，　如兵所截，　牽往乃知，</div>
<div class='lg-row'>已墮惡行。　後受苦報，　如前所習。</div>
<div class='lg-row'>如毒摩瘡，　船入洄澓，　惡行流衍，</div>
<div class='lg-row'>靡不傷尅。</div>
</div>
<div class="lg regular"><div class='lg-row'>加惡誣罔人，　清白猶不污，</div>
<div class='lg-row'>愚殃反自及，　如塵逆風坌。</div>
<div class='lg-row'>過失犯非惡，　能追悔為善，</div>
<div class='lg-row'>是明照世間，　如日無雲曀。</div>
<div class='lg-row'>夫士所以行，　然後身自見，</div>
<div class='lg-row'>為善則得善、　為惡則得惡。</div>
<div class='lg-row'>有識墮胞胎、　惡者入地獄、</div>
<div class='lg-row'>行善上昇天、　無為得泥洹。</div>
<div class='lg-row'>非空、非海中、　非隱山石間，</div>
<div class='lg-row'>莫能於此處，　避免宿惡殃。</div>
<div class='lg-row'>眾生有苦惱，　不得免老死，</div>
<div class='lg-row'>唯有仁智者，　不念人非惡。</div>
</div></div>
<div class='div-pin'><a id='mulu19' />
<p class='h1'>刀杖品法句經第十八十有四章</p><p>刀杖品者，教習慈仁，無行刀杖賊害眾生。</p>

<div class="lg regular"><div class='lg-row'>一切皆懼死，　莫不畏杖痛，</div>
<div class='lg-row'>恕己可為譬，　勿殺勿行杖。</div>
<div class='lg-row'>能常安群生，　不加諸楚毒，</div>
<div class='lg-row'>現世不逢害，　後世長安隱。</div>
</div>
<div class="lg regular"><div class='lg-row'>不當麤言，　言當畏報，　惡往禍來，</div>
<div class='lg-row'>刀杖歸軀；　出言以善，　如叩鐘磬，</div>
<div class='lg-row'>身無論議，　度世則易。　歐杖良善、</div>
<div class='lg-row'>妄讒無罪，　其殃十倍，　災迅無赦：</div>
<div class='lg-row'>生受酷痛；　形體毀折；　自然惱病；</div>
<div class='lg-row'>失意恍惚；　人所誣咎；　或縣官厄；</div>
<div class='lg-row'>財產耗盡；　親戚離別；　舍宅所有，</div>
<div class='lg-row'>災火焚燒；　死入地獄。　如是為十。</div>
<div class='lg-row'>雖倮剪髮，　長服草衣，　沐浴踞石，</div>
<div class='lg-row'>奈癡結何？　不伐殺燒，　亦不求勝，</div>
<div class='lg-row'>人愛天下，　所適無怨。　世黨有人，</div>
<div class='lg-row'>能知慚愧，　是名誘進，　如策良馬、</div>
<div class='lg-row'>如策善馬，　進道能遠。　人有信戒，</div>
<div class='lg-row'>定意精進，　受道慧成，　便滅眾苦。</div>
</div>
<div class="lg regular"><div class='lg-row'>自嚴以修法，　滅損受淨行，</div>
<div class='lg-row'>杖不加群生，　是沙門道人。</div>
<div class='lg-row'>無害於天下，　終身不遇害，</div>
<div class='lg-row'>常慈於一切，　孰能與為怨？</div>
</div></div>
<div class='div-pin'><a id='mulu20' />
<p class='h1'>老耗品法句經第十九十有四章</p><p>老耗品者，誨人懃仂，不與命競，老悔何益？</p>

<div class="lg regular"><div class='lg-row'>何喜？何笑？　命常熾然，　深弊幽冥，</div>
<div class='lg-row'>如不求錠。　見身形範，　倚以為安，</div>
<div class='lg-row'>多想致病，　豈知非真？　老則色衰，</div>
<div class='lg-row'>病無光澤，　皮緩肌縮，　死命近促。</div>
<div class='lg-row'>身死神<span class='corr'>徙</span>，　如御棄車，　肉消骨散，</div>
<div class='lg-row'>身何可怙？　身為如城，　骨幹肉塗，</div>
<div class='lg-row'>生至老死，　但藏恚慢。　老則形變，</div>
<div class='lg-row'>喻如故車，　法能除苦，　宜以仂學。</div>
<div class='lg-row'>人之無聞，　老若特牛，　但長肌肥，</div>
<div class='lg-row'>無有福慧。　生死無聊，　往來艱難，</div>
<div class='lg-row'>意猗貪身，　生苦無端。　慧以見苦，</div>
<div class='lg-row'>是故棄身，　滅意斷行，　愛盡無生。</div>
<div class='lg-row'>不修梵行、　又不富財，　老如白鷺，</div>
<div class='lg-row'>守伺空池。　既不守戒、　又不積財，</div>
<div class='lg-row'>老羸氣竭，　思故何逮？　老如秋葉，</div>
<div class='lg-row'>何穢鑑錄？　命疾脫至，　亦用後悔。</div>
</div>
<div class="lg regular"><div class='lg-row'>命欲日夜盡，　及時可懃力，</div>
<div class='lg-row'>世間諦非常，　莫惑墮冥中。</div>
<div class='lg-row'>當學燃意燈，　自練求智慧，</div>
<div class='lg-row'>離垢勿染污，　執燭觀道地。</div>
</div></div>
<div class='div-pin'><a id='mulu21' />
<p class='h1'>愛身品法句經第二十十有三章</p><p>愛身品者，所以勸學，終有益己——滅罪、興福。</p>

<div class="lg regular"><div class='lg-row'>自愛身者，　慎護所守，　悕望欲解，</div>
<div class='lg-row'>學正不寐。　為身第一，　常自勉學，</div>
<div class='lg-row'>利乃誨人，　不惓則智。　學先自正，</div>
<div class='lg-row'>然後正人，　調身入慧，　必遷為上。</div>
<div class='lg-row'>身不能利，　安能利人？　心調體正，</div>
<div class='lg-row'>何願不至？　本我所造，　後我自受，</div>
<div class='lg-row'>為惡自更，　如剛鑽珠。　人不持戒，</div>
<div class='lg-row'>滋蔓如藤，　逞情極欲，　惡行日增。</div>
<div class='lg-row'>惡行危身，　愚以為易；　善最安身，</div>
<div class='lg-row'>愚以為難。　如真人教，　以道法身，</div>
<div class='lg-row'>愚者疾之，　見而為惡。　行惡得惡，</div>
<div class='lg-row'>如種苦種，　惡自受罪、　善自受福，</div>
<div class='lg-row'>亦各須熟，　彼不自代；　習善得善，</div>
<div class='lg-row'>亦如種甜，　自利利人，　益而不費，</div>
<div class='lg-row'>欲知利身，　戒聞為最。　如有自憂，</div>
<div class='lg-row'>欲生天上，　敬樂聞法，　當念佛教。</div>
</div>
<div class="lg regular"><div class='lg-row'>凡用必豫慮，　勿以損所務，</div>
<div class='lg-row'>如是意日修，　事務不失時。</div>
<div class='lg-row'>夫治事之士，　能至終成利，</div>
<div class='lg-row'>真見身應行，　如是得所欲。</div>
</div></div>
<div class='div-pin'><a id='mulu22' />
<p class='h1'>世俗品法句經第二十一十有四章</p><p>世俗品者，說世幻夢，當捨浮華，勉修道用。</p>

<div class="lg regular"><div class='lg-row'>如車行道，　捨平大途，　從邪徑敗，</div>
<div class='lg-row'>生折軸憂。　離法如是，　從非法增，</div>
<div class='lg-row'>愚守至死，　亦有折患。　順行正道，</div>
<div class='lg-row'>勿隨邪業，　行住臥安，　世世無患。</div>
<div class='lg-row'>萬物如泡，　意如野馬，　居世若幻，</div>
<div class='lg-row'>奈何樂此？　若能斷此，　伐其樹根，</div>
<div class='lg-row'>日夜如是，　必至于定。　一施如信，</div>
<div class='lg-row'>如樂之人，　或從惱意，　以飯食眾。</div>
<div class='lg-row'>此輩日夜，　不得定意，　世俗無眼，</div>
<div class='lg-row'>莫見道真。　如少見明，　當養善意，</div>
<div class='lg-row'>如鴈將群，　避羅高翔。　明人導世，</div>
<div class='lg-row'>度脫邪眾。　世皆有死，　三界無安，</div>
<div class='lg-row'>諸天雖樂，　福盡亦喪。　觀諸世間，</div>
<div class='lg-row'>無生不終，　欲離生死，　當行道真。</div>
<div class='lg-row'>癡覆天下，　貪令不見，　邪疑却道，</div>
<div class='lg-row'>苦愚從是。　一法脫過，　謂妄語人，</div>
<div class='lg-row'>不免後世，　靡惡不更。</div>
</div>
<div class="lg regular"><div class='lg-row'>雖多積珍寶，　嵩高至于天，</div>
<div class='lg-row'>如是滿世間，　不如見道迹。</div>
<div class='lg-row'>不善像如善，　愛如似無愛，</div>
<div class='lg-row'>以苦為樂像，　狂夫為所厭。</div>
</div></div>
<p class='juan'>法句經卷上</p>
<div class='div-xu'><a id='mulu23' />
<p class='h1'>法句經序</p><p>曇鉢偈者，眾經之要義；曇之言法，鉢者句也。而《法句經》別有數部，有九百偈，或七百偈及五百偈。偈者，結語，猶詩頌也；是佛見事而作，非一時言，各有本末，布在諸經。佛一切智，厥性大仁，愍傷天下，出興于世，開顯道義。所以解人，凡十二部經，總括其要，別為數部。四部阿含，佛去世後阿難所傳，卷無大小，皆稱聞如是，處佛所在，究暢其說。是後五部沙門各自鈔眾經中四句、六句之偈，比次其義條別為品，於十二部經靡不斟酌，無所適名，故曰法句。諸經為法言，法句者，由法言也。近世葛氏傳七百偈，偈義致深，譯人出之頗使其渾。惟佛難值，其文難聞，又諸佛興皆在天竺，天竺言語與漢異音，云其書為天書、語為天語，名物不同，傳實不易。</p>
<p>唯昔藍調安侯世高、都尉佛調，譯梵為秦，實得其體，斯已難繼。後之傳者，雖不能密，猶常貴其寶，粗得大趣。</p>
<p>始者維祇難，出自天竺，以黃武三年來適武昌，僕從受此五百偈本，請其同道竺將焰為譯。將焰雖善天竺語，未備曉漢，其所傳言，或得梵語、或以義出音迎，質真樸。初謙其為辭不雅，維祇難曰：「佛言：『依其義不用飾、取其法不以嚴。』其傳經者令易曉，勿失厥義，是則為善。」坐中咸曰：「老氏稱：『美言不信、信言不美。』仲尼亦云：『書不盡言、言不盡意。』明聖人意深邃無極，今傳梵義，實宜經達。」是以自偈受譯人口，因修本旨不加文飾，譯所不解則闕不傳，故有脫失多不出者。然此雖辭朴而旨深，文約而義博，事鈎眾經，章有本句、有義說。其在天竺，始進業者不學《法句》，謂之越敘。此乃始進者之洪漸、深入者之奧藏也，可以啟曚、辯惑、誘人自立，學之功微而所苞者廣，寔可謂妙要也哉。</p>
<p>昔傳此時，有所不解，會將<span class='corr'>焰</span>來，更從諮問。受此偈輩，復得十三品，并校往古，有所增定，第其品目合為一部三十九篇，大凡偈七百五十二章，庶有補益，共廣問焉。</p>
</div>
</div><!-- end of div[@id='body'] -->
</body></html>