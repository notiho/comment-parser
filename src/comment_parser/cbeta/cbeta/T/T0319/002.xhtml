<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大聖文殊師利菩薩佛剎功德莊嚴經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />大聖文殊師利菩薩佛剎功德莊嚴經卷中</p><p class="byline">開府儀同三司特進試鴻臚卿肅國公食邑三千戶賜紫贈司空<span class='corr'>諡</span>大鑒正號大廣智大興善寺三藏沙門不空奉　詔譯</p><p>爾時如來，告慈氏菩薩摩訶薩言：「汝今為佛嚴<span class='corr'>辦</span>法座，我當昇已，說往昔意樂所修諸行，善巧出生諸佛剎土功德莊嚴，趣向正行法門。」</p>
<p>時慈氏菩薩，即作是念：「今者世尊以何義故，令我嚴座？不使阿難陀、大目揵連等？云何棄捨彼諸聲聞、緣覺，將非唯為清淨諸菩薩說？或彼聲聞、緣覺，於此法門而非器故，為菩薩故令我敷座？」</p>
<p>爾時慈氏菩薩摩訶薩，即作神通現行境界，由此通故化師子座，高四萬踰繕那，以無量寶周匝鈿飾，以天妙衣而敷其上，其衣柔軟而觸之者，獲得安樂，從其座出種種光明，照此三千大千世界。是時如來，從本座起而昇此座，三千大千世界六種振動有異於常。</p>
<p>爾時世尊告具壽舍利子：「菩薩成就四法，能令所願皆得滿足。云何為四？一者、發趣菩提意樂。二者、於諸有情起悲愍心。三者、發起精進。四者、近善知識。菩薩由成就此四法故，圓滿大願。</p>
<p>「復次，舍利子！菩薩成就一法，不退大願，淨剎成就。云何一法是菩薩應當學？不動如來為菩薩時，本所修行發弘誓願言：『我當所在生處，若不出家，則為欺誑十方諸佛世尊。』如是，舍利子！是諸菩薩應隨順學，若佛出世若不出世，一切生處皆悉決定，捨家趣於非家。何以故？而諸菩薩最勝利益者，所謂出家。舍利子！菩薩摩訶薩樂出家者，則能攝取十種功德。云何為十？一者、不著諸欲。二者、樂阿蘭若。三者、行佛所行。四者、不著妻子貪愛財利。五者、離惡趣行法。六者、習善趣行法。七者、而能獲得善根成就。八者、積集善根而不退失。九者、恒為諸天之所歎美。十者、常為非人之所擁護。舍利子！樂出家者，則能攝取如是十種功德。是故，舍利子！菩薩摩訶薩欲求正覺者、欲解脫有情者，是故常樂出家。如是，舍利子！是名一法獲得成就，不退大願，得隨意樂清淨佛剎。</p>
<p>「復次，舍利子！菩薩成就二法，不退大願，隨其意樂<span class='corr'>淨</span>佛剎土。云何為二？所謂菩薩不樂求聲聞，不樂求聲聞乘，不愛樂聲聞所說法，不樂親近聲聞乘者，不學聲聞律儀戒，不樂宣說共聲聞乘相應之法，亦不勸他行聲聞乘；於緣覺乘亦復如是；唯為勸發有情成就最上阿耨多羅三藐三菩提。是名為二。舍利子！若有勸他趣入佛乘，而此菩薩則能攝取十種功德。云何為十？一者、攝取無聲聞、緣覺佛剎。二者、得純一清淨大菩薩眾。三者、諸佛世尊之所護念。四者、常為諸佛稱名讚歎而為說法。五者、於一切事生廣大心。六者、若生天上當作帝釋或梵天王。七者、若生人中作轉輪聖王。八者、常見諸佛世尊而不遠離。九者、為諸天人之所愛樂。十者、獲得不壞眷屬及無量福聚。何以故？舍利子！若有能令三千大千世界諸有情類，一切皆得阿羅漢果或緣覺地，若復有能置一有情於佛菩提，此之功德甚多於彼。何以故？舍利子！若聲聞、緣覺出現於世，則不能令佛種不斷，若佛如來不出於世，亦無聲聞及以緣覺。舍利子！以佛世尊出現於世，是故能令佛種不斷，則有聲聞、緣覺施設。舍利子！由此勸他住菩提心，獲得如是十種功德，不退大願，得隨意樂清淨佛剎。</p>
<p>「復次，舍利子！菩薩成就三法，不退大願，攝取佛剎功德莊嚴。云何為三？一者、尊重住阿蘭若。二者、無所悕望而行法施。三者、安住淨戒律儀。舍利子！菩薩安住淨戒律儀，即能獲得十種無畏。云何為十？一者、入聚落無畏。二者、眾中說法無畏。三者、食飲無畏。四者、出聚落無畏。五者、入寺無畏。六者、入僧眾無畏。七者、安坐無畏。八者、詣和尚阿闍梨無畏。九者、教誡大眾住慈心無畏。十者、受用衣服飲食臥具醫藥資緣之具無畏。</p>
<p>「舍利子！所謂安住淨戒律儀，獲得如是十種無畏。</p>
<p>「又，舍利子！菩薩說法心不悕望，復能攝取十種功德。云何為十？一者、不為多欲。二者、不求他人識知。三者、不求名稱。四者、於施主家心不繫著。五<span class='corr'>者</span>、不占悕貴族門徒。六者、於麁於細而生知足。七者、諸天來詣不生驕慢。八者、而不退於觀佛作意。九者、所說言教為他信受。十者、起念佛心。舍利子！菩薩法施心不悕望，獲得如是十種功德。</p>
<p>「又，舍利子！菩薩尊敬住阿<span class='corr'>蘭</span>若，復能成就十種功德。云何為十？一者、遠離無益談話。二者、樂於寂靜。三者、心緣定境。四者、不營諸務。五者、愛敬諸佛。六者、不捨禪定喜樂。七者、修梵行時無有障礙。八者、少加功用證三摩地。九者、所受教法名句文身未曾忘失。十者、所聞法義皆悉了知。舍利子！菩薩尊重住阿蘭若，獲得如是十種功德。若菩薩成就三法，不退大願，得隨所樂淨佛剎土。</p>
<p>「復次，舍利子！菩薩成就四法，不退大願，獲隨所樂淨佛剎土。云何為四？一者、實語如說修行。二者、常自謙下剪除我慢。三者、遠離慳嫉。四者、見他榮盛心生歡喜。如是名為成就四法。</p>
<p>「又，舍利子！菩薩實語有四種功德。云何為四？一者、口中常出青蓮華香。二者、語業清淨言辭無礙。三者、人天之中以為準繩。四者、攝取諸佛圓滿音聲。舍利子！菩薩實語，獲得如是四種功德。</p>
<p>「又，舍利子！菩薩謙下有四種功德。云何為四？一者、遠離惡趣，不受<span class='corr'>駞</span>驢牛馬狗等諸傍生身。二者、不被輕毀。三者、惡友怨敵不能淩突。四者、常為人天恭敬禮拜。舍利子！是為菩薩謙下獲得如是四種功德。</p>
<p>「又，舍利子！菩薩遠離慳嫉有四種功德。云何為四？一者、不忘捨心。二者、於飢饉時作大施主。三者、常不閉戶。四者、見律儀者，於施於受不生嫉妬。舍利子！是為菩薩遠離慳嫉獲得如是四種功德。</p>
<p>「又，舍利子！菩薩見他榮盛心生歡喜，有四種功德。云何為四？一者、常起是心，為彼有情被此甲冑，令彼快樂；彼等既以自福及以己力，獲得財寶而受安樂，而令於我倍生歡喜。二者、所有財物，王難、水火、劫賊、惡友無能侵奪。三者、隨所生處，財寶男女及其眷屬，皆悉具足，帝王歡喜，何況餘人。四者、財寶廣大受用無窮。舍利子！是為菩薩見他榮盛，心生歡喜獲得如是四種功德。</p>
<p>「復次，舍利子！菩薩成就五法，不退大願，得隨所樂淨佛剎土。云何為五？一者、菩薩為淨佛剎、成就莊嚴而應求法，從彼聞法應當諮問：『菩薩云何成就如是功德莊嚴？』既得聞已如說修行，即應求證真如實相。</p>
<p>「又，舍利子！二者、菩薩欲發願生淨佛國土，應當清淨持淨律儀，由律儀淨故，隨其所願決定得生，既得生于淨佛剎已，即應觀察彼土取其相狀，種種莊嚴聲聞菩薩，大眾受用資具，既得相已，深生恭敬而為合掌詣佛問法。</p>
<p>「又，舍利子！三者、菩薩取彼廣大佛剎功德莊嚴，彼佛世尊知其增上意樂，即便為說。由佛說故，即能成就廣大佛剎功德莊嚴，彼聞法已如說修行。</p>
<p>「又，舍利子！四者、菩薩於事於智而令清淨，遠離非法。云何事？云何智？於能緣、所緣，遠離聲聞、緣覺智故，名之為智；謂所聞法皆當修行，名之為事。</p>
<p>「又，舍利子！五者、菩薩知佛自性，知剎土自性。云何佛自性？云何剎土自性？佛及剎土唯有其名，知其名清淨，如是知故不生執著。如是，舍利子！是為菩薩成就五法，不退大願，獲隨意樂清淨佛剎。</p>
<p>「復次，舍利子！菩薩成就六法，速得阿耨多羅三藐三菩提，超越一切世間取淨佛剎。云何為六？一者、此菩薩為大施主而行捨施，所有愛樂戀著珍玩物等，而生愧恥悉能捨施，踊躍歡喜，作是思惟：『我行大施圓滿大乘，我當滿足無上菩提。』又作是念：『不應以斯少分而能獲得無上正覺。』如是思惟已，所有榮盛盡皆捨施，乃至身命應當捨施，況餘財產妻子男女而不施耶？何以故？舍利子！薩婆若者，謂何句義？舍利子！菩薩摩訶薩行菩薩行時，於自所有一切皆捨，以是義故，獲得菩提，名一切智。</p>
<p>「又，舍利子！二者、在家菩薩、出家菩薩，若安住淨戒律儀，設為活命終不毀犯淨戒學處所持律儀，要期功德迴向一切有情，成阿耨多羅三藐三菩提生大歡喜。我是持戒者，於淨戒律儀深生愛樂，晝夜專修梵行安樂，即佛法現前，與理相應得實相觀，住實相觀故得甚深忍，證深忍故即得正見，由正見故則正修行，由住正修行故厭惡三界，由厭三界故便生怖畏，由怖畏故即求出離，由懷出離見故作是念言：『我既有如是苦惱，一切有情亦應如是，我應為彼有情荷茲重擔，令彼獲得究竟安樂。』作於如是觀察之時即得大悲，既住大悲發大精進，猶如救於頭衣之燃不捨精進，即能獲得薩婆若智。</p>
<p>「又，舍利子！三者、菩薩應被忍辱甲冑，離於憍慢，得大忍力，若遇罵辱及捶打時，忍辱成就不生嗔恨。作是思惟：『假使有棒如蘇迷盧山，有人執持而見捶打，盡俱胝劫常見惡罵，而我不應起嗔恨心。何以故？彼諸有情未隨佛學，而我欲於佛菩薩學。是故若彼所有打罵，便能增長爾所大悲。我當為彼有情被弘誓甲冑，攝取有情令得解脫，離於生死入於涅槃，是故我今不應嗔恨。』若被如是忍辱甲冑，即能獲得十種成就。云何為十？一者、族姓成就。二者、財產成就。三者、眷屬成就。四者、色相成就。五者、捨施成就。六者、善友成就。七者、得聞正法成就。八者、如說修行成就。九者、臨命終時，得見諸佛承事成就。十者、既見佛已，生淨信心成就。舍利子！是為菩薩十種成就。</p>
<p>「又，舍利子！四者、菩薩發大精進堅固要期，成就善法，被於如是精進甲冑，作是思惟：『為一一有情盡未來際，於生死中次第修行諸精進行而不疲倦，以善要期。為一切有情，於爾所劫流轉生死，發是精進不捨有情。』舍利子！若有菩薩，以十方各如殑伽沙數世界滿中七寶，於念念中奉上如來，如是相續盡未來際。若有菩薩，內懷增上意樂住大悲心，以如是心被精進甲冑，而此功德復多於彼。舍利子！菩薩具此精進得十種功德。云何為十？一者、離凡愚行。二者、攝取佛行。三者、於生死中作過患想。四者、由此攝取大悲。五者、不退<span class='corr'>往</span>昔本願。六者、少諸疾病。七者、不違越三世諸如來故。八者、薄婬怒癡。九者、隨其所聞於名句文皆悉通達。十者、修行成就。舍利子！發精進者獲得如是十種功德。</p>
<p>「又，舍利子！五者、菩薩憶念諸佛世尊，由此心得專注觀於如來，常恒得定靜念成就。作是思惟：『我應行如來行，若心散動失念，則不能得殊勝之處所謂佛智，是故應當捨離心所攝受一切之物，亦捨一切利養恭敬、聚落城邑、飲食資生及諸親友，為欲利益諸有情故不捨有情，樂阿蘭若住寂靜處，獨行無侶如犀一角。』住阿蘭若寂靜處已起大慈心，初遍一方二三四方乃至十方，普遍有情住於慈心，住已則得名為住禪那者。舍利子！若有菩薩以一切樂具，於殑伽沙劫供養一切殑伽沙諸佛，及苾芻僧并諸眷屬。若有出家菩薩求於寂靜，往阿蘭若而行七步，如此福德甚多於彼。何以故？以能速得大菩提故。舍利子！樂於寂靜住禪那者，則能獲得十種功德。云何為十？一者、得念。二者、得慧。三者、得正修行。四者、堅志勇猛。五者、得迅疾辯。六者、得陀羅尼。七者、於生於死而得善巧。八者、於戒蘊等處而不動搖。九者、諸天奉事。十者、於他榮盛而不貪羨。舍利子！樂於寂靜住禪那者。獲得如是十種功德。</p>
<p>「又，舍利子！六者、菩薩善應了知慧所流出而作是念：『慧從何生？謂從淨戒律儀處生，而是慧者能令一切白法增長，是故菩薩應學一切世間智慧。』工巧呪術醫方，難作難成悉皆遍學，如是學已，復作是念：『而今此慧，不能證入離欲寂滅，亦復不能趣向神通及以正覺。非向沙門、非向婆羅門、非向涅槃，是故我今應更遍求法藥工巧，以如是慧令我得彼究竟寂滅。』而彼菩薩求諸法本，不見少法能起於法，以不見故住於寂滅，住寂滅故則無熱惱，無熱惱故了知生死，為於有情而作利益，令諸<span class='corr'>有</span>情滅除眾苦。舍利子！是為菩薩成就六法，不退大願，得隨意樂淨佛剎土。</p>
<p>「復次，舍利子！菩薩成就七法，不退大願，得隨所樂淨佛剎土。云何為七？一者、自己所有一切皆捨，所捨不可得故。二者、於戒不缺，不思惟戒故。三者、忍辱柔和，有情不可得故。四者、發起精進，於身口意不可得。<span class='corr'>故</span>五者、成就靜慮，不住靜慮故。六者、智慧圓滿，無分別故。七者、隨念諸佛，遠離相故。舍利子！菩薩如是成就七法，不退大願，獲得一切淨佛剎土種種莊嚴。</p>
<p>「復次，舍利子！菩薩成就八法，不退大願，得隨所樂淨佛剎土。云何為八？一者、心不嫉妬。二者、施莊嚴具。三者、其心廣大。四者、尊敬法師。五者、不行邪命。六者、平等惠施。七者、不自矜高。八者、不輕懱他。舍利子！是為菩薩成就八法，不退大願，得隨意樂淨佛剎土。</p>
<p>「復次，舍利子！菩薩成就九法，不退大願，得隨所樂淨佛剎土。云何為九？一者、具身律儀。二者、具語律儀。三者、具意律儀。四者、令貪欲衰謝。五者、令瞋恚衰謝。六者、令愚癡衰謝。七者、不行欺誑。八者、為堅固善友。九者、不輕慢善友。舍利子！菩薩如是成就九法，不退大願，得隨意樂淨佛剎土。</p>
<p>「復次，舍利子！菩薩成就十法，不退大願，得隨意樂淨佛剎土。云何為十？一者、菩薩執持妙花，詣如來所或窣堵波興供養時，作是願言：『如此妙花色香殊勝，見者欣悅。我成佛時，令我剎中種種妙花遍布其地，及眾寶樹周匝莊嚴，乃至燒香末香塗香，衣服飲食、寶蓋幢幡，金銀瑠璃、真珠車璩、珊瑚等寶，用奉獻時，亦應如是迴向佛剎功德莊嚴；菩薩應當住淨律儀，若住戒者隨心所願皆得成就。』</p>
<p>「復次，舍利子！二者、菩薩觀察自受樂時，作是願言：『兼他同受如是之樂。』是故菩薩成正覺時，其佛剎中所是有情，悉皆具足一向安樂。</p>
<p>「復次，舍利子！三者、菩薩不於他發不喜悅言辭，常出善巧語言。作如是願：『得菩提時，我佛剎中勿令有情聞不悅聲，常使得聞悅意之聲。』</p>
<p>「復次，舍利子！四者、菩薩常勸有情修十善道，所有善根共諸有情，迴向薩婆若智：『得菩提時，我佛剎中悉令成就十善業道。』</p>
<p>「復次，舍利子！五者、菩薩隨所至方眼所見者，有情男女童男童女，一切皆勸令修無上正等菩提，終不讚揚二乘果故。是故菩薩得菩提時，彼佛剎中所生有情，一切皆悉發於無上菩提之心，遠離聲聞緣覺之意，獲得如是清淨剎土，諸菩薩眾充滿其中。</p>
<p>「復次，舍利子！六者、菩薩於他利養終不遮斷，見他得利常生歡喜。是故菩薩得菩提時，彼佛剎中所是有情，受用資具恒無斷絕，獲得如是大法光明。</p>
<p>「復次，舍利子！七者、菩薩若見苾芻、苾芻尼有犯過者終不發揚，但自安住正法之中。是故菩薩得菩提時，彼佛剎中一切無有過失之聲。何以故？以彼大眾皆得清淨無過失法故。</p>
<p>「復次，舍利子！八者、菩薩樂法求法不生熱惱，凡所聞法正住修行。得菩提時，彼佛剎中，有情樂法皆無熱惱，如所聞法隨順修行。</p>
<p>「復次，舍利子！九者、菩薩以商佉鼓角絃管種種音樂，奉獻如來窣堵波時，以此善根迴向成就佛剎莊嚴。是故菩薩得菩提時，彼佛剎中百千音樂不鼓自鳴。</p>
<p>「復次，舍利子！十者、菩薩若見失念有情，作是願言：『令得正念。』是故菩薩得菩提時，彼佛剎中一切有情得禪悅食。</p>
<p>「舍利子！如是佛剎具足功德，設使如來辯才，或於一劫或過一劫，說不能盡。舍利子！然我今者隨諸菩薩之所樂欲，如是略說，令增上意樂者聞已趣向，當獲圓滿佛剎功德。</p>
<p>「復次，舍利子！菩薩成就三法，速得無上正等菩提，所求佛剎皆得成就。云何三法？一者、住不放逸。二者、如所聞法起正修行。三者、發殊勝大願。</p>
<p>「舍利子！若菩薩成就此三法者，速證無上正等菩提，隨其所樂淨佛剎土皆得圓滿。」</p>
<p>爾時具壽舍利子白佛言：「世尊！希有如來善說此法。世尊！由住不放逸故，獲得一切菩提分法，住正修行故得大菩提，以大願殊勝故成就佛剎。」</p>
<p>佛告舍利子：「如是，如是！如汝所說，由不放逸故得菩提分法，由住正修行故得大菩提，由發殊勝大願故得淨佛剎圓滿莊嚴。舍利子！如我往昔依勝願故，成如是剎。舍利子！我由<span class='corr'>住</span>不放逸故滿其本願，由正修行故得大菩提。舍利子！若但言說而不修行，尚不能至聲聞之地，何況能得無上菩提？是故，舍利子！菩薩應當要期真實，如說修行，於諸學處應如是學。」</p>
<p>爾時<span class='corr'>會</span>中四萬菩薩，從座而起，合掌向佛，異口同聲白言：「世尊！如佛所說，菩薩學處我當隨學，住不放逸成就修行，滿其大願嚴淨佛剎。如是之行我當行之，若諸菩薩隨其所願，我當滿足。」</p>
<p>爾時世尊熙怡微笑，時舍利子白佛言：「世尊！以何因緣現此微笑？」</p>
<p>佛告舍利子：「汝見此諸善男子作師子吼不？」</p>
<p>舍利子言：「唯然已見。」</p>
<p>佛言：「舍利子！此諸善男子過百千劫，各於異剎得阿耨多羅三藐三菩提，同號願莊嚴，亦如當來師子佛等，其國清淨與無量壽如來剎土不增不減，唯除壽量。」</p>
<p>舍利子言：「彼諸如來壽量幾何？」</p>
<p>佛言：「彼一一佛皆壽十劫。」</p>
<p>爾時師子勇猛雷音菩薩，即從座起，偏袒右肩右膝著地，合掌向佛，白言：「世尊！是文殊師利童真菩薩，諸佛如來常所稱讚。是文殊師利久如當得無上菩提？所得佛剎當復云何？」</p>
<p>佛告師子勇猛雷音菩薩摩訶薩言：「善男子！汝當自問文殊師利童真菩薩。」</p>
<p>師子勇猛雷音菩薩，問文殊師利言：「汝於何時當得阿耨多羅三藐三菩提？」</p>
<p>答言：「善男子！汝何不問我云何住於無上菩提？而乃問我成菩提也？何以故？我於菩提尚猶不住，云何令我證菩提耶？菩提之法不住不證，而我云何有所證住？」</p>
<p>師子勇猛言：「文殊師利！汝豈不為利一切有情證菩提耶？」</p>
<p>答言：「不也！善男子！何以故？有情不可得故。若有情可得，我當為彼有情證於菩提而住菩提。有情壽命及補特伽羅皆無所有，是故我今不住菩提亦不退轉。」</p>
<p>師子勇猛言：「文殊師利！汝豈不住於佛法耶？」</p>
<p>「不也！善男子！一切諸法住於佛法，凡所有法，無漏無際無相無形，是故佛住於如；如佛所住，一切諸法亦復如是。」</p>
<p>師子勇猛復言：「善男子！今汝所言，我不住於佛法。我今當問如是之義，應當忍許而為我說。」</p>
<p>答言：「善男子！於意云何？為色求菩提耶？為色本性、為色如如、為色自性、為色空性、為色遠離、為色法性，求菩提耶？善男子！於意云何？若色是菩提，色豈證菩提耶？色本性、色如如、色自性、色空性、色遠離、色法性，證菩提耶？」</p>
<p>答言：「不也！文殊師利！色不求菩提，菩提無色、本性無色、如如無色、自性無色、空性無色、遠離無色、法性無色，而證菩提，乃至廣說色法性亦不證菩提。」</p>
<p>文殊師利言：「善男子！於意云何？受、想、行、識求菩提耶？善男子！受、想、行、識證菩提耶？乃至識法性證菩提耶？」</p>
<p>答言：「不也！文殊師利！受、想、行、識不求菩提、不證菩提，乃至識法性，不求菩提、不證菩提。」</p>
<p>文殊師利言：「善男子！於意云何？離於五蘊，有我我所施設耶？」</p>
<p>答言：「不也！」</p>
<p>文殊師利言：「善男子！云何二法而證菩提？」</p>
<p>師子勇猛言：「文殊師利！初發心菩薩聞如是語，對文殊師利皆生驚怖，以文殊師利此語便為定量。此諸菩薩而作是言：『我不求菩提、不證菩提。』」</p>
<p>文殊師利言：「善男子！一切諸法無有驚怖，於實際中亦無驚怖，佛為無驚怖者而演說法，若驚怖者彼則生厭；若生厭者，彼則離欲；若離欲者，彼則解脫；若解脫者，則無菩提；若無菩提，是則不著；彼若無著，是則無去；若無有去，是則無來；若無有來，則無願求；若無願求，則無所求；若無所求，則不退轉；若不退轉，從何而退？從我執退耶？從有情壽命及補特伽羅若斷若常取相分別而生退耶？彼若退轉，無退轉者云何而退？從空性、無相、無願、實際及諸佛法退耶？從何佛法而退轉耶？謂不離佛法不究竟佛法，無所觀無所出入，無所行亦無表示，唯有其名，空、無生無滅、無去無來，遠離清淨雜染，無塵離塵、不平不等，遠離作意，無盡無執著，無等無非等，是為佛法。善男子！所有佛法此法無法。何以故？其處不可得故。若如是佛法生者，善男子！新發意菩薩聞此說已心生驚怖，速證菩提；若不驚怖，不證菩提。」</p>
<p>師子勇猛言：「文殊師利！云何如是密意而說？」</p>
<p>答言：「善男子！若驚怖、若分別，彼等咸皆證於菩提。如是發心、若不發心，為於正覺所求之者，皆證菩提。復次，不發心者彼不得菩提，亦不思惟，彼菩提心實無所得，亦不分別，若不分別不證正覺。以何因緣不證正覺？彼不得菩提，亦不證菩提。何以故？善男子！虛空界豈證菩提耶？」</p>
<p>答言：「不也。」</p>
<p>文殊師利言：「善男子！如來豈不說一切法同虛空耶？」</p>
<p>答言：「如是，如是！文殊師利！言如虛空，菩提亦爾；如菩提，虛空亦然。虛空菩提無二無別。若菩薩知此平等，則無所知，亦無不知。」</p>
<p>說此法時，一萬四千苾芻盡諸有漏心得解脫；十二那庾多苾芻遠塵離垢，於諸法中得法眼淨；九萬六千有情，昔未曾發無上菩提之心，今皆已發；五萬菩薩得無生法忍。</p>
<p>爾時師子勇猛雷音菩薩白文殊師利言：「汝發無上菩提心來，為幾時耶？」</p>
<p>文殊師利言：「止！善男子！莫於無生法中而起分別。善男子！若有作如是言：『我發菩提心，我為菩提行。』彼等是大邪見者。善男子！我不見彼心為菩提發故，我以心不可見故，是故不為菩提發心。」</p>
<p>師子勇猛言：「文殊師利！是何句義？」</p>
<p>文殊師利言：「善男子！若無所見是名平等，如向所說。」</p>
<p>師子勇猛言：「文殊師利！云何名為平等？」</p>
<p>「善男子！平等者無種種相，由此平等說一切法一味，一味者說一性，說一性者寂靜性，則無雜染亦無清淨。如是說法，不斷不常、不生不滅，無我無攝受、不取不捨；如是說法，說已無所思亦無所分別。善男子！於此平等法中起修行智，名為平等。復次，善男子！菩薩入於如是法性，不見異不見一，名為平等。其平等者離不平等，於不平等中及以平等，本來清淨。」</p>
<p>爾時師子勇猛雷音菩薩白佛言：「世尊！今文殊師利不肯自說我於無上菩提發心遠近，大眾皆欲樂聞。」</p>
<p>佛言：「善男子！文殊師利是甚深忍者，乃至甚深忍亦不可得，菩提不可得，心亦不可得，以心不可得故，是故不說發心遠近。善男子！汝應善聽，我今當說。文殊師利童真菩薩，久已發於無上菩提之心。善男子！過去久遠過七十萬阿僧企耶百千殑伽沙劫，彼時有佛，號雷音如來、應、正等覺、明行足、善逝、世間解、無上士、調御丈夫、天人師、佛、世尊，出現于世，在於東方去此過七十二那庾多佛剎，有世界名無生，彼雷音如來於中說法，諸聲聞眾有八十四俱胝那庾多，諸菩薩眾二倍過前。</p>
<p>「善男子！彼時有王名曰虛空，七寶具足，王四天下，正法理化為法輪王。善男子！彼虛空王，於雷音如來會中，八萬四千歲以種種樂具衣服飲食宮殿臺觀，僮僕給侍一一殊妙，恭敬供養承事雷音如來及諸菩薩聲聞大眾，其王親族、中宮綵女、王子大臣，唯務供養餘無所作，雖經多歲初無疲倦，過八萬四千歲後，其王是時獨居無侶，作是思惟：『我已積集無量善根，我今迴向如是善根欲求何願？為求帝釋？為梵王耶？為轉輪聖王耶？為求聲聞、緣覺耶？』善男子！彼虛空王作是念已，空中諸天告言：『大王！止！止！勿起如是下劣之心。何以故？王之所集福聚甚多，大王應發無上菩提之心。』善男子！時虛空王聞是語已，歡喜念言：『我今於此決定不退。何以故？天知我心而來告我。』</p>
<p>「善男子！爾時虛空王即與八十俱胝那庾多百千有情，往詣雷音如來所，頂禮雙足右遶七匝退坐一面。又，善男子！彼虛空王向雷音如來合掌說伽他曰：</p>

<div class="lg regular" style="margin-left:0em;"><div class='lg-row'>「『我問最勝法，　唯願人尊說。</div>
<div class='lg-row'>云何得最勝，　丈夫人中尊？</div>
<div class='lg-row'>對於世尊前，　我以廣供養，</div>
<div class='lg-row'>以心無所依，　未曾發迴向。</div>
<div class='lg-row'>獨處生是念，　一緣繫此心：</div>
<div class='lg-row'>「已作廣大福，　云何而迴向？</div>
<div class='lg-row'>為求於釋梵，　及以轉輪王？</div>
<div class='lg-row'>為求於聲聞，　并及於緣覺？」</div>
<div class='lg-row'>心中作是念，　諸天告我言：</div>
<div class='lg-row'>「若發下劣心，　其福當損壞，</div>
<div class='lg-row'>大王發勝願，　作諸有情利，</div>
<div class='lg-row'>為度世間故，　應發菩提心。」』</div>
<div class='lg-row'>我問於遍覺，　諸法自在者：</div>
<div class='lg-row'>『云何發是心，　成於等正覺？</div>
<div class='lg-row'>以何獲此處，　為我而顯示，</div>
<div class='lg-row'>應發菩提念，　等同於牟尼？』</div>
<div class='lg-row'>從空聞是語，　故白於如來。</div>
<div class='lg-row'>『大王汝當知，　我今次第說，</div>
<div class='lg-row'>諸法屬因緣，　樂欲為根本，</div>
<div class='lg-row'>如彼所希願，　獲果亦如是。</div>
<div class='lg-row'>我昔於過去，　亦曾發此心，</div>
<div class='lg-row'>利益諸有情，　發如是勝願，</div>
<div class='lg-row'>由彼勝願故，　而獲殊勝果，</div>
<div class='lg-row'>我證大菩提，　滿足勝希願。</div>
<div class='lg-row'>大王應勇猛，　當發如是心，</div>
<div class='lg-row'>而行此妙行，　汝必成正覺。』</div>
<div class='lg-row'>從佛聞是語，　其王大歡喜，</div>
<div class='lg-row'>而作師子吼，　世間皆振動：</div>
<div class='lg-row'>『乃至本初際，　及盡生死邊，</div>
<div class='lg-row'>利益諸有情，　我行無邊行。</div>
<div class='lg-row'>對於大眾前，　我發菩提心，</div>
<div class='lg-row'>誓度諸群生，　皆離於眾苦。</div>
<div class='lg-row'>願從今已後，　若我有染污，</div>
<div class='lg-row'>瞋恚嫉妬心，　并我慢貪愛，</div>
<div class='lg-row'>是欺誑十方，　及現在諸佛。</div>
<div class='lg-row'>從此而已後，　乃至證菩提，</div>
<div class='lg-row'>誓行於梵行，　我捨貪欲罪，</div>
<div class='lg-row'>隨佛而修學，　淨戒柔和忍，</div>
<div class='lg-row'>不以怱遽心，　速求成正覺。</div>
<div class='lg-row'>我盡未來際，　於一一有情，</div>
<div class='lg-row'>淨於佛剎土，　無量不思議，</div>
<div class='lg-row'>稱揚彼名號，　普聞十方國，</div>
<div class='lg-row'>我今自授記，　成佛不應疑。</div>
<div class='lg-row'>對於導師前，　我淨於意業，</div>
<div class='lg-row'>及淨於身業，　乃至於語業，</div>
<div class='lg-row'>悉皆令清淨，　不應起不善，</div>
<div class='lg-row'>以我真實行，　得佛利世間。</div>
<div class='lg-row'>由斯誠實言，　地當六種動，</div>
<div class='lg-row'>我若不實語，　四大互遷易。</div>
<div class='lg-row'>以言誠實故，　當有諸音樂，</div>
<div class='lg-row'>空中而自奏。　以我實無矯，</div>
<div class='lg-row'>亦無諸結使，　以斯誠實故，</div>
<div class='lg-row'>願雨天妙花。』　由說不妄語，</div>
<div class='lg-row'>真實<span class='corr'>警</span>覺故，　於十方無量，</div>
<div class='lg-row'>俱胝剎振動。　剎那於虛空，</div>
<div class='lg-row'>俱胝音樂奏，　雨妙曼陀花，</div>
<div class='lg-row'>高七迷盧山。　二十俱胝人，</div>
<div class='lg-row'>隨彼王而學，　皆出微妙音：</div>
<div class='lg-row'>『我等當成佛。』　如二十俱胝，</div>
<div class='lg-row'>一切人亦爾，　學王求正覺。</div>
</div><p>「善男子！彼時虛空王者莫作異觀，今文殊師利童真菩薩是也！童真菩薩當彼之時為虛空王，過七十萬阿僧企耶百千殑伽沙劫，最初發於菩提之心，又過六十殑伽沙劫，得無生法忍，從此已後滿足十地具足十力，亦滿一切如來之地，亦滿足一切佛法，亦不曾於一念起如是心：『我證無上正等菩提。』</p>
<p>「復次，善男子！彼時二十俱胝人同與<span class='corr'>彼</span>王，於雷音如來所發菩提心者，皆已證於無上菩提、轉不退法輪，為阿僧祇有情而作佛事，作佛事已，以佛涅槃而般涅槃。彼等皆是文殊師利之所勸發，於施戒忍進定及慧悉皆次第承事，彼等諸佛所有教法皆悉護持。餘有一佛在此下方，過四十殑伽沙佛土，世界名地，佛號地天，壽命無量，今現住世，有無量聲聞之所圍繞。」</p>
<p>說此文殊師利往昔事，時眾中七千有情，皆發無上正等大菩提心。</p>

<p class='juan'>大聖文殊師利菩薩佛剎功德莊嚴經卷中</p></div>
</div><!-- end of div[@id='body'] -->
</body></html>