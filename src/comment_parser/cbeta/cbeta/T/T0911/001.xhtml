<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建立曼荼羅及揀擇地法</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 911
<p class='juan'><a id='mulu1' />建立曼荼羅及揀擇地法</p><p class="byline">上都大興善寺沙門</p><p class="byline">慧琳依諸大乘經集</p>
<div class='div-jing'><p>謹案《蘇悉地》、《蘇婆呼》、《玉呬耶》、《大毘盧遮那成佛》等經，略集揀擇地建立曼荼羅法。修真言者依祕密教持誦諸尊真言，求世間、出世間二種成就者，先發不退大菩提心；求入諸佛海會大曼荼羅；從阿闍梨受菩提心戒。得灌頂已，稟學三密相應修行儀軌；晝夜依時如法念誦；身語意業常與法俱；遠離攀緣妄情散亂；常觀諸法實相清淨圓明；深入瑜伽妙三摩地；善通理事離相修行；從灌頂阿闍梨親受法要；明閑教中開遮方便。</p>
<p>如是之人方可建立諸曼荼羅利益自他，求一切悉地決定成就。若不具如上諸緣，不從明師親受其法，不閑教意，不可造次趣然建立，非但觕動靈祇不安，抑亦自招其咎。</p>
<p>此教乃是一切如來瑜伽祕要，三摩地門密供養儀，內心自修甚深方便普賢願行，意趣簡妙近而難知，雖約事相而明運以瑜伽妙觀，凡所施為無非佛事，明智君子善擇所師，勿教我慢之流。不從師學尋文臆斷取相滯名，殊不知瑜伽深旨，迷惑之甚也。此法大教雖即具明，修行者卒難尋檢，又不明先後次第，今故纂集以傳諸未悟，惟博學通人更為詳定。</p>
<p>《蘇婆呼經》云：「行者若欲持誦真言速成就者，應於諸佛曾所住處，或於菩薩、緣覺、聲聞所住之處作曼荼羅速得成就。」</p>
<p>《蘇悉地經》云：「若求上品悉地，應於如來八大塔處、菩薩生處、修苦行處、高山頂上、海島名山、大海岸上、深山谷中、舍利塔前、有形勢處、自愛樂處、多花菓處、大林藪中、大龍池邊、大河潭上、清淨泉池、無憒閙處、大湫岸邊、深山蘭若多香木處、逈獨大樹影不移處、多聖跡處。如是等處名為最勝，力能成就上等悉地。</p>
<p>「若於大蓮華池、大河洲渚、深巖窟中、花園林中、足乳木處、往昔菩薩所遊履處、清淨蘭若多泉池處、無苦寒處、無苦熱處、逈獨高臺無諸猛獸多麋鹿處、山腹有水無人到處、吉祥軟草遍布地處、大河岸上、清淨伽藍大佛殿中、或林木茂盛多花果處、周匝有水土餘賸處、國土人盛多慈悲處、城邑聚落多人信敬奉佛教處、往昔曾經轉法輪處、或自所居宅舍清淨之處。如是等處名為殊勝，力能成就吉祥、增福、息災、敬愛等中品悉地。</p>
<p>「若於曠野、神靈所居大塚墓間、尸陀林中最高山頂、諸大靈山執金剛前、大龍池邊、諸天祠中、大神廟中祠大祓處、阿修羅窟諸仙洞中、大陂大澤十字大路、大衢道邊、山巖龍窟、大盤石上、佛塔處、土地有靈多聖跡處。如是等處，力能成就金剛部法，辟除鬼魅損壞怨敵摧伏天龍諸曼荼羅等速得成就。」</p>
<p>《玉呬耶經》云：「於巖崛中、及山頂上先所淨地，及於窟上、或於楹上、并與石上、或制底邊、佛塔中，及於河潭上、近河洲渚。如是之處作曼荼羅者，不須掘地及以治打，勿疑高下不平等過，隨其地勢拂治灑水，手按其地及誦真言即成清淨；或於作曼荼羅處有其地過不得除者，但以真言加持而作清淨亦通持誦。若為急速之事作曼荼羅及作辟除鬼魅所著并與自身灌頂，作曼荼羅者勿須細揀其地隨宜而作。都以枳里枳羅忿怒無對真言持誦香水先灑其地，及灑牛五淨以為淨地。」</p>
<p>又云：「其地處所下濕有水，即於其上密布淨板，如法加持塗拭清淨作曼荼羅亦得成就。」</p>
<p>又云：「淨地之法：七日已前往於其處，如法護身及護弟子，供養地神及護其地，方起穿掘除去地過。若不去其地過而作法者必難成就。是故當須除其地中骨石、灰炭、樹根、蟲窠、髑髏、毛髮及瓦礫等，盡去令淨。應當細擣所掘之土還填其處打令堅實，復以牛液及諸香水散灑。令潤澤已還打，極令平正猶如手掌，即以香水調瞿摩夷，從東北角右旋而塗。復於曼荼羅中心穿一小坑，持誦五種穀及五種寶、五種香、五種藥安於坑中築令平正。如是置寶及淨治已，次應當作受持地法。三日已前各用本部辨事真言持誦香水，於日沒時用灑其地，以右手按地持誦曼荼羅主真言以受持，此名受持地法也。」</p>
<p>　已上《蘇悉地》中說。</p>
<p>又《毘盧遮那經》中云：「祕密主！彼揀擇地，除去礫石、碎瓦、破器、髑髏、毛髮、糠糟、灰炭、刺骨、朽木等，及蟲蟻、蜣蜋、毒螫之類，離如是諸過，遇良日晨定日時分，宿直諸執皆悉相應，於食前時值吉祥相，先為一切如來作禮，以如是偈驚發地神，偈曰：</p>

<div class="lg regular" style="margin-left:2em;"><div class='lg-row'>「『汝天親護者，　於諸佛導師；</div>
<div class='lg-row'>修行殊勝行，　淨地波羅蜜。</div>
<div class='lg-row'>如破魔軍眾，　釋師子救世；</div>
<div class='lg-row'>我亦降伏魔，　我畫曼荼羅。』</div>
</div><p>「阿闍梨應誦梵本，彼應長跪舒右手按地頻誦此偈，以塗香花等供養諸佛、菩薩及以地神。如是供養已，修行者須應歸命一切如來然後治地，如其次第當具眾德。」</p>
<p>又云：「祕密主！如是所說處所中，隨在一地治令堅固，取未至地瞿摩夷及瞿模怛羅<span class='note-inline'>(二合)</span>和合塗之，次以香水真言灑淨。」即說真言曰：</p>
<p class="dharani">namaḥsamantabuddhānaṃ<img src='../images/SD-D7C4.gif' />apratisarme<img src='../images/SD-D7C4.gif' />gaganasame<img src='../images/SD-D7C4.gif' />samantānugateprakyativiśūddhe<img src='../images/SD-D7C4.gif' />dharmadhātuviśūdhani<img src='../images/SD-D7C4.gif' />svāhā<img src='../images/SD-D9C6.gif' /></p>
<p>此真言加持香水始終用，按諸經說次第如上，今修行者師受相傳不無委細。</p>
<p>凡欲建立曼荼羅先擇其地，自量本所求願，擇取相應之處，先須從師稟受加持之法，心無疑滯，然後善擇其時，取良日吉辰方可建立。七日已前掃灑塗拭，用前真言加持香水遍灑令淨，至日暮時燒香散花敷新淨物，或布荷葉隨其力分。所有香花、飲食、燈明、閼伽等供賢聖及以地神作請地法。修行者著新淨衣，屏去餘人獨入置曼荼羅處。若是露地應以縵幕圍繞或隨時遮閉，各依本部修行真言次第密加持自身，面向東方手執香爐誦啟請偈，曰：</p>
<p>　出《毘盧舍那經》文</p>

<div class="lg regular" style="margin-left:1em;"><div class='lg-row'>「諸佛慈悲者，　存念我等故；</div>
<div class='lg-row'>明日受持地，　并佛子當降。」</div>
</div><p>經文雖爾，言約義隱闕請地神句，今以後偈相傳與前意不異，文備義顯，二偈總通取捨隨意。偈曰：</p>

<div class="lg regular" style="margin-left:1em;"><div class='lg-row'>「諸佛慈悲有情者，　唯願存念於我等；</div>
<div class='lg-row'>我今請白諸賢聖，　堅牢地天并眷屬。</div>
<div class='lg-row'>一切如來及佛子，　不捨悲願悉降臨；</div>
<div class='lg-row'>我受此地求成就，　為作證明加護我。」</div>
</div><p>誦三遍或七遍，若能誦得梵本最善。梵云云。</p>
<p>如是慇懃奉請已，心想聖眾悉皆雲集，即觀大日如來自性清淨身周遍法界，十方三世一切如來亦復如是。想自身如金剛薩埵菩薩！於一切如來前，以清淨三業至誠禮敬。作此禮已便即雙膝長跪，以定手執金剛杵當心直竪，以慧手舒五輪平掌按地，誦前經中驚發地神偈七遍。每誦一遍一按於地，又誦地天真言百八遍。真言曰：</p>
<p class="dharani">namaḥsamantabuddhānāṃ<img src='../images/SD-D7C4.gif' />pṛthivyaisvāhā<img src='../images/SD-D9C6.gif' /></p>
<p>心想地神猶如天女眾寶莊嚴，與無量眷屬各捧寶瓶，及持香花從地涌出，憶本誓願不敢違佛教命來此證明。又誦如來慈護真言一百八遍饒益地神。慈護真言曰：</p>
<p class="dharani">「oṃ　bu　ddha　mai　tri　va　jra　ra　唵　沒　馱　每(引)　怛哩(二合)　縛　日羅(二合)　羅　kṣa　hūṃ　svā　hā　</p>
乞灑(二合)　憾　娑婆　訶」　<p>修行者至誠焚香啟告賢聖及以地神言：「仰啟一切如來、諸大菩薩、緣覺、聲聞、五類諸天、堅牢地神、及此處靈祇等，我某甲依持明藏教受，持某尊真言為求無上菩提<span class='note-inline'>(若求別事一一具陳)</span>，欲於此地建立曼荼羅精修念誦，我所求事願速成就。唯願地神憶本所願，許我建立曼荼羅護助於我，勿令天魔及惡鬼神作諸障難。如本師釋迦如來坐菩提樹降伏眾魔，我今亦爾。若有障難願諸佛菩薩示其先相，令我自辨善惡之肇。唯願本尊及諸明王護念於我，勿使鬼神乍現其相誑惑於我，若無障難願見吉祥殊勝境界。」</p>
<p>如是啟告已，便於置壇處西邊如法護身靜然安坐，誦本所持真言一千八遍。若真言文廣者應隨自力或誦一百八遍，下至誦三七、五七遍，離諸思想一心正念，即於其處右脇面東南首，舉身如師子王寂靜安眠取其境界。若先來寢息處清淨者，隨自意樂亦通，不必要須此處，但一心專注觀菩提心月輪了了分明；又於菩提心中觀一如意寶珠，內外分明徹心無異想，便即睡眠。若先學禪寂之人，必須但臆但寂其心，如前入觀觀如意寶，所有成不成相悉於心鏡中現。若先相不善不應建立，若強作者恐招自損；若先相善者方可建立。</p>
<p>明日，即於所置壇處當中掘之，須方一肘深亦一肘，簡去瓦石却填土築，令平正驗其虛實。若却填纔滿，土無餘䞉，其地為中，求事小成無廣大力；若却填不滿，土少不足，其地為下，虛怯不堪求事難成；若填滿土䞉，其地吉祥，求事速成有大力用。</p>
<p>又須嘗其土味辨其善惡。土味苦澁及以臭穢，其地不堪；其味酸醎或有辛辣，當知其地只堪建立金剛部中推壞曼荼羅，不堪成就吉祥等法；其味淡薄無諸惡味，此處和善性兼緩慢久乃成就；若土味甘美及香氣最為殊勝，能成一切最上悉地大曼荼羅。</p>
<p>又須觀其土色與所求事相應方可建立。其土白色與息災成就相應；土若黃色堪為增益；土若青黑唯堪降伏；土若赤色即與鉤召、敬愛相應。餘如《蘇悉地》中廣說。</p>
<p>修行者如前觀其境界及土虛實、色味、善惡已，若如前說皆悉相應堪建立者，即以不動尊母捺羅<span class='note-inline'>(二合)</span>真言一百八遍加護其地，然後總掘。不動尊真言曰：</p>
<p class="dharani">namaḥsamantavajraṇaṃ<img src='../images/SD-D7C4.gif' />caṇḍamahāroṣaṇa<img src='../images/SD-D7C4.gif' />sphaṭyahūṃtraṭ<img src='../images/SD-D7C4.gif' />hāṃtraṭ</p>
<p>掘地意者恐地中有穢物，如前所說灰炭、髑髏、蟲窠、樹根、毒螫之類，或有古墓、伏屍。若惡物苦多不堪建立，應當捨棄更求勝處；若無此過，但掘深一肘二肘或深三肘，其土運出細打揀擇；若穿至地床未曾掘處，知地必淨心復不疑，不論深淺即不須掘；若土色有雜不相似者亦須除去，別取河岸淨土替之，如法填治，每填土一重即以加持香水一灑，乃至填滿皆如是作。填土滿已築令堅實平如鏡面。</p>
<p>其屋舍或經多年曾被烟熏不清淨者，應當泥拭極令清淨，或以香水淨土遍塗屋舍及以牆壁極令清淨；屋若新淨但以香水真言加持遍灑即成清淨。</p>
<p>若欲起壇不用築土為之，乾已必當破裂即不吉祥。應先一月、兩月已前於清淨處取好淨土，以加持香水和泥作墼，一如塼不曬曝令乾，勿使鷄、犬、人、畜履踐污穢。曝極乾已即用此墼平布作壇，取求事人肘指之量，制作方壇大小準教。六肘已下壇高四指，十二肘已下量高八指，十二肘已上準此增加但一重，平正更無層級，皆於東北隅稍令墊下。如法平塗及四邊地乾已，即五寶、五藥等安置壇中。五寶者所謂：金、銀、真珠、瑟瑟、頗梨。是為五種寶也。</p>
<p>又取五種藥。所謂：娑賀揖囉、娑賀禰縛、建吒迦哩、儗<span class='note-inline'>(霓以反)</span>哩羯囉拏<span class='note-inline'>(二合)</span>、勿哩<span class='note-inline'>(二合)</span>賀底。當於外國估客處求覓。若無此藥，即以唐國所出靈藥替之。所謂：赤箭、人參、伏苓、石昌蒲、天門冬。</p>
<p>又取五種穀子，所謂：稻穀、大麥、小麥、菉豆、胡麻。</p>
<p>又取五種香，所謂：檀香、沈香、丁香、欝金香、龍腦香。</p>
<p>已上寶、穀、香、藥等，各取小許共置一瓷合中，或於瓷瓶中或金銀器中盛之，以地天真言加持一百八遍埋於壇中心勿令人知。</p>
<p>當曼荼羅主位下埿平乾已，又土砂塗，如前遍塗極令細滑，待乾即以香水調瞿摩夷瀘灑令淨，加持諸香末以無能勝明王真言，或以大輪金剛真言加持一百八遍。無能勝真言曰：</p>
<p class="dharani">「那莫　三<span class='note-inline'>(去)</span>滿多　母馱<span class='note-inline'>(引)</span>南　唵　戶嚕　戶嚕　戰拏哩麼<span class='note-inline'>(鼻音引)</span>蹬儗<span class='note-inline'>(霓以反)</span>　娑嚩<span class='note-inline'>(二合)</span>賀」</p>
<p>先塗壇上，次塗四邊，皆從東北角右旋塗拭，又即以塗地真言加持隨塗誦。塗地真言曰：</p>
<p class="dharani">「唵　迦囉<span class='note-inline'>(引)</span>黎<span class='note-inline'>(一)</span>　摩賀<span class='note-inline'>(引)</span>　迦羅<span class='note-inline'>(引)</span>黎　娑嚩<span class='note-inline'>(二合)</span>賀<span class='note-inline'>(二)</span>」</p>
<p>如是數數頻塗三五遍，即用蓮子草揩摩，或取蜀葵葉和小許墨汁并擣香茅草相和。如法揩摩一兩遍已，承濕掃令光淨如法。正掃之時誦掃地真言，曰：</p>
<p class="dharani">「唵　賀羅　賀羅　羅祖<span class='note-inline'>(鏃固反)</span>仡羅<span class='note-inline'>(二合)</span>　賀羅拏<span class='note-inline'>(鼻音引)</span>野　娑嚩<span class='note-inline'>(二合引)</span>賀<span class='note-inline'>(引)</span>」</p>
<p>既塗拭已燒香散花，誦無動明王真言千遍，辟除障者加護其處，手捧香爐至誠啟告，即住大日如來觀，觀菩提心分明顯現。</p>
<p>於心月輪中觀「阿」字，白色放大光明照無邊界，便連誦「阿」字真言。一氣盡力如是連誦，或一息三息乃至心得相應，離一切分別入於清淨法界然後可止，即結金剛輪印及誦真言加持自身及以壇上。此印從淨法界體建立如是大曼荼羅，然後依教分布聖位廣略隨意，或置一位，或安五位；或安九位；或十七位乃至二十九、三十七等，無量無邊種種差別，一一皆依本教建立。凡分布聖位皆從心向外，展轉相從三分減一，此即都說建立曼荼羅法，大綱如此願例可知也。</p>
<p>或有密從阿闍梨傳受祕法，從心建立以智火燒除一切妄分別成淨法界，於法界中次第如法一一安布，乃至無量種種殊勝廣大佛事。此乃心契祕傳，苟非其人道不虛授，豈可形於翰墨悉者也。</p>
<p>琳雖不才，略陳小分，大意萬不書一，惟達學通人照見其事也。</p>
</div>
<p class='juan'>建立壇法</p>
<div class='div-w'><p>靈雲校本云：貞享四年中春廿夕一校了。</p>
<p>　　　　　　　　　　　淨嚴<span class='note-inline'>(四十九載)</span></p>
</div>
</div><!-- end of div[@id='body'] -->
</body></html>