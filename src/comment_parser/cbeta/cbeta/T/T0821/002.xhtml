<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣如來祕密藏經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />大方廣如來祕密藏經卷下</p><p class="byline">失譯人名附三秦錄</p><p>「善男子！菩薩有四障法，應當覺知。何等四？毀謗正法、祕悋惜法、懷增上慢、修無色定。是為四。」而說頌曰：</p>

<div class="lg regular" style="margin-left:1em;"><div class='lg-row'>「菩提心有四，　說示名障礙；</div>
<div class='lg-row'>菩薩應覺知，　應數數遠離。</div>
<div class='lg-row'>毀<span class='corr'>謗</span>於正法，　多聞懷悋惜；</div>
<div class='lg-row'>增上慢貢高，　不善起禪定。</div>
<div class='lg-row'>是故護正法，　聞已廣流布；</div>
<div class='lg-row'>捨慢無貢高，　遠離不禪定。</div>
</div><p>「善男子！菩薩有四法，所造速疾。何等四？所作以智不以憍慢；所有善根迴向菩提不趣下乘；一切諸趣不生染著，若生染著一向專為化於眾生；晝夜三時常修三分，滅過惡業、未來不造。是為四。」而說頌曰：</p>

<div class="lg regular" style="margin-left:1em;"><div class='lg-row'>「所造以智不以慢，　迴善上道非下<span class='corr'>乘</span>；</div>
<div class='lg-row'>慧者不信於諸有，　發心為利諸眾生。</div>
<div class='lg-row'>晝日三時夜亦爾！　三分悔過滅先惡；</div>
<div class='lg-row'>不造眾惡集諸善，　慧者如是集善業。</div>
</div><p>「善男子！菩薩有四法極好。何等四？不自稱舉、不輕於他、遠離諸惡、捨除諸慢。是為四。」而說頌曰：</p>

<div class="lg regular" style="margin-left:1em;"><div class='lg-row'>「不自稱舉不輕他，　所造諸惡悔不作；</div>
<div class='lg-row'>不生憍慢及慢慢，　其心端直修善行。</div>
</div><p>「善男子！菩薩有二法，端直速疾。何等二？若有所問如實而答、先所見事無所覆藏。是為二。」而說頌曰：</p>

<div class="lg regular" style="margin-left:1em;"><div class='lg-row'>「如問而演說，　不藏先所見；</div>
<div class='lg-row'>寧捨於身命，　終不說妄語。</div>
<div class='lg-row'>正直於是法，　是為賢善根；</div>
<div class='lg-row'>彼得於質直，　疾覺勝菩提。</div>
</div><p>「善男子！菩薩有二法，無有諂偽。何等二？雖多獲利不欲歎德、不得利養不自稱舉。是為二。」而說頌曰：</p>

<div class="lg regular" style="margin-left:1em;"><div class='lg-row'>「雖多獲利養，　不歎示己德；</div>
<div class='lg-row'>大智所不欲，　是不諂者得。</div>
<div class='lg-row'>設不得利養，　此是我本業；</div>
<div class='lg-row'>不欲他有過，　勿令彼業熟。</div>
</div><p>「善男子！菩薩有二法，不望他報。何等二？我應當利一切眾生，非諸眾生而利於我；我當覺知而為菩提。是為二。」而說頌曰：</p>

<div class="lg regular" style="margin-left:1em;"><div class='lg-row'>「我應利眾生，　我荷擔彼等；</div>
<div class='lg-row'>我求無為道，　不觀望他報。</div>
<div class='lg-row'>我不求有為，　我求無為道；</div>
<div class='lg-row'>我攝護世間，　不望報得道。</div>
</div><p>「善男子！菩薩有二法，作於不作。何等二？不知恩者而常供給、於知恩者作於重任。是為二。」而說頌曰：</p>

<div class="lg regular" style="margin-left:1em;"><div class='lg-row'>「不知恩眾生，　於彼不望報；</div>
<div class='lg-row'>諸陰、界、入等，　皆為作菩提。</div>
</div><p>「善男子！菩薩有二法，是所應處。何等二？常值諸佛、亦常值遇菩薩乘者。是為二。」而說頌曰：</p>

<div class="lg regular" style="margin-left:1em;"><div class='lg-row'>「二種所應處，　是處增名稱；</div>
<div class='lg-row'>得值諸如來，　菩薩所識知。</div>
</div><p>「善男子！菩薩有二法所不應修。何等二？不與願行聲聞乘者而共同止；不驚畏諸有，獨處宴默。是為二。」而說頌曰：</p>

<div class="lg regular" style="margin-left:1em;"><div class='lg-row'>「不與修行者，　而共同止住；</div>
<div class='lg-row'>不驚畏諸趣，　依止宴寂處。</div>
</div><p>「善男子！是名初入如來密藏根本句也。菩薩若入是初根本句，是菩薩能成就如來祕密藏法。」</p>
<p>世尊說入如來密藏初句法時，六萬眾生及天與人發於無上正真道心，十千菩薩得無生法忍，五百比丘不受諸法、永盡諸漏、心得解脫。</p>
<p>時此三千大千世界，六種震動大光普照，人天伎樂不鼓自鳴，人、天、阿修羅等，同聲三唱作如是言：「其有眾生得聞於是如來密藏法快得善利，若有書寫、受持、讀誦，如說修行，是等眾生皆當不失如是如來祕密藏法。」</p>
<p>爾時無量志莊嚴王菩薩聞是如來密藏法已，即作是念：「我今當以何等供具供養如來、應供、正遍覺？」復作是念：「外物易捨、內事難捨，我今當以自身奉供如來世尊！」即昇虛空而說偈言：</p>

<div class="lg regular" style="margin-left:1em;"><div class='lg-row'>「我今奉獨覺，　以自身供養；</div>
<div class='lg-row'>以此無上捨，　願令如導師。</div>
<div class='lg-row'>財供二足尊，　此事不為難；</div>
<div class='lg-row'>云何為希有？　所謂身供養。</div>
<div class='lg-row'>我今供無等，　自身奉遍眼；</div>
<div class='lg-row'>為世人天供，　如大智師子。」</div>
</div><p>爾時無量志莊嚴王菩薩即便放身投如來上。當于爾時，以佛神力，未曾有華——異華異色，甚為鮮淨極妙端嚴——散如來上。是菩薩身又不墜地亦不現空，此諸華等至佛身上，即復還踊住虛空中，成大華蓋覆四天下。是華蓋中垂懸華貫出大光明，是光明中現妙蓮華，是蓮華上有菩薩坐，如無量志莊嚴王。是菩薩等從華臺起，頂禮佛足同聲請言：「唯願世尊！說如來祕密藏法，無令斷絕，及護如來密藏眷屬。」</p>
<p>爾時大德摩訶迦葉生希有心歎未曾有，白言：「世尊！是無量志莊嚴王菩薩以身莊嚴供養如來，以身供養於如來已，現是菩薩諸莊嚴事。世尊！願令一切諸眾生等得於如是莊嚴之身，願使如來常壽住世。世尊！我等今者快得大利，乃得見是善大丈夫聞其說法」。</p>
<p>爾時佛告摩訶迦葉：「汝今見是無量志莊嚴王菩薩不？」</p>
<p>「已見，世尊！」</p>
<p>「迦葉！是善男子！於恒河沙等佛所，恒得諮請如是如來祕密藏法；賢劫諸佛所，亦當請問如是如來祕密藏法。」</p>
<p>爾時大德摩訶迦葉復白佛言：「善哉世尊！唯願敷演，說是如來祕密藏法，如此菩薩所啟請者！」</p>
<p>爾時世尊告大迦葉：「汝今善聽！如來密藏少許法分。何以故？若於一劫演說此法，不可窮盡。」</p>
<p>迦葉白言：「如是。世尊！」爾時迦葉及諸大眾受教而聽。</p>
<p>佛言：「迦葉！於意云何？汝謂我行菩薩道時，所捨手足、頭目、耳鼻、皮肉、骨髓、血及妻子，略說乃至一切財物，處處遍惱於菩薩者，是諸眾生不墮地獄、畜生、餓鬼及諸惡趣。何以故？本菩薩時志意淨故，及大誓願淨戒聚故，於諸眾生大悲純至及堅忍故。以大慈故、大功德法故、牢強精進定向大乘故、自心淨故、大願豐饒故、不嬉自樂故。其有眾生觸嬈菩薩毀罵之者，菩薩德故不墮惡道。迦葉！我今引喻以明斯義。迦葉！猶如病人，良醫授藥，而是病人毀罵是藥及與良醫，先毀已後乃服此藥。迦葉！汝意云何？藥以罵故不為藥耶？病不除耶？」</p>
<p>「不也。世尊！雖復毀罵，不失藥勢而能除病。」</p>
<p>「如是迦葉！菩薩如彼藥及良醫，雖不恭敬種種觸惱，然是菩薩純淨志意無有缺減。迦葉！如大寶珠眾德所成，其性純淨除諸瑕穢。若有人天毀罵是寶而不恭敬。迦葉！於意云何？是大寶珠畏毀罵故失寶力耶？」</p>
<p>「不也。世尊！」</p>
<p>佛言：「迦葉！是淨寶珠猶彼菩薩志意清淨，一切眾生雖不恭敬，所有功德無有折減。迦葉！如大油燈，假令人天而毀罵之，以毀罵故便闇冥耶？」</p>
<p>「不也。世尊！」</p>
<p>佛言：「迦葉！菩薩志意純淨如是，雖復觸惱不失其性。迦葉！以是事故當知眾生雖有觸嬈於菩薩者，不墮惡道。何以故？由是菩薩本願淨故，所願皆成。」</p>
<p>爾時大德摩訶迦葉白言：「世尊！如我解佛所說義趣，若於如來起不善業，是眾生等亦復不畏墮於惡道？」</p>
<p>佛言：「如是迦葉！若有眾生於大悲如來生信敬心、解入進趣，若佛現在、若滅度後，若有奉施如來及塔，若幢幡蓋、華鬘塗香及與末香，若寶、若衣及諸飲食，隨於種種所有諸物；若取、若食，若自取、若教取，迦葉！我說是人無有所犯。迦葉！貧為最苦，不恭敬故、作劫奪故、無畏懼故、不信敬故、不解業故、不慮報故、以貪求故、難調伏故、貪瞋癡故、無慚愧故、兇橫惡故，不思如來有大慈悲，不信如來多利眾生，取如來塔物乃至一線，若自取、若使人取，我說是人不名少犯，我不說彼不墮惡道。迦葉！若有眾生於如來物及佛塔物，若自取、若教人取，如來今者悉知是人、悉見是人，當墮惡趣；又以此緣當得斷結。何以故？是人心行為佛護故。迦葉！若於如來、若如來塔，生心緣念，乃至起於少許悔心，迦葉！是眾生心自當改悔，以緣如來生悔心故，背棄生死一切之罪，結使微緩。迦葉！假有人天墜墮于地，墮大地已還依大地而得起住。如是迦葉！是眾生等於如來所，生不善故墮在惡道，墮惡道已還緣如來速得出離。云何名為緣於如來？於如來所生慇重心」。</p>
<p>爾時大德迦葉白言：「世尊！是人以是惡賊之心，若能生心緣念如來尚得大利，況淨心者？」</p>
<p>佛言：「迦葉！如汝所言，若有眾生起念如來、思憶如來、觀緣如來，是等一切悉皆當得涅槃果證。」</p>
<p>「大德！」迦葉白言：「世尊！如我解知佛所說義，寧於如來起不善業，非於外道邪見者所施作供養。何以故？若如來所起不善業，當有悔心，究竟必得至於涅槃；隨外道見，當墮地獄、餓鬼、畜生。」</p>
<p>佛言：「迦葉！如汝所言。迦葉！設有人天罵赤栴檀，以手打搥速撩棄地。迦葉！於意云何？如是人者有何等香？」</p>
<p>迦葉白言：「而是人者有栴檀香。」</p>
<p>「如是迦葉！若有眾生眼見、耳聞及口宣說於如來者，當知是人有解脫香。迦葉！有人執把於糞污已，以諸伎樂一切眾華而供養之，如是人者有何等香？」</p>
<p>迦葉白言：「世尊！是人唯有糞穢臭惡。」</p>
<p>「如是迦葉！其有親近恭敬供養諸外道者，當知是人亦復如是！有諸見畏，地獄、畜生、餓鬼等畏。迦葉！若善男子、善女人信於如來有大慈悲，慇重敬信除慢不憍，無有貪瞋及與愚癡，意志決定解知業報，質直無諂無有幻偽，於如來所得淨信心，諸根無貪無有諂曲，志意不壞淨信成就，信佛大悲多利眾生，信佛本行信於如來，不捨一切諸眾生等。有如是心有如是意，設乏於食病藥所須，未得道果未入正位，若得所須，能得道果入於正位，若其不得飢渴羸劣，不能修善不得道果。是人若取如來佛物，衣服、飲食、病藥所須自服食之。迦葉！我不說是有惡道果。迦葉！是名如來祕密藏法。應當密持善好守護，不應在彼見著者前開示演說，勿令是人重增所見。</p>
<p>「迦葉！云何為解？謂解如來說一切法。云何為縛？迦葉！所言縛者，所謂貪著。云何為解？謂不貪著，不分別二。迦葉！我今不說是無著者名之為犯。何以故？迦葉！羸劣煩惱從虛妄生。迦葉！若其不實不以生故，名之為實。迦葉！我今引喻為示不實妄想事故。迦葉！猶如人天持芥子火吹令增長，漸燒諸物成大火聚。如是迦葉！愚小凡夫起少不正思惟妄念，堅著諸見隨所妄想，隨是諸處增長結使。迦葉！若有火聚如須彌山無有所依。迦葉！於意云何？而是火者，為當增長，為當漸滅？」</p>
<p>迦葉白言：「是火當滅，更不增長。」</p>
<p>佛言：「迦葉！不實妄想諸煩惱等，若更不起，若更不著、更不妄想、更不嬉樂、更不分別，此當漸滅而不增長。迦葉！以是事故，應當解知羸劣不實妄想煩惱是不真實。迦葉！猶如有人至毒家舍，竟不服毒，自生驚怖受大苦痛發聲大呼：『我今遇毒，我今遇毒。』有善良醫持不實藥，令是病人除不實病得離眾苦。迦葉！於意云何？若是良醫持於實藥與是人者，是人活不？」</p>
<p>「不也。世尊！是人實不服食於毒，自生毒想，須不實藥以療治之。」</p>
<p>佛言：「如是迦葉！諸小凡夫為於不實煩惱所惱，是故如來說不實法。」</p>
<p>爾時迦葉白言：「世尊！如來說法不真實耶？」</p>
<p>佛言：「迦葉！汝所解說，為是真實、為不真實？」</p>
<p>迦葉白言：「我所解說無有真實。何以故？世尊！所有貪欲以不淨對、瞋恚慈對、癡因緣對。世尊！若不淨是實則不能除不實貪欲，亦非貪欲生不淨觀。若愚癡是實，起愚癡已非因緣對，亦非因緣能除愚癡。是故世尊！一切結使及斷結法，二俱不實，無物、無定、無有成就。是故不實諸煩惱等，習近不實便得除去。世尊！結使無去。何以故？若有除去則為有去，若已有去則便有來。是故世尊！一切結使無去無來，是故知諸一切有為，無來無去，名離煩惱。」</p>
<p>佛言：「迦葉！此如來密藏，說一切法本性清淨。」</p>
<p>爾時大德摩訶迦葉白言：「世尊！是十惡道如佛所說，其性無垢本性淨耶？」</p>
<p>佛言：「如是如是。迦葉！何以故？無有自在而犯於殺；無可親信而犯於盜；非無主無護而犯邪婬；非為護他而犯妄語；非為調伏而犯惡口；非為破壞外道邪增<span class='note-inline'>(恐慢)</span>而犯兩舌；無隨應器而犯綺語；無麁惡教而犯瞋恚；無有希望增上善根名之為貪；無有將護自在者意少不正言而犯邪見。迦葉！是十惡道若不堅著，我不說彼名之有過。迦葉！是十惡道若不堅著，名為不犯。如是迦葉！一切煩惱若不堅著，我說無犯。迦葉！諸不著者，名曰離見。」</p>
<p>迦葉白言：「世尊！十惡業道何者最重？」</p>
<p>佛言：「迦葉！是十惡業道，殺及邪見，名為最重。迦葉！隨在在處諸惡不善，若不堅住、若不堅執、若不堅著，一切我說名為不犯。迦葉！若少不善，若其堅住、堅執、堅著，一切我說名之為犯。迦葉！五無間罪，若不堅住、堅執、堅著，生於見者，我不說彼名曰為犯，況復餘小不善業道？迦葉！我不以不善法而得菩提；亦不以善法而得菩提。迦葉！若以不善得於菩提，諸小凡夫亦得菩提；若以善法得菩提者，一切被燒草木叢林應還生長。迦葉！我今問汝，如來云何得於菩提？」</p>
<p>迦葉白言：「佛是法本，世尊是眼，世尊是依，如世尊說當共奉行。」</p>
<p>佛言：「迦葉！解知煩惱從因緣生，名得菩提。迦葉！云何為解知從因緣所生煩惱？解知是無自性起法、是無生法，如是解知名得菩提。迦葉！但假名字名得菩提，而是菩提不以文字言說而得。若無文字、無言無說、無得菩提，是第一義。迦葉！如汝所問：『十惡業道何者為重？』迦葉！如人有父得緣覺道，子斷父命，名殺中重；奪三寶物，名盜中重；若復有人其母出家得羅漢道，共為不淨，是婬中重；若以不實謗毀如來，是妄語中重；若兩舌語壞賢聖僧，是兩舌中重；若罵聖人，是惡口中重；言說壞亂求法之人，是綺語中重；若五逆初業，是瞋恚中重；若欲劫奪持淨戒人物，是貪中重、邪見中重，謂之邊見。迦葉！此十惡道，是為最重。迦葉！如來知是十惡業是為最重。迦葉！若有一人具是十惡，迦葉！是惡眾生若解知如來說因緣法，是中無有眾生、壽命，無人、無丈夫、無我、無年少、無作業者、無受者起者；無知者見者、無福伽羅；無生、無滅、無行，是為盡法，無染無著，無善不善，本性清淨。一切諸法本性常淨，解知信入，迦葉！我不說彼趣向惡道，無惡道果。何以故？迦葉！法無積聚，法無集無惱。迦葉！一切諸法生滅不住，因緣和合而得生起，起已還滅。迦葉！若心生滅，一切結使亦生已滅；若如是解，無犯犯處。迦葉！若犯有住，無有是處。迦葉！如百千歲極大闇室不然燈明，是極闇室無門窓牖，乃至無有如針鼻孔日月珠火，所有光明無能得入。迦葉！若闇室中然火燈明，是闇頗能作如是說：『我百千歲住，今不應去？』」</p>
<p>迦葉白言：「不也。世尊！當然燈時，是闇已去。」</p>
<p>佛言：「如是迦葉！百千萬劫所造業障，信如來語、解知緣法，修觀察行、修於定慧，觀無我、無命、無人、無丈夫等，我說是人名為無犯、無處、無集。迦葉！以是事故，當知羸劣諸煩惱等，智慧燈照勢不能住。</p>
<p>「迦葉！是說如來密藏住處無上，大師子吼轉淨法輪，天、人、魔、梵所不能轉。迦葉！若有眾生信是如來祕密藏法，如是受持如是觀察，彼當如是大師子吼。」</p>
<p>是時大德阿難白言：「世尊！是無量志莊嚴王菩薩自以其身供養如來，當以何身覺菩提道？」</p>
<p>時華臺中諸菩薩等，問阿難言：「於意云何？可以身覺於菩提耶？阿難！勿作斯觀（當以身心覺於菩提）。」</p>
<p>阿難報言：「諸善丈夫！若非身心覺於菩提，當用何等而覺菩提？」</p>
<p>諸菩薩言：「大德阿難！身之實性是菩提實性，菩提實性是心實性，心之實性即是一切法之實性，覺是一切諸實性，故名覺菩提。」</p>
<p>時諸華臺所有菩薩，頂禮佛足說如是言：「世尊！我等若至此大地時，是無量志莊嚴王菩薩乃當得成阿耨多羅三藐三菩提。」</p>
<p>是時阿難白言：「世尊！是諸華臺眾菩薩等，幾時當至於此大地？」</p>
<p>佛告阿難：「是諸菩薩於下方界分恒河沙等諸佛如來所，諮受請問於是如來祕密藏法，聞已解義。」</p>
<p>阿難白言：「世尊！是無量志莊嚴王菩薩，幾時當成阿耨多羅三藐三菩提？」</p>
<p>佛告阿難：「是賢劫中千佛已出當出，阿難！最後如來號名盧志。阿難！盧志如來、應、正遍覺諸聲聞眾，多先諸佛所有聲聞僧。阿難！是盧志如來乃當授是無量志莊嚴王菩薩無上道記，云：『無量志莊嚴王菩薩過九十八劫，當得成佛，號莊嚴王，亦於是界得無上道。』是莊嚴王如來坐此地時，是華臺中諸菩薩等爾乃至地，復當聞此如來密藏法。阿難！爾時是莊嚴王如來世界，名作無量功德莊嚴。阿難！一切欲界諸天宮殿，等彼莊嚴王佛國土中一寶臺耳！是娑婆界，爾時當名妙好色土。阿難！莊嚴王如來壽命百劫，佛滅度後正法住世滿足十劫，純菩薩僧。」</p>
<p>說是莊嚴王如來記已，佛土華蓋便沒不現，無量志莊嚴王菩薩現佛前住。</p>
<p>是時阿難白言：「世尊！護持此法令得久住，於閻浮提增廣流布，令善丈夫能持如來密藏法者，成滿功德手得是法？」</p>
<p>爾時世尊告阿難言：「假令四大變易其性，終不令是善丈夫等不聞是法而取命終。阿難！若有書寫受持讀誦，當知是人即是如來所持。阿難！若有人能右手執持恒沙佛界滿中七寶，左手復持恒沙世界滿中七寶，若晝三時、夜三時持用布施，是人不懈經恒沙劫，阿難！是布施功德；若有書寫、受持、讀誦是經典者，所得功德復過於是！是故阿難！汝今受持、讀誦是經，令諸法器普得聞知，是諸人等則為受持如來祕密藏法。」</p>
<p>佛說此經已，無量志莊嚴王菩薩，大德阿難、大德迦葉，一切大眾，天、人、阿修羅等，聞佛所說，皆大歡喜。</p>

<p class='juan'>大方廣如來祕密藏經卷下</p></div>
</div><!-- end of div[@id='body'] -->
</body></html>