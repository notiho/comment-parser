<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方等大集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu144' />大方等大集經卷第五十二</p><p class="byline">高齊天竺三藏那連提耶舍譯</p>
<div class='div-pin'><a id='mulu145' />
<p class='h2'>月藏分第十二諸魔得敬信品第十</p><p>爾時會中，有一魔王名曰歲星，即起合掌，向諸魔眾而說偈言：</p>

<div class="lg regular" style="margin-left:1em;"><div class='lg-row'>「今此瞿曇仙，　大欲欺[夌*欠]我，</div>
<div class='lg-row'>分布四天下，　一切諸鬼神，</div>
<div class='lg-row'>與諸四天王，　皆悉令護持；</div>
<div class='lg-row'>唯除於我等，　而不見與分。」</div>
</div><p>爾時會中，復有魔王名那羅延月，舉手指示魔王波旬而說偈言：</p>

<div class="lg regular" style="margin-left:1em;"><div class='lg-row'>「由此波旬故，　而不分與我，</div>
<div class='lg-row'>如是一惡人，　毀滅我等眾。」</div>
</div><p>爾時會中，復有魔王名盧陀弗師吒而說偈言：</p>

<div class="lg regular" style="margin-left:1em;"><div class='lg-row'>「我等今當共，　遠棄魔波旬，</div>
<div class='lg-row'>如是弊波旬，　鄙<span class='corr'>賤</span>極惡法。</div>
<div class='lg-row'>我等從昔來，　未曾見聞此，</div>
<div class='lg-row'>我今咸勸請，　大師瞿曇仙，</div>
<div class='lg-row'>真正法寶聚，　熾然令久住，</div>
<div class='lg-row'>我等當護持，　養育令增長。」</div>
</div><p>爾時，魔王波旬見聞諸魔作一朋黨共平論已，羞慚恥愧，從座而起，合掌向佛而說偈言：</p>

<div class="lg regular" style="margin-left:1em;"><div class='lg-row'>「一切佛世尊，　於諸世間中，</div>
<div class='lg-row'>永離於妄語，　最尊獨第一。</div>
<div class='lg-row'>我今已懺謝，　一切尊導師，</div>
<div class='lg-row'>深得生敬信，　一向定歸依，</div>
<div class='lg-row'>世尊今何故，　猶見生厭賤？」</div>
</div><p>爾時，世尊告彼月藏菩薩摩訶薩而說偈言：</p>

<div class="lg regular" style="margin-left:1em;"><div class='lg-row'>「了知清淨士，　如是魔波旬，</div>
<div class='lg-row'>今實於我所，　種種作留難，</div>
<div class='lg-row'>無能盡說過。　今於大眾中，</div>
<div class='lg-row'>誠心懺謝我，　非是諂曲意，</div>
<div class='lg-row'>深敬信三寶，　尊重未曾有。</div>
<div class='lg-row'>是故我今與，　如是魔波旬，</div>
<div class='lg-row'>當授於無上，　正智菩提記。」</div>
</div><p>爾時，月藏菩薩摩訶薩白佛言：「世尊！凡夫心輕猶豫不定，於三乘中未住究竟，於善於惡不能決定，願亦不定，以不定故遇善知識得生淨信。以信因緣，身口意業所作諸善能發勝願，以彼善心勝願因緣，隨所悕求得彼最勝妙善報果。</p>
<p>「大德婆伽婆！譬如群牛食種種草若生若枯，亦飲種種清濁等水，及搆捋時出純淨乳，從彼淨乳出香味酪，從香味酪出生熟酥，從生熟酥出上醍醐勝果成熟。大德婆伽婆！如是凡夫，善心相續能生淨信，以信因緣，次發勝願；如是次第，得大妙果。如是世尊！發大乘者亦復如是，乃至未得柔順忍來，心常猶豫動轉不定。得順忍已，於大乘中修六波羅蜜，心不疲惓次第增進，乃至得作自然法王。</p>
<p>「大德婆伽婆！譬如糞穢散置野田，下諸種子以水溉灌，人功助成因緣具足，於諸種子花葉果實具足成熟。大德婆伽婆！如是凡夫以猶豫心於大乘中行六波羅蜜，次第修學得柔順忍，不久能滿六波羅蜜，於阿耨多羅三藐三菩提而成正覺。如是波旬，雖復昔有種種諸惡、煩惱，熾然種種心行身口意業作諸不善應受苦報。今於佛所深得敬信至誠懺悔，發於無上菩提之心。既發心已，即得受於阿耨多羅三藐三菩提記，次第得成無上法王。</p>
<p>「大德婆伽婆！譬如商主昔雖未見大海寶洲，辦具資糧道路不錯，共諸商人勤用功力，次第得度大海彼岸，到彼種種摩尼寶洲。大德婆伽婆！如是波旬，若能誠心發露懺悔一切惡業，以諸善根至誠迴向無上菩提，發大勇猛，則能速滿六波羅蜜，能度三有生死大海，無邊功德皆悉圓滿，得到一切智慧寶洲，非是二乘之所能到。」</p>
<p>爾時，佛告月藏菩薩摩訶薩言：「了知清淨士！如是，如是。如汝所說，此魔波旬，今於我前發露懺悔昔所造作一切惡業，已得清淨發於無上菩提之心。是故我今與是波旬授於阿耨多羅三藐三菩提記，於未來世當得成於無上法王。」</p>
<p>爾時，復有百億諸魔，俱共同時從座而起，合掌向佛頂禮佛足，而白佛言：「世尊！我等亦當發大勇猛護持養育佛之正法，熾然三寶種久住於世間，令地精氣、眾生精氣、法精氣皆悉增長。若有世尊聲聞弟子住法順法三業相應而修行者，我等皆悉護持養育，一切所須令無所乏。復有世尊聲聞弟子，無所積聚，離諸煩惱濁亂鬪諍，不相言訟，不求名利，於諸惡法羞慚恥愧，不與四眾親友交通，棄捨聚落獨住閑林，堅固勇猛如救頭然，於諸善法相應住者，我等當共護持養育，一切所須令無所乏，所有一切諸惡眾生我悉遮障，於一切處所有鬪諍、飢饉、疾疫、他方怨敵、非時風雨、氷寒、毒熱、蚊虻、蛇蠍、諸雜蟲獸，我皆遮護，令得敬信；剎利、婆羅門、毘舍、首陀乃至畜生，亦令敬信於佛正法；一切天、龍、夜叉、羅剎、阿修羅、乾闥婆、緊那羅、摩睺羅<span class='corr'>伽</span>、迦樓羅、鳩槃荼、餓鬼、毘舍遮、富單那、迦吒富單那等，亦令敬信佛之正法。復令一切天、龍、夜叉、羅剎、阿修羅、乾闥婆、緊那羅、摩睺羅伽、迦樓羅、鳩槃荼、餓鬼、毘舍遮、富單那、迦吒富單那等，精氣具足色力豐盛，好香美味充足無乏。所有依地一切草木，根莖枝葉華果繁茂，五穀苗稼增長光澤，及諸衣服亦悉豐饒，土地肥良皆悉可樂，寺舍園林河泉池井宮殿屋宅山藪林野悉令具足，令諸眾生於彼住處心得悅樂身不疲惓。若復世尊聲聞弟子，有所積聚煩惱散亂懈怠嬾惰不應法者，我當棄捨不復護持，安置養育自修而住，我今終不於三世佛所而故妄語犯染污罪。」</p>
<p>佛言：「善哉，善哉！諸欲自在士！汝應如是熾然我法，乃至能與一切眾生安隱快樂。諸仁者！我以法眼復寄閻浮提一切人王。若我弟子於我法中，貪愛積聚煩惱鬪諍，與俗相染親友交通貪求名利，於身口意不應正法，令諸天人不得敬信，樂作諸惡住不善道；令閻浮提諸國王等當如法治，為令佛法得久住故，諸天人等得敬信故。」</p>
<p>爾時，世尊復告百億他化自在天、百億化樂天、百億兜率陀天、百億須夜摩天、百億釋提桓因言：「諸仁者！如我所說法律毘尼，付囑汝等，汝當護持，如上所說安置養育。」</p>
<p>作是語已，彼五天王即白佛言：「世尊！若有世尊聲聞弟子住法順法三業相應而修行者，我等皆共護持養育，供給所須令無所乏。若復世尊聲聞弟子無所積聚，護持養育亦如上說；若復世尊聲聞弟子住於積聚乃至三業與法不相應者，亦當棄捨不復養育自修而住。我今終不於三世佛所而故妄語犯染污罪。」</p>
<p>佛言：「善哉，善哉！妙丈夫！汝應如是令我佛法熾然久住，與諸眾生安隱快樂。」</p>
<p>爾時，一切諸來大眾、天人乾闥婆等，亦復讚彼五天王言：「善哉，善哉！妙丈夫！我等昔來未聞如是護持養育，諸佛正法久住世間，天人熾盛惡道減少。」</p>
<p>爾時，世尊欲重明此義而說偈言：</p>

<div class="lg regular" style="margin-left:1em;"><div class='lg-row'>「於此娑婆界，　初入賢劫時，</div>
<div class='lg-row'>拘樓孫如來，　已囑於四天，</div>
<div class='lg-row'>帝釋梵天王，　護持令養育，</div>
<div class='lg-row'>熾然三寶種，　增長三精氣。</div>
<div class='lg-row'>拘那含牟尼，　亦囑四天下，</div>
<div class='lg-row'>梵釋諸天王，　護持令養育。</div>
<div class='lg-row'>迦葉亦如是，　已囑四天下，</div>
<div class='lg-row'>梵釋護世王，　護持行法者，</div>
<div class='lg-row'>過去諸仙眾，　及以諸天仙，</div>
<div class='lg-row'>星辰諸宿曜，　亦囑令分布。</div>
<div class='lg-row'>我出五濁世，　降伏諸魔怨，</div>
<div class='lg-row'>而作大集會，　顯現佛正法。</div>
<div class='lg-row'>諸天咸勸請，　分布四天下，</div>
<div class='lg-row'>我時問梵天，　誰昔受付囑？</div>
<div class='lg-row'>梵天不自稱，　及以天帝釋，</div>
<div class='lg-row'>遍觀諸天已，　然後懺謝佛。</div>
<div class='lg-row'>一切諸天眾，　咸共白佛言：</div>
<div class='lg-row'>我等所王處，　皆護持正法，</div>
<div class='lg-row'>熾然三寶種，　增長三精氣，</div>
<div class='lg-row'>令息諸病疫，　飢饉及鬪諍。</div>
<div class='lg-row'>過去諸如來，　教我令安置，</div>
<div class='lg-row'>如今尊導師，　亦勅令護持。</div>
<div class='lg-row'>世尊復告語，　百億諸梵天，</div>
<div class='lg-row'>百億天帝釋，　百億四天王：</div>
<div class='lg-row'>汝等各皆悉，　於己四天下，</div>
<div class='lg-row'>隨其所王處，　遮障惡眾生，</div>
<div class='lg-row'>不令心擾濁，　安住於善處，</div>
<div class='lg-row'>修行正法者，　當與不<span class='corr'>忘</span>念。</div>
<div class='lg-row'>若有諸聲聞，　勤求涅槃者，</div>
<div class='lg-row'>一切有所須，　悉皆供給之，</div>
<div class='lg-row'>亦與彼施主，　增益五功德，</div>
<div class='lg-row'>壽命報安樂，　精進及智慧，</div>
<div class='lg-row'>能速滿六度，　證於大菩提。</div>
<div class='lg-row'>如是百千億，　諸天大梵王，</div>
<div class='lg-row'>咸共白佛言：　我各於己土，</div>
<div class='lg-row'>護持諸聲聞，　遮障惡眾生，</div>
<div class='lg-row'>安住佛正法，　熾然三寶種，</div>
<div class='lg-row'>三種味精氣，　皆悉令增長。</div>
<div class='lg-row'>百億諸魔眾，　皆共生慚愧，</div>
<div class='lg-row'>亦悉從座起，　合掌白佛言：</div>
<div class='lg-row'>我等皆發心，　護持佛正法，</div>
<div class='lg-row'>熾然三寶種，　增長三精氣，</div>
<div class='lg-row'>安置諸眾生，　令住於善道。</div>
<div class='lg-row'>為諸眾生故，　休息一切惡，</div>
<div class='lg-row'>護持於世尊，　行法諸聲聞，</div>
<div class='lg-row'>持佛真妙法，　三業常相應，</div>
<div class='lg-row'>以諸所須物，　養育令無乏。</div>
<div class='lg-row'>若有諸聲聞，　無所積聚者，</div>
<div class='lg-row'>遠離鬪諍訟，　羞慚於名利，</div>
<div class='lg-row'>堅固勤精進，　猶如救頭然，</div>
<div class='lg-row'>能令無量眾，　安住於正法。</div>
<div class='lg-row'>一切諸惡處，　皆令可愛樂，</div>
<div class='lg-row'>依地所生種，　果藥諸苗稼，</div>
<div class='lg-row'>悉皆令滋茂，　膏澤香味具。</div>
<div class='lg-row'>若有諸聲聞，　貪求積聚者，</div>
<div class='lg-row'>瞋妬多諍訟，　求利無羞恥，</div>
<div class='lg-row'>若有如是輩，　我等當捨離。</div>
<div class='lg-row'>我於三世佛，　終不犯妄語。</div>
<div class='lg-row'>導師復告語：　汝等諸魔眾，</div>
<div class='lg-row'>護國諸人王，　遮障惡眾生。」</div>
</div></div>
<div class='div-pin'><a id='mulu146' />
<p class='h2'>大集經月藏分第十二提頭賴吒天王護持品第十一</p><p>爾時，於此世界四天下中，有日天子、月天子，告彼疾行堅固天子言：「世尊今在佉羅帝山牟尼諸仙所依住處作大集會，佛及弟子為令佛法得久住故，紹三寶種不斷絕故，三種精氣不損減故，令惡眾生得敬信故，使三惡道得休息故，令三善道得增長故，汝等速往彼大集所說欲隨喜，我及眷屬於佛正法護持養育。」</p>
<p>時彼疾行堅固天子往詣佛所。到已，頭面禮足，而白佛言：「世尊！彼日天子、月天子，遙禮佛足，作如是言：『我等既是乘車疾行，不得往詣彼大集所。我及眷屬說欲隨喜，於佛正法我當護持，安置養育令三寶種而得熾然，亦令五星二十八宿皆得正行，三種精氣悉令增長，遮障一切不善眾生，令善法朋皆得充盛，人天善道具足盈滿。』」</p>
<p>佛言：「日天子、月天子！汝於我法護持養育，令汝長壽無諸衰患。」</p>
<p>爾時，復有百億提頭賴吒天王、百億毘樓勒叉天王、百億毘樓博叉天王、百億毘沙門天王，彼等同時及與眷屬從座而起，整理衣服合掌敬禮，作如是言：「大德婆伽婆！我等各各於己天下，勤作護持養育佛法，令三寶種熾然久住，三種精氣皆悉增長，乃至世尊聲聞弟子三種善業相應住者，我等於彼勤加護持攝受養育，令心不濁離諸散亂趣涅槃門。隨幾時中，我等常當遮障一切惡心眾生，令善法朋久住增長，一切鬪諍、疫病、飢饉、非時風雨、氷寒、毒熱、苦辛、澁觸、無味枯燥、臭穢眾惡不可樂事悉令休息。何以故？世尊弟子不作積聚常修慈心，與善相應離諸散亂而安住故。」</p>
<p>佛言：「善哉，善哉！善男子！汝當如是勤加護持攝受養育我所修習諸佛法眼。」</p>
<p>諸來大眾亦皆讚言：「善哉，善哉！」</p>
<p>爾時，佛告樂勝提頭賴吒天王言：「妙丈夫！此四天下閻浮提中東方第四分汝應護持。何以故？此閻浮提諸佛興處，是故汝應最上護持。過去諸佛已曾教汝護持養育，未來諸佛亦復如是，并及汝子、乾闥婆眾、諸夜叉等一切眷屬，應令敬信護持養育。汝有九十一子樂種種行，彼或乘象遊行十方，或復乘馬，或復乘駝，或乘特牛，或乘羖羊，或乘白羊，或復乘龍，或復乘鳥，或乘男夫，或乘婦女，或乘童男，或乘童女遊行十方，汝亦應令得生敬信，當共彼等護持閻浮提東方第四分。</p>
<p>「復有乾闥婆大臣大力軍將，初名般支迦、次名般遮羅，次名郎伽羅，次名扇陀，次名奚摩跋多，次名質多斯那，次名那荼王，次名禪那離沙婆，次名尸婆迦，次名牟真隣陀，次名毘濕婆蜜多羅，次名除珍達羅斯等，皆是汝之大臣、大力軍將，汝亦應令得生敬信，當共彼等護持閻浮提東方第四分。</p>
<p>「復有四大剎多羅大力軍將，有多兵眾：一名、好長耳：二名、好長鼻：三名、善充滿：四名、佉陀梨鉢帝。斯等剎多羅皆是汝之大力軍將，汝亦應令得生敬信，當共彼等護閻浮提東方第四分。</p>
<p>「復有乾闥婆大力軍將兄弟三人，常將兵眾有大勢力，彼等皆悉受汝教令，一名、樂欲；二名、著欲；三名、憙歌。</p>
<p>「復有乾闥婆兄弟十一人初名鞞利迦、次名槃梯、次名藍菩尸仛、次名迦羅荼、次名拘抧羅聲、次名耶舍失利、次名耶舍槃多、次名耶輸達羅、次名摩羅槃妬、次名摩羅縵都、次名摩頭曼多。</p>
<p>「復有乾闥婆兄弟三人：一名、尸利曼都；二名、頭坻曼多；三名、富師波曼多。</p>
<p>「復有乾闥婆三十三人，初名薩陀曼都、次名耶闍曼多、次名檀那曼多、次名難提迦、次名憂波羅、次名波頭摩、次名栴檀、次名栴檀那、次名度盧摩羅娑、次名般遮羅、次名拘抧羅蘇婆羅、次名霑浮羅、次名般遮尸佉、次名搔跋尼、次名蘇羅斯、次名摩羅毘、次名跋達那、次名迦摩尸利吒、次名尼乾吒、次名尼乾吒迦、次名婆提浮羅、次名耶輸陀羅、次名毘首婆蜜多羅、次名尸騫陀、次名天鼓、次名摩兜羅、次名質多羅斯那、次名那荼王、次名禪那梨沙婆、次名尸婆迦、次名牟真隣陀、次名毘首婆蜜哆廬、次名除珍達羅。如是乾闥婆有多軍眾大有勢力，汝亦應令得生敬信，當共彼等護持閻浮提東方第四分。</p>
<p>「復有十六天神有大勢力具足神通，初名最勝、次名上勝、次名成就義、次名他不勝、次名上喜、次名喜軍、次名樂喜、次名增長喜、次名饒財、次名多饒財、次名具毛、次名十毛、次名饒毛、次名憂波羅、次名鉢摩迦、次名賒摩，如是十六諸天神王大有威力，汝亦應令得生敬信，當共彼等護持閻浮提東方第四分。</p>
<p>「東方有處名遮波羅，過去諸佛曾依彼住，亦是羅漢諸賢聖眾得證果處，諸天人等發心修行所依住處，汝等應以大精進力護持閻浮提東方第四分。</p>
<p>「東方有山名阿跋多，次名梨師三婆婆，亦是過去諸佛賢聖本修行處，諸天人等依於此處得見聖諦，是故汝等當以大精進力護持閻浮提東方第四分。</p>
<p>「東方復有三曜七宿三天童女，應令彼等於其晝夜正行世間，汝共彼等護持閻浮提東方第四分。</p>
<p>「東方復有天、龍、夜叉、羅剎、鳩槃荼、餓鬼、毘舍遮、富單那、迦吒富單那等，住汝東方無所屬者，我當於後分布彼等安置諸國令汝護持。」</p>
<p>爾時，樂勝提頭賴吒天王白佛言：「世尊！如是，如是。大德婆伽婆，過去諸佛付囑安置護持養育，亦教我等護持東方弗婆提界，如今世尊教我安置一等無異。我當深心頂戴敬受於佛正法，護持閻浮提東方第四分，并我諸宮眷屬大小亦令護持，於三惡趣皆令休息，於三善道皆悉熾然。」</p>
<p>爾時，樂勝提頭賴吒天王，復有剎多羅輔佐大臣、男夫婦女、童男童女，一切皆共從座而起，合掌向佛頭面禮足，而白佛言：「世尊！我等今於導師世尊得生深信，尊重敬仰得未曾有，法寶僧寶亦生深信，尊重敬仰得未曾有。大德婆伽婆！我等從今精勤護持閻浮提界東方第四分，世尊所有聲聞弟子，若比丘、比丘尼、優婆塞、優婆夷，若餘眾生，於三善業相應住者，敬信三寶供養奉施聽受法者，於佛正法發心修行受持禁戒相應住者，并勤供養諸眾僧者，我等常當護持養育。若復有餘諸眾生等住阿蘭若，及佛弟子住法順法，發心堅固如犀牛角，獨而無侶住於閑林，我等當以一切所須供養奉施護持養育。若復有餘一切眾生見彼閑林相應住者，能以所須勤供養者，我等亦當護持養育，令其所須悉得稱意，亦令長壽無諸衰病，財富自在安隱快樂善名流布。大德婆伽婆！我等當作如是等事護持養育於佛正法，亦令一切鬪諍、疫病、飢饉、儉短、非時風雨悉令休息，復令一切花果、藥草、五穀等物滋茂成熟肥膩軟澤善香美味妙色增盛。又令地味眾生味法醍醐味滋茂增長，如是精味得增長故，息三惡道善道盈滿，佛法久住熾然世間。」</p>
<p>佛言：「善哉，善哉！妙丈夫！汝等精勤作如是事護持養育，令我法眼久住熾然，善說法律能生信解，則為具足供養三世一切諸佛。汝等便得壽命增長、法增長、眷屬增長、名稱增長、色力增長、善朋增長、舍宅增長、信增長、戒增長、聞增長、精進增長、念增長、慧增長，如是等事得增長故，便能速滿六波羅蜜，得成無上自然法王如我今也。」</p>
<p>爾時，一切諸來大眾、天人乾闥婆等咸皆讚言：「善哉，善哉！妙丈夫！汝應如是精勤護持諸佛正法，令得久住熾然在世使不斷絕。」</p>
<p>爾時，世尊欲重明此義而說偈言：</p>

<div class="lg regular" style="margin-left:1em;"><div class='lg-row'>「世間二神通，　日月遣使來，</div>
<div class='lg-row'>疾行堅天子，　今與大眾欲。</div>
<div class='lg-row'>如是佛正法，　我等當守護，</div>
<div class='lg-row'>熾然三寶種，　星辰得正行，</div>
<div class='lg-row'>增長三精氣，　遮障惡眾生，</div>
<div class='lg-row'>法朋得增長，　善道皆盈滿。</div>
<div class='lg-row'>百億提頭賴，　勒叉毘樓博，</div>
<div class='lg-row'>百億毘沙門，　咸共白佛言：</div>
<div class='lg-row'>我於己天下，　各皆勤護持，</div>
<div class='lg-row'>乃至諸比丘，　少欲離積聚。</div>
<div class='lg-row'>我等遮諸惡，　法朋得增長，</div>
<div class='lg-row'>鬪諍病飢饉，　諸惡令休息。</div>
<div class='lg-row'>導師佛告言：　樂勝提頭賴，</div>
<div class='lg-row'>過去諸如來，　已教汝安置，</div>
<div class='lg-row'>護持閻浮提，　東方第四分，</div>
<div class='lg-row'>汝軍及眷屬，　亦令法眼增。</div>
<div class='lg-row'>提頭白佛言：　唯然大雄猛，</div>
<div class='lg-row'>我軍大力眾，　法眼令熾然，</div>
<div class='lg-row'>除諸不善法，　遮障惡眾生，</div>
<div class='lg-row'>常護諸聲聞，　無所積聚者。</div>
<div class='lg-row'>乾闥婆悉起，　亦復白佛言：</div>
<div class='lg-row'>聲聞無積聚，　飲食令無乏，</div>
<div class='lg-row'>我等護持法，　住法境界者。</div>
<div class='lg-row'>養育彼施主，　我等亦護持，</div>
<div class='lg-row'>遮障惡眾生，　法朋令熾然，</div>
<div class='lg-row'>三種精氣增，　善道皆充滿。」</div>
</div></div>
<div class='div-pin'><a id='mulu147' />
<p class='h2'>大集經月藏分第十二毘樓勒叉天王品第十二</p><p>爾時，佛告火花毘樓勒叉天王言：「妙丈夫！此四天下閻浮提界南方第四分，汝應護持。何以故？此閻浮提諸佛興處，是故汝應最上護持。過去諸佛已曾教汝護持養育，未來諸佛亦復如是，并及汝子一切眷屬大臣軍將夜叉羅剎，皆令護持。汝有九十一子，樂種種行，或復乘象遊行十方，乃至或乘童男童女遊行十方，汝亦應令得生敬信，共護閻浮提南方第四分。</p>
<p>「復有鳩槃茶大臣，有多兵眾大有勢力，初名跋那拘、次名阿吒薄拘、次名婆吒迦、次名藪支盧摩、次名阿斯目佉、次名跌荼尸帝、次名摩兜羅、次名跌荼泥彌、次名帝利揵吒迦、次名栴檀那、次名伽羅竭陀、次名藪目佉、次名陀提目佉。乃至復有四剎多羅：一名、金剛輪；二名、金剛焰；三名、箭毛；四名、風王。彼等皆有大力兵眾。乃至復有鳩槃荼大力軍將兄弟九人：一名、檀提；二名、憂波檀提；三名、葛迦賒；四名、鉢濕；五名、摩訶鉢濕婆；六名、大肚；七名、象手；八名、十手；九名、火手。</p>
<p>「復有鳩槃茶兄弟三人：一名、地行；二名、山行；三名、左行。</p>
<p>「復有鳩槃茶兄弟三人：一名、黑色；二名、朱目；三名、雲色。</p>
<p>「復有鳩槃茶兄弟四人：一名、無垢；二名、無瘡疣；三名、雲天。四名大力。</p>
<p>「復有鳩槃茶二十六人，初名長耳、次名長乳、次名獨象、次名編髮、次名十杵、次名十目、次名孤樹、次名樂欲、次名大欲、次名木師、次名愛子、次名三鳩槃荼子、次名一切巷、次名雜色、次名綵眼、次名滿瓶、次名瓶眼、次名無病、次名芻叉、次名黃髮、次名多茶叉、次名叉叉、次名縷綖、次名噉蠅、次名馬水、次名噉髓。斯等鳩槃茶大力軍將，有大勢力多有兵眾，汝亦應令得生敬信，共護閻浮提南方第四分。</p>
<p>「復有十六諸天神王，初名雜止、次名雜髮、次名芬陀利、次名妙光、次名火光、次名獨闇、次名多闇、次名斑駮、次名月尊、次名眾雜、次名夜暮、次名欺[夌*欠]、次名不欺[夌*欠]、次名惡抧、次名婆蘇抧，次名他不勝。斯等十六諸天神王，有多兵眾大有勢力，汝亦應令得生敬信。共護閻浮提南方第四分。</p>
<p>「南方有塔名善安住，過去諸佛諸仙賢聖曾於彼住見四聖諦。南方有山名曰善現，過去諸佛諸賢聖眾亦於彼住見四聖諦。南方復有三曜七宿三天童女，汝亦應令正行於世，共護閻浮提南方第四分。</p>
<p>「南方復有天、龍、夜叉、羅剎、乾闥婆、鳩槃茶、阿修羅、迦樓羅、緊那羅、摩睺羅伽、餓鬼、毘舍遮、富單那、迦吒富單那住汝南方無所屬者，我當於後分布安置隨其國土，亦令汝等護持養育。」爾時，火華毘樓勒叉天王白佛言：「世尊！如是，如是。大德婆伽婆！<span class='corr'>過去諸</span>佛已曾囑我教令安置，亦為過去諸天神仙教我安置護持閻浮提南方第四分，如今世尊亦教安置。我當頂受護持養育，我及眷屬大臣軍將亦復護持養育佛法，乃至於三惡趣皆悉休息，於三善道增長盈滿。」</p>
<p>爾時，火花毘樓勒叉天王眷屬、剎多羅等，大臣、輔佐、鳩槃、大將、男夫婦女、童男童女，彼等皆悉從坐而起，向佛合掌頂禮佛足，而白佛言：「世尊！我等今於導師世尊得生深信尊重敬仰得未曾有，法寶僧寶亦生深信尊重敬仰得未曾有。大德婆伽婆！我等從今精勤養育護持閻浮提南方第四分，乃至令佛正法久住熾然，惡道休息善道盈滿。」</p>
<p>佛言：「善哉，善哉！妙丈夫！」乃至一切諸來大眾、天人、乾闥婆咸共讚言：「善哉，善哉！」</p>
<p>爾時，世尊欲重明此義而說偈言：</p>

<div class="lg regular" style="margin-left:1em;"><div class='lg-row'>「佛告毘樓勒，　大臣鳩槃茶：</div>
<div class='lg-row'>過去佛教汝，　護持於南方，</div>
<div class='lg-row'>古昔諸天仙，　亦教汝安置，</div>
<div class='lg-row'>熾然正法朋，　遮障惡眾生。</div>
<div class='lg-row'>導師今告汝，　令我法熾然，</div>
<div class='lg-row'>當受我寄付，　如來正法眼。</div>
<div class='lg-row'>熾然三寶種，　三種精氣增，</div>
<div class='lg-row'>飲食眾味藥，　膏澤豐可樂。</div>
<div class='lg-row'>住法諸比丘，　乃至無積聚，</div>
<div class='lg-row'>應當護養育，　令無所乏少，</div>
<div class='lg-row'>亦護彼施主，　財命樂富慧，</div>
<div class='lg-row'>五事常饒益，　悉令得增長。</div>
<div class='lg-row'>正行諸宿曜，　星辰歲四時，</div>
<div class='lg-row'>令竭三惡趣，　善道皆盈滿。」</div>
</div></div>
<div class='div-pin'><a id='mulu148' />
<p class='h2'>大集經月藏分第十二毘樓博叉天王品第十三</p><p>爾時，佛告栴檀華毘樓博叉天王言：「妙丈夫！此四天下閻浮提界西方第四分，汝應護持。何以故？此閻浮提諸佛興處，是故汝應最上護持。過去諸佛已曾教汝護持養育，未來諸佛亦復如是，并及汝子大臣眷屬亦令護持。汝有九十一子，樂種種行如上所說。</p>
<p>「復有諸龍、大臣、兵眾有大勢力：一名、師子；二名、師子髮；三名、自在；四名、黃頭；五名、黃鼬；六名、赤目；七名、瞿耽摩；八名、山水。乃至復有四剎多羅：一名、鴦瞿；二名、朚瞿；三名、儚<span class='note-inline'>(亡曾反)</span>伽叉；四名、闍叉附。</p>
<p>「乃至復有諸龍軍將，有大勢力常將兵眾，初名難陀、次名憂波難陀、次名善現、次名阿那婆達多、次名和修吉、次名善建立、次名天齒、次名得叉迦、次名婆樓那、次名婆娑婆、次名阿樓那、次名侯樓荼、次名氷伽羅、次名生伽羅、次名功德、次名妙德、次名功德滿、次名虛妄行、次名波賒、次名摩訶波賒、次名禪那、次名宅施、次名海施、次名閻浮施、次名睒婆羅、次名善臂、次名蘇摩那、次名日光、次名月光、次名月眼、次名栴檀、次名妙賢、次名妙耳、次名質多羅、次名施色、次名頞支、次名牟真隣陀、次名藍<span class='corr'>浮</span>羅、次名迦那迦、次名象耳、次名般籌迦、次名聲佉、次名伊羅鉢、次名阿波羅邏、次名那羅達、次名憂波那羅、次名尸利迦、次名菴羅提他、次名婆稚子、次名提到羅吒、次名瞻波、次名瞿曇摩、次名般遮梨、次名項力、次名黚<span class='note-inline'>(九嚴反)</span>婆利、次名毘摩、次名山臂、次名恒伽、次名辛頭、次名博叉、次名私陀斯，如是等六十一龍，皆是汝之大力軍將。</p>
<p>「乃至西方十六天神，亦有兵眾有大勢力，初名薩沙婆帝、次名西賒婆帝、次名耶輸陀羅、次名耶賒跋帝、次名欝伽摩、次名第一善、次名善覺、次名善起、次名闡陀、次名毘闡陀、次名離垢、次名毘樓茶、次名牛仙、次名瞻婆迦、次名優樓闍、次名迦迦吒誓。</p>
<p>「乃至西方有塔名曰極雨，乃至有山名曰香風，乃至有山名眾色重閣，乃至西方復有三曜七宿三天童女，皆令正行共護閻浮提西方第四分。西方所有諸天、龍鬼乃至迦吒富單那等住汝西方無所屬者，我當於後分布安置隨其國土亦令汝等護持養育。」</p>
<p>爾時，栴檀華毘樓博叉天王，作如是言：「大德婆伽婆！過去諸佛已曾如是教我安置護持養育此閻浮提西方第四分，如今世尊教我安置等無有異。我今佛前深受教勅護持西方諸佛正法，乃至善道皆令盈滿。」</p>
<p>爾時，毘樓博叉復於佛前而說偈言：</p>

<div class="lg regular" style="margin-left:1em;"><div class='lg-row'>「毘樓博叉王，　共諸龍臣言：</div>
<div class='lg-row'>過去佛天仙，　勅我護西方，</div>
<div class='lg-row'>并諸龍軍眾，　遮障惡眾生，</div>
<div class='lg-row'>鬪亂諸病疫，　汝應令休息，</div>
<div class='lg-row'>增長三精氣，　及護我法眼。</div>
<div class='lg-row'>住法諸比丘，　少欲無積聚，</div>
<div class='lg-row'>護持增壽命，　及色力樂瞻。</div>
<div class='lg-row'>如是天人師，　今悉向我說，</div>
<div class='lg-row'>深信佛所勅，　我今頂戴受，</div>
<div class='lg-row'>護持三寶種，　熾然正法眼，</div>
<div class='lg-row'>住法諸聲聞，　我等當護持。</div>
<div class='lg-row'>共諸龍軍眾，　除諸不善法，</div>
<div class='lg-row'>遮障惡眾生，　令彼悉休息。</div>
<div class='lg-row'>華果藥豐饒，　膏澤眾味具，</div>
<div class='lg-row'>令諸剎利王，　敬信佛正法。</div>
<div class='lg-row'>毘舍及首陀，　龍神夜叉眾，</div>
<div class='lg-row'>我令彼得信，　深敬佛所說。</div>
<div class='lg-row'>護持在閑林，　少欲無積聚，</div>
<div class='lg-row'>正行諸宿曜，　星辰歲四時，</div>
<div class='lg-row'>令竭三惡趣，　善道皆盈滿。」</div>
</div></div>
<div class='div-pin'><a id='mulu149' />
<p class='h2'>大集經月藏分第十二毘沙門天王品第十四</p><p>爾時，佛告拘鞞羅毘沙門天王言：「妙丈夫！此四天下閻浮提界北方第四分，汝應護持。何以故？此閻浮提諸佛興處，是故汝應最上護持。過去諸佛已曾教汝護持養育，未來諸佛亦復如是，并及汝子、大臣、眷屬、夜叉、毘舍遮皆令護持。汝有九十一子，樂種種行，彼或乘象遊行十方，或復乘馬，或復乘駝，或乘特牛，或乘羖羊，或乘白羊，或復乘龍，或復乘鳥，或乘男夫，或乘婦女，或乘童男，或乘童女，遊行十方，汝亦應令得生敬信，共護閻浮提北方第四分。</p>
<p>「復有夜叉大臣大力軍將，初名無病、次名吉祥、次名安隱、次名成利、次名他不勝、次名滿願、次名豐饒、次名歡喜、次名水盡<span class='note-inline'>(丹蓋)</span>、次名南浮沙度、次名電光、次名火光、次名水眼、次名郁伽、次名好耳、次名攝受，斯等夜叉是汝大臣大力軍將，應令彼等得生敬信，共護閻浮提北方第四分。</p>
<p>「復有四大剎多羅：一名、長目；二名、長面；三名、坐瓮；四名、花杖。斯等剎多羅皆是汝之大力軍將，汝亦應令得生敬信，共護閻浮提北方第四分。</p>
<p>「復有夜叉大力軍將，常將兵眾，初名因陀羅、次名蘇摩、次名婆樓那、次名婆闍波帝、次名婆羅波闍、次名伊奢那、次名勝欲、次名栴檀、次名尼乾吒、次名尼乾吒迦、次名婆稚、次名摩尼遮羅、次名波尼邏、次名憂般遮迦、次名娑陀祇利、次名奚摩跋多、次名薩他、次名波羅末檀那、次名乾竹迦、次名迦摩多卑、次名富樓那、次名佉陀利、次名瞿波利、次名祇呵知、次名阿吒迦、次名阿吒薄拘、次名那羅提、次名那羅邏擔、次名禪那梨沙婆、次名質多羅迦、次名質多斯那、次名施婆利、次名涅伽多、次名長牟、次名摩那吒、次名摩那婆、次名枲何度、次名毘盧遮那、次名伏龍、次名毘摩、次名護門、次名多摩那、次名能迷惑、次名取意、次名子男婆、次名<span class='corr'>迦</span>吒僧叉、次名鉢乾沓婆、次名明月、次名阿婆娑婆、次名三牟達羅、次名牛仙，斯等五十夜叉軍將，皆是汝之大力軍眾受汝教勅，汝亦應令得生敬信，共護閻浮提北方第四分。</p>
<p>「復有十六諸天神王，初名伊荼、次名鞞荼、次名那荼、次名天蓮花、次名鉢陀摩跋帝、次名黟<span class='note-inline'>(一兮反)</span>乾絺多、次名摩訶軍闍、次名阿奚多、次名奚多奢耶、次名毘樓稚、次名憂波羅、次名月、次名如月、次名婆樓那、次名三波帝，斯等十六諸天神王亦有大力有多軍眾，汝亦應令得生敬信，共護閻浮提北方第四分。</p>
<p>「北方有塔名尸佉利，過去諸佛諸仙賢聖依彼住處見四聖諦。北方有山名曰申渠，日月天子所居住處，及大神力名稱鬼神所依住處。汝以彼等大精進力，共護閻浮提北方第四分。</p>
<p>「北方復有三曜七宿三天童女，汝亦應令正行於世，共護閻浮提北方第四分。北方所有天、龍、夜叉、羅剎、鳩槃茶、餓鬼、毘舍遮、富單那、迦吒富單那，住汝北方無所屬者，我當於後分布安置隨其國土亦令汝等護持養育。」</p>
<p>爾時，拘毘羅毘沙門天王白佛言：「世尊！如是，如是。大德婆伽婆！過去諸佛已曾教我令作護持安置養育此閻浮提北方第四分，我今如是深受佛教護持閻浮提北方諸佛法。」</p>
<p>爾時，拘毘羅毘沙門王兒及大臣剎多羅等，諸夜叉將、十六天神、一切眷屬、男夫婦女、童男童女，皆從座起，合掌向佛頂禮佛足，而白佛言：「大德婆伽婆！我及眷屬，今於佛所得生深信尊重敬仰得未曾有，法寶僧寶亦生深信尊重敬仰得未曾有。大德婆伽婆！我等從今誠心慇懃攝伏惡心諸眾生故，勤加護持此閻浮提北方第四分，我今亦與上首毘沙門王，同心護持此閻浮提北方諸佛法。」</p>
<p>爾時，拘毘羅毘沙門王復白佛言：「世尊！若佛弟子、比丘、比丘尼、優婆塞、優婆夷，於佛正法三業相應者，專心聽法如說修行學持戒者，若餘眾生於三寶所得敬信者，供佛施僧勤修福業者，我與眷屬皆共同心受佛寄付為作安置護持養育。若佛弟子依阿蘭若住法順法勤加修行，如犀牛角獨而無侶住於閑林，我當倍復護持養育。若有眾生，於彼閑林世尊所有修行聲聞勤修供養無所乏者，我當方便護持養育五事饒益。何謂為五？一者、壽命增長；二者、財增長；三者、無病增長；四者、樂增長；五者、稱譽增長。我以如是護持養育令具足故，三寶熾然佛種久住。</p>
<p>「若有眾生，於己境界貪求聚積無有厭足，不觀後世可怖畏事，瞋惡躁急無有慈愍，觸惱剎利種種兵仗共相戰鬪，屠割斫刺捕獵殺害，牢獄繫閉讁罰擯黜，殺生偷盜乃至邪見，而與剎利作惡因緣，及婆羅門、毘舍、首陀、男夫婦女、童男童女，乃至畜生共相觸惱作惡因緣，令彼眾生迭相殺害種種劫奪，無量惡行因緣集會。我當遮障諸惡眾生，令住慈心悲心信心戒心捨心聞心慧心，令離不善安置善處，遮諸鬪諍、疫病、飢饉、非時風雨，及惡霜雹，亦復遮障一切惡象、師子、虎狼、惡牛、惡馬、熊羆、鷹鷂、蚊虻、蠅蚤，亦令一切花<span class='corr'>葉</span>、果藥、五穀滋茂眾香美味好色膩澤，皆悉可樂常令豐足。地味精氣、眾生味精氣、法醍醐味精氣，如是精氣增長。世間所有枯燥、麁澁、惡色無味、臭穢花葉果藥、不可愛樂、不中用物，我令彼等皆悉隱沒，如是地味精氣、眾生味精氣、法醍醐味精氣增長久住；以地味精氣、眾生味精氣、法醍醐味精氣增長久住故，如是佛法增長久住；以是佛法增長久住故，一切眾生生死煩惱長夜休息，得入無畏大涅槃城。以是因緣，我共軍將大臣眷屬，護持閻浮提北方第四分，令佛法眼久住熾然，乃至亦令世尊弟子無所積聚住於閑林，如犀牛角獨而無侶，三業相應如救頭然，不相調弄欺[夌*欠]鬪諍。於諸眾生生慈心、悲心、愍心、信心、戒心、捨心、精進心、念心、定心、慧心。</p>
<p>「大德婆伽婆！我等如是令佛法眼久住世間，於三寶種熾然久住，亦令世間一切眾生不可樂事苦觸等物悉令休息，遮惡眾生建立善法，息三惡趣增三善道。若復世尊聲聞弟子，棄捨正念、棄捨思惟、棄捨正觀、棄捨讀誦及為他說，棄捨正法所修行事，營綜家業種種生具商賈，種植園林果樹，畜養奴婢、象馬、駝驢、牛羊、鷄、犬猪豚、麞鹿、鷹鷂、孔雀，勤修王家所有事業，城邑事聚落事家業事，與俗交通驅使走役通致信命，貯積錢財飲食衣服稻粟繒帛。於他財物，亦復守護藏惜積聚，或復呪術，或以書畫教他自活。若如是者，我等不能護持養育。我今終不於三世佛所而故妄語犯染污罪。」</p>
<p>佛言：「善哉，善哉！妙丈夫！我於無量阿僧祇劫所修法眼善說正法毘尼正戒，如是勤加護持養育令久住者，則為供養三世諸佛。汝等如是，則得壽命增長、財增長、力增長、樂增長、朋黨增長、眷屬增長、宮殿增長、信增長、戒增長、聞增長、精進增長、捨增長、念增長、慧增長，以是增長因緣力故，便能速滿六波羅蜜成等正覺，猶如我今得成無上自然法王。我今復以佛之正法，付囑閻浮提諸大國王，於我滅後護持養育。若有比丘離諸慚愧污染我法，私立田業、畜養、奴婢乃至畜生而作種種家業生活。如是比丘，閻浮提界諸大國王，應當遮障呵責擯黜令離諸過，護持養育令行正法。」</p>
<p>爾時，一切諸來大眾、天人、乾闥婆、阿修羅、人、非人等，咸皆讚言：「善哉，善哉！妙丈夫！汝為佛法得久住故勤加護持。」</p>
<p>爾時，世尊欲重明此義，而說偈言：</p>

<div class="lg regular" style="margin-left:1em;"><div class='lg-row'>「佛告毘沙門，　及千夜叉眾：</div>
<div class='lg-row'>汝等皆應共，　護持於北方，</div>
<div class='lg-row'>住法諸比丘，　慚愧聲聞等，</div>
<div class='lg-row'>汝受我寄付，　勤加護養育。</div>
<div class='lg-row'>過去尊導師，　勅汝令安置，</div>
<div class='lg-row'>護持佛正法，　遮障惡眾生，</div>
<div class='lg-row'>增長三精氣，　息諸鬪諍訟，</div>
<div class='lg-row'>相應諸聲聞，　亦當勤護之。</div>
<div class='lg-row'>毘沙門王言：　如是佛正法，</div>
<div class='lg-row'>寄付我頂受，　勤加護養育，</div>
<div class='lg-row'>熾然正法眼，　增長三精氣，</div>
<div class='lg-row'>遮障惡眾生，　勤斷諸鬪訟，</div>
<div class='lg-row'>無積聚聲聞，　少欲知足者，</div>
<div class='lg-row'>能離諸惡業，　我亦勤護持。</div>
<div class='lg-row'>若有能供養，　修行諸聲聞，</div>
<div class='lg-row'>當以五事增，　饒益於彼等。</div>
<div class='lg-row'>膩澤香美味，　華果眾藥草，</div>
<div class='lg-row'>為令彼受用，　我悉令豐饒。</div>
<div class='lg-row'>三種味精氣，　彼得增長故，</div>
<div class='lg-row'>我等勤護持，　佛法久熾然。</div>
<div class='lg-row'>我復令國王，　剃髮無慚者，</div>
<div class='lg-row'>彼等王應遮，　大眾咸皆讚◎。」</div>
</div></div>
<p class='juan'>大集經卷第五十二</p></div>
</div><!-- end of div[@id='body'] -->
</body></html>