<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方等大集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu104' /><a id='mulu105' />大方等大集經卷第三十六<p class="byline">隋天竺三藏那連提耶舍譯</p>日藏分陀羅尼品第二之二</p><p>爾時，西方去此佛剎四十二恒河沙等諸佛國土，過是數已有佛世界名堅固幢，其國有佛，號智德峯王如來、應供、正遍知，於五濁世與諸四眾眷屬圍遶而為說法。時彼眾中，有菩薩摩訶薩名炎德藏，在大眾中聽佛說法，仰觀虛空見無量無數阿僧祇菩薩摩訶薩眾，從西方來而往東方，復見東方有大光明。覩是事已，即白智德峯王佛言：「世尊！以何因緣有如是事？」</p>
<p>爾時，智德峯王佛告炎德藏菩薩摩訶薩言：「善男子！東方去此四十二恒河沙等諸佛世界，有世界名曰娑婆。佛號釋迦牟尼如來、應供、正遍知，現處五濁為無量無邊眾生說三乘法，欲令法母三寶種久住故，法行不斷故，破魔界故，為欲建立佛法幢故。十方一切諸如來等，皆悉至彼娑婆世界，共說寶幢陀羅尼，說已各還本剎。今釋迦牟尼佛復為菩薩摩訶薩及聲聞眾更大集會，以四無礙智說三解脫門清淨梵行。娑婆世界地及虛空皆悉充滿，是諸大眾皆悉樂聞釋迦如來所說法門，心無厭足。」</p>
<p>爾時，智德峯王佛告炎德藏菩薩摩訶薩言：「善男子！汝可持我語，往娑婆世界問訊釋迦牟尼佛。彼佛今說日藏法行壞龍境界名曰炎品，能盡一切眾生惡業。善男子！我有陀羅尼欲名無願順，汝可送往。此陀羅尼有大勢力有大利益，能盡一切欲貪色貪無色貪，能盡一切我慢慢慢增上慢，能破一切無明闇聚，能捨一切諸苦重擔，乃至能得盡智無生智，得阿耨多羅三藐三菩提。」</p>
<p>時，彼世尊而說呪曰：</p>
<p class="dharani">「怛絰他<span class='note-inline'>(一)</span>　舍那舍婆<span class='note-inline'>(二)</span>　奢摩那舍婆<span class='note-inline'>(三)</span>　阿婆叉舍婆<span class='note-inline'>(四)</span>　斫芻舍婆<span class='note-inline'>(五)</span>　輸嚧哆羅舍婆<span class='note-inline'>(六)</span>　伽拏舍婆<span class='note-inline'>(七)</span>　什婆舍婆<span class='note-inline'>(八)</span>　迦耶舍婆<span class='note-inline'>(九)</span>　摩那舍婆<span class='note-inline'>(十)</span>　叉婆毘陀<span class='note-inline'>(十一)</span>　斫芻畢利洟鼻叉婆<span class='note-inline'>(十二)</span>　輸嚧哆囉阿婆叉婆<span class='note-inline'>(十三)</span>　伽囉拏帝闍叉婆<span class='note-inline'>(十四)</span>　視婆婆喻叉婆<span class='note-inline'>(十五)</span>　迦耶羶囉摩叉婆<span class='note-inline'>(十六)</span>　摩那烏闍叉婆<span class='note-inline'>(十七)</span>　阿盧迦若那叉婆<span class='note-inline'>(十八)</span>　毘闍僧羯摩叉婆<span class='note-inline'>(十九)</span>　唵句囉呿伽叉婆<span class='note-inline'>(二十)</span>　婆摩嘍畢也鼻耶叉婆<span class='note-inline'>(二十一)</span>　舍摩迦闍叉婆<span class='note-inline'>(二十二)</span>　叉耶囉娑叉婆<span class='note-inline'>(二十三)</span>　羶哆鼻耶婆叉婆<span class='note-inline'>(二十四)</span>　那都那<span class='note-inline'>(二十五)</span>　泥那都那<span class='note-inline'>(二十六)</span>　阿婆泥那都那<span class='note-inline'>(二十七)</span>　那耶波那夷那都那<span class='note-inline'>(二十八)</span>　伊沙伊婆都度呿[口*寫]<span class='note-inline'>(二十九)</span>　莎呵<span class='note-inline'>(三十)</span></p>
<p>「善男子！汝可持此無願順陀羅尼，往彼娑婆世界，如我辭曰：『智德峯王如來問訊釋迦牟尼佛，起居輕利、氣力安樂不？轉正法輪無障礙不？彼惡眾生樂聽所說日藏法行壞龍境界炎品不？』」</p>
<p>爾時，炎德藏菩薩白智德峯王佛言：「世尊！我今已受持此陀羅尼，今雖欲往娑婆世界，而懷怖畏。何以故？我親從佛聞彼佛世界五濁熾盛，彼諸眾生眾苦逼迫，貪欲瞋恚愚癡邪見貪著女色，於須臾間能成阿鼻地獄惡業，以是義故我甚怖畏。」</p>
<p>爾時，智德峯王佛告炎德藏菩薩言：「善男子！汝飛於彼娑婆世界四天下中，二十一日化作金<span class='corr'>翅</span>鳥王，令彼大海六十四萬億諸龍見汝形故皆生怖畏，以是因緣受三歸依，乃至發阿耨多羅三藐三菩提心不？」</p>
<p>炎德藏菩薩言：「如是。世尊！實如聖說。」</p>
<p>爾時，智德峯王佛復告炎德藏菩薩言：「善男子！汝往於彼娑婆世界四天下中亢旱之處，於七日中化作象頭、馬頭大龍王身，令舊住龍心生怖畏，不安本處悉騰虛空，七日之中澍大甘雨耶？」</p>
<p>炎德藏菩薩言：「世尊！實如聖說。」</p>
<p>佛言：「善男子！汝於如是諸惡龍中尚不怖畏，又汝過去發弘誓願，在在處處利益眾生。何故今者忽生恐畏？汝受我使莫生驚怖。」</p>
<p>爾時，智德峯王佛告炎德藏菩薩言：「善男子！我復教汝智慧依止大授記陀羅尼，汝持往彼得無怖畏。」</p>
<p>爾時，炎德藏菩薩白佛言：「世尊！譬如智人坐伏藏上，以手把土忽得一寶。得已，歡喜復更重把，如是漸漸得寶轉多，我亦如是重問如來，望得如來無價法寶。得是寶已，為欲教化諸眾生故。若蒙如來開大法印，以法印力如來力故，則能教化一切眾生。」</p>
<p>爾時，智德峯王佛即說呪曰：</p>
<p class="dharani">「怛絰他<span class='note-inline'>(一)</span>　珊提<span class='note-inline'>(多夷反)</span>囉那奢摩<span class='note-inline'>(二)</span>　三摸他那奢摩<span class='note-inline'>(三)</span>　阿跋闍那奢摩<span class='note-inline'>(四)</span>　莎凌楞伽奢摩<span class='note-inline'>(五)</span>　僧逾伽奢摩<span class='note-inline'>(六)</span>　拔䭾那奢摩<span class='note-inline'>(七)</span>　三摩毘沙摩奢摩<span class='note-inline'>(八)</span>　婆多那奢摩<span class='note-inline'>(九)</span>　三摩羯嵐摩奢摩<span class='note-inline'>(十)</span>　遏毘馱奢摩<span class='note-inline'>(十一)</span>　耶婆闍羅摩羅拏奢摩<span class='note-inline'>(十二)</span>　耶婆薩婆摩奴闍奢摩<span class='note-inline'>(十三)</span>　耶婆薩婆怛利陀都<span class='note-inline'>(十四)</span>　三斯羯利哆奢摩<span class='note-inline'>(十五)</span>　阿邏波羅奢摩<span class='note-inline'>(十六)</span>」</p>
<p>佛言：「善男子！此智慧依止授記陀羅尼，彼土眾生若有聞者，皆能輕薄下中上結，色無色有亦復如是，恒河沙等劫生死過惡皆悉散滅。過去五有身口意業，生於有中受不愛果，所在生處障修善根、四大衰惡，所愛之財求不能得，舊所親愛悉皆離散；所不樂事而悉和合，身受諸苦心多濁亂，不樂修習一切善根，樂著一切諸不善法，如是等業悉滅無餘。</p>
<p>「善男子！若有一聞此陀羅尼一心聽受，七日七夜專精修習，如上所說諸惡罪業皆得消滅，除五無間、誹謗正法、毀呰聖人、犯四重禁，此四種人失陀羅尼力畢定受罪。若復有人無是四罪樂修善根，修行檀波羅蜜種種布施，是人則為一切諸佛、諸菩薩眾、聲聞、緣覺之所加護，以聖加故得無盡物，亦樂持戒、忍辱、精進、禪定、智慧。一切天人阿修羅等不能沮壞，常為一切天王人王，見者恭敬供養禮拜，聞者歡喜心常憶念讚歎守護。臨命終時得見十方曾所念佛，皆來授手作如是言：『善男子來，我今將汝向我世界，令汝安住十地位中。』彼人見佛心大歡喜，以歡喜故得生清淨有佛國中，速住十地，是人不久當得阿耨多羅三藐三菩提。</p>
<p>「善男子！此智慧依止大授記陀羅尼，有如是大力有大利益。</p>
<p>「善男子！彼娑婆世界有諸眾生，不到涅槃道。何以故？造五無間、誹謗正法、毀呰聖人、犯四重禁，如是眾生十方淨土所不容者皆生彼國，是諸眾生於三惡道長夜受於種種諸苦。彼眾生等雖出三塗，已無清淨業因緣故，釋迦如來本願力故，還復生於彼娑婆界。若諸眾生過去所有信根乃至慧根，曾修布施乃至智慧，曾修願行不樂流轉，學涅槃道淨修梵行，如是人等生彼世界。</p>
<p>「惡業眾生得醜陋身，諸根缺減其心暗鈍，衣服飲食臥具湯藥，資生乏少壽命短促，癡無智慧睡眠不安，薄善根少福德，諸適意事而不從心復無悲心。樂行惡行樂著惡見，樂習惡論樂起惡願，樂受惡法不信正法，多諸病苦多散亂心，多樂惡事造三惡業，虛妄憶想非吉為吉，心不樂忍其心麁獷，常樂修習十不善業，誹謗三寶趣三惡道。</p>
<p>「善男子！彼佛剎中如是眾生，聞此智慧依止授記陀羅尼，至心一聽者，彼諸眾生生厭離心度三惡道。復有眾生曾修信根乃至慧根，亦曾修習六波羅蜜，不樂流轉淨修梵行，若得聞此陀羅尼已，增益壽命身少病苦，智慧增益資財無損，長善根海增善知識，乃至增益一切善業皆悉成就，成就正見具足十善種三善根，樂三自歸樂起諸願，樂阿蘭若光顯三寶。復能於此智慧依止大授記陀羅尼，至心聽受專精修習，讀誦受持乃至七日七夜憶念不捨，成就如是無量功德，除五無間、誹謗正法、毀呰賢聖、犯四重禁。</p>
<p>「如是眾生墮於惡趣，於彼命終而來生此娑婆世界，以彼業氣習未盡故，於未來世應受惡報，由得聞此智慧依止大授記陀羅尼，於現在身雖不能得勝妙果報，以陀羅尼力故於當來世無量惡報悉滅無餘。彼諸眾生為滅如是諸惡業故，應當書寫此陀羅尼門，復應造作七佛形像。於釋迦牟尼佛法之中，建立寺舍供養供給法行比丘，亦當數數受八戒齋，勤行精進樂聽正法如說修行。此諸眾生於三寶中得決定信生歡喜心因緣故，能滅無量百千萬億那由他劫在在處處應受惡道種種諸苦。於現在世多諸病苦，受身形殘資生減失，眷屬離散為人奴僕，受諸撾打惡口麁獷，不得自在為人誹謗，已受如是種種苦故，過去惡業皆悉滅無。</p>
<p>「如是，善男子！此智慧依止授記大陀羅尼，於諸眾生有大勢力我今更說。」</p>
<p>爾時，世尊即說呪曰：</p>
<p class="dharani">「怛絰他<span class='note-inline'>(一)</span>　佉伽波利眵<span class='note-inline'>(尺之反)</span>提<span class='note-inline'>(二)</span>　伽唎婆叉<span class='note-inline'>(<span class='corr'>惻檀</span>反)</span>西<span class='note-inline'>(三)</span>　伽跛利<span class='note-inline'>(四)</span>　鼻陀鉢囉婆伽叉<span class='note-inline'>(惻檀反)</span><span class='note-inline'>(五)</span>　叉婆踰岐<span class='note-inline'>(強予反)</span><span class='note-inline'>(六)</span>　鉢底呵黎<span class='note-inline'>(七)</span>　奢摩那四迦涕<span class='note-inline'>(八)</span>　三摩迷伽闍師<span class='note-inline'>(踈齋反)</span><span class='note-inline'>(九)</span>　阿叉夜那低<span class='note-inline'>(十)</span>　叉婆跋栘<span class='note-inline'>(常兮反)</span><span class='note-inline'>(十一)</span>　禰䭾那闍師<span class='note-inline'>(十二)</span>　娑摩娜闍師<span class='note-inline'>(十三)</span>　娑摩伽邏闍師<span class='note-inline'>(十四)</span>　阿地呵奢夜闍師<span class='note-inline'>(十五)</span>　鼻鉢囉婆闍師<span class='note-inline'>(十六)</span>　西叉闍師<span class='note-inline'>(十七)</span>　西禰夜闍婆闍師<span class='note-inline'>(十八)</span>　娑利羅瞿咥<span class='note-inline'>(馨指反)</span>夜闍師<span class='note-inline'>(十九)</span>　娑利羅瞿咥夜阿阿鞞綺婆那鳩世<span class='note-inline'>(二十)</span>　薩檀拘帝<span class='note-inline'>(二十一)</span>　私婆檀那梯<span class='note-inline'>(二十二)</span>　毘哆鉢囉鼻利低<span class='note-inline'>(二十三)</span>　嘔波羶囉磨娜梯<span class='note-inline'>(二十四)</span>　阿那叱地夜跋羅企<span class='note-inline'>(羌予反)</span><span class='note-inline'>(二十五)</span>　鉢羅帝羯迷那<span class='note-inline'>(二十六)</span>　三迦太夜世<span class='note-inline'>(二十七)</span>　薩盧遮那婆迷<span class='note-inline'>(二十八)</span>　拘嚧太黎<span class='note-inline'>(二十九)</span>　迦摩薩世<span class='note-inline'>(三十)</span>　阿世奢佉岐<span class='note-inline'>(軀予反)</span><span class='note-inline'>(三十一)</span>　那夜軍闍<span class='note-inline'>(三十二)</span>　鼻地夜跋泥<span class='note-inline'>(三十三)</span>　羯羅那跋泥<span class='note-inline'>(三十四)</span>　欝遮跋泥<span class='note-inline'>(三十五)</span>　三迷摩迦黎<span class='note-inline'>(三十六)</span>　奢利夜跋泥<span class='note-inline'>(三十七)</span>　摸伽闍師<span class='note-inline'>(三十八)</span>　呵利拘那婆<span class='note-inline'>(三十九)</span>　那夜那目企<span class='note-inline'>(四十)</span>　娑囉叉拘黎<span class='note-inline'>(四十一)</span>　那邏延拏樹黎<span class='note-inline'>(四十二)</span>　因陀羅婆薩泥<span class='note-inline'>(四十三)</span>　烏阿<span class='note-inline'>(四十四)</span>　阿婆阿<span class='note-inline'>(四十五)</span>　阿阿<span class='note-inline'>(四十六)</span>　何羅婆阿<span class='note-inline'>(四十七)</span>　婆囉<span class='note-inline'>(四十八)</span>　阿婆囉<span class='note-inline'>(四十九)</span>　何羅薩彌伽<span class='note-inline'>(其我反)</span><span class='note-inline'>(五十)</span>　豆佉禰提<span class='note-inline'>(都夷反)</span>羅<span class='note-inline'>(五十一)</span>　涅槃醯莎和呵<span class='note-inline'>(五十二)</span></p>
<p>「善男子！此大授記陀羅尼有大功德、有大勢力、有大利益，能盡一切惡業，憐愍救護一切眾生，悉能洗除諸罪垢穢，身心光潔能與念力與寂滅力。若有眾生一心聽受如說修行，一切如來、一切菩薩、一切辟支佛、一切阿羅漢悉皆加護，乃至天王人王亦常護念，敬愛禮拜供養供給。彼人臨終，得見過去曾所誦念十方諸佛，皆悉授手作如是言：『善男子來，我今將汝生淨佛土，汝生我國速住十地。』彼人見佛得大歡喜，大歡喜故命終得生淨佛國土，既生彼已得住十地，不久得成阿耨多羅三藐三菩提。</p>
<p>「善男子！此智慧依止大陀羅尼，有如是力，能淨惡業成就淨心，證涅槃道。」</p>
<p>爾時，智德峯王佛告炎藏菩薩言：「善男子！持此陀羅尼，往詣娑婆世界至釋迦牟尼佛所，如我辭曰：『智德峯王佛問訊世尊。』」</p>
<p>炎藏菩薩摩訶薩言：「唯然，受教。」</p>
<p>時彼眾中無量無邊阿僧祇菩薩摩訶薩，異口同聲作如是言：「我等今者樂欲見彼娑婆世界釋迦牟尼佛，禮拜供養及見大眾，聽受日藏壞龍境界能盡諸惡業陀羅尼門。我等昔來初未曾往彼娑婆界，今從定起欲往彼土，惟願世尊聽我等往。」</p>
<p>爾時，智德峯王如來告眾菩薩摩訶薩言：「善男子！欲往隨意，應當攝心以遊彼國，汝等各自變身如那羅延具足莊嚴。」</p>
<p>時炎藏菩薩與諸菩薩摩訶薩眾，一切皆作那羅延身莊嚴示現，頂禮佛足右遶三匝，即從彼發如一念頃至娑婆界四天下中摩伽陀國釋迦牟尼佛所。到已，以閻浮金末而散佛上。既供養已，頂禮白佛言：「世尊！智德峯王如來問訊世尊：『少病、少惱，起居輕利、氣力安不？轉正法輪無障礙不？』」作是語已却住一面。</p>
<p>爾時，北方去此娑婆世界八十恒河沙佛剎，過是數已有佛世界，名普上香，五濁充滿。彼國有佛，號德華藏如來、應供、正遍知，現在說法。彼佛眾中有菩薩摩訶薩名虛空藏，在會聽法。爾時，虛空藏菩薩摩訶薩仰觀虛空，見虛空中無量無邊阿僧祇菩薩摩訶薩，從北方來往詣南方，復見南方有大光明。見是事已，即白佛言：「世尊！我始從定起在會聽法，見虛空中無量無邊阿僧祇菩薩摩訶薩，從北方來往詣南方，復見南方有大光明。以何因緣有如是事？」</p>
<p>爾時，德華藏佛告虛空藏菩薩言：「善男子！於此南方過八十恒河沙佛剎，有佛世界名曰娑婆，亦如我剎五濁充滿。彼中有佛，號釋迦牟尼如來、應供、正遍知，今現在世，為諸眾生說三乘法，欲令法母久住世故，令三寶種不斷絕故，建大法幢壞魔網故。十方諸佛皆集彼國說寶幢陀羅尼，說已各還本土。釋迦牟尼佛為諸菩薩摩訶薩、大聲聞眾作大集會，以四無礙智說三解脫門。彼佛土中地及虛空大眾充滿，如來處於師子之座，放大光明說深妙法，清淨梵行及以四攝，日藏法門壞龍境界炎品，除諸眾生不善惡業陀羅尼門，一切樂聞無有厭足常作是念。若有十方一切剎中菩薩摩訶薩，億百千劫行菩薩行，欲得逮於一生補處，乃至十八不共之法，自具足得無障礙智不隨他教者，彼諸菩薩悉應來集娑婆世界，以自善根入種種三昧，令此世界大地得大利益，令諸眾生不失念力，布施持戒忍辱精進得大智慧，亦如他方清淨佛土具諸功德。</p>
<p>「今此娑婆世界亦有十方諸大菩薩摩訶薩眾悉來集會。彼菩薩眾於娑婆世界，隨自分力各入三昧，從於身邊而放光明，或如大燈，或如百千萬億無量無邊日月光明。彼諸菩薩摩訶薩皆大集會彼娑婆界，以是因緣有大光明。彼十方佛剎諸菩薩眾未至彼者，從三昧起趣於南方，往娑婆世界欲見釋迦牟尼佛及諸大眾，欲聞破壞一切惡業陀羅尼門。結加趺坐，各各入於奮迅遊戲諸深禪定。</p>
<p>「善男子！汝今可往彼娑婆世界。善男子！彼中眾生短命多病、少智慧、少善根、少福德，於三惡道心無怖畏，乏少資生多貪愛欲，行不淨行無慚無愧樂行十惡，如是眾生捨此身已墮於惡道。復有生於惡夜叉中、迦吒富單那中，乃至阿迦富單那中，既生彼已，收地精氣及種種穀華果草木一切等味，其有食者身力減損。彼諸惡鬼增益勢力，常伺人便住胎出胎，隨其成長乃至奪命。是故彼諸眾生多病短命無念慧力，不畏未來三惡道苦，乃至樂行十不善業墮於惡道。</p>
<p>「善男子！我於過去行菩薩時作如是願，牢固勇猛勤無休息，供養諸佛如說修行，諮問彼佛何等陀羅尼呪，能護胎藏及以母身，令得安隱？令諸惡龍、夜叉、羅剎、阿修羅、迦樓羅、緊陀羅、摩睺羅伽、鳩槃茶、裨黎多、毘舍闍、富單那、迦吒富單那、烏摩羅、阿跋思摩羅，或一日瘧乃至四日，或毒藥惡呪，或行惡藥，能令身心逼迫苦者，令是諸惡悉不得便？或在母胎，乃至出胎、乳哺、長養種種飲食，及其精氣，身心濁亂悉不得便？令彼眾生安隱住胎，乃至乳哺長養身心不濁，無病長命增益智慧，乃至能行十善業道，樂行布施樂持禁戒，怖畏未來三惡道苦。何等陀羅尼能得如是？唯願大慈為我宣說，我得聞已，於當來世教化眾生。</p>
<p>「爾時，彼佛即為我說奢摩裴多悉致蔓多羅，大授記陀羅尼。我聞此呪，受持流布無量億劫，常以此呪化導眾生，令得修行六波羅蜜牢固精進。復以此呪，護諸母人及護胎藏。若天，若烏摩羅、阿跋娑摩囉、人、非人等，於彼婦人及以胎藏，不能令彼四大不調身心濁亂，奪人精氣惡呪惡藥，乃至阿修羅，及餘世間壞胎藏者亦不得便，胎藏安隱產生無難，諸根滿足身體清淨顏貌端正，具足智慧不失念力，大力諸天百千萬億，及諸眷屬無量眾數常隨衛護。能令彼得宿命智慧，怖畏惡道生慈悲心，樂行布施持戒忍辱精進禪定，樂善知識易得聖智。能得盡苦具足智慧。樂空寂處滅諸煩惱，天、龍、夜叉、諸鬼神等供養供給，厭惡生死志求涅槃，乃至能發阿耨多羅三藐三菩提心，在在生處終不忘失菩提之心，速得成就菩薩三昧。若生辟支佛心現得順忍，於未來世成辟支佛。若發聲聞心得四諦順忍，不墮三惡生天人中。</p>
<p>「善男子！我於過去行菩薩行時，以無量方便教化眾生，令住阿耨多羅三藐三菩提。善男子！此陀羅尼，如是大力有大利益。</p>
<p>「善男子！若諸眾生遇重癩病，應以此陀羅尼呪師子乳與病者服，一切諸病悉皆除愈。若不能得師子乳者，取祭死屍邊食，以此陀羅尼呪之與病者服，一切諸病亦悉除愈。若無此食應取塵棄藥，持此陀羅尼呪之與病者服，一切諸病亦得除愈。</p>
<p>「善男子！我於過去行菩薩行時，如是勤求方便教化眾生，乃至令住阿耨多羅三藐三菩提。若見諸樹無華果者，我時即以此呪用呪雨水澆灌樹根，彼樹華果即得滋茂，乃至蒱桃種種穀草皆令茂盛。若天無雨取溝瀆中諸不淨汁，安龜甲中以呪呪之，以瞻波迦樹葉裹此龜甲，置龍池中即時大雨。若天多雨損敗苗實，當取阿闍迦羅蛇頭中珠以呪呪之，置龍泉中雨即便止。若非時黑風大寒大熱，日月星宿失其常度，年節四時變異災怪，應愍眾生七日七夜淨修梵行澡浴身體，服食乳糜若但食菜，一心專念更無異想。七日七夜諷誦受持此陀羅尼，復以此陀羅尼呪呪淨葵菜，裹摩陀那果安天廟中，即除非時風雨寒熱種種災惡，日月星宿還依常度。</p>
<p>「善男子！我於過去修菩提時，欲令眾生所在安隱。若見虛妄憶想倒見眾生，我於爾時為彼說此陀羅尼呪。彼諸眾生聞此呪已，虛妄顛倒皆悉捨離，修十善業起於善願婬欲薄少。</p>
<p>「善男子！我於過去以方便力教化眾生令住六波羅蜜，亦自具行六波羅蜜，乃至得阿耨多羅三藐三菩提。</p>
<p>「善男子！此陀羅尼能與眾生如是大力，與大利益，能除一切諸病苦惱，能護懷妊婦人及以胎藏，能壞一切煩惱諸結，能知四大五陰、十二入、十八界示方便道，能覺安隱快樂涅槃，能令眾生信心清淨，能入諸法差別法門，攝諸外道壞魔境界。</p>
<p>「善男子！此陀羅尼力能令一切諸天歡喜，夜叉惡鬼心生知足，諸阿修羅極大怖畏，迦樓羅、緊陀羅等亦皆歡喜，摩睺羅伽不能反顧。摧伏邪論，能令剎利、婆羅門、毘舍、首陀信心歡喜，能令女人薄少婬欲。於多聞者益其念力，修禪定者樂阿蘭若，能却一切盜賊鬪諍、飢饉、疫病、旱澇、寒熱麁澁、惡觸，如是等事皆悉除滅，法母增長佛法流布，三寶不斷除生死畏，破無明聚棄捨苦檐，能得盡智及無生智。」</p>
<p>爾時，世尊即說呪曰：</p>
<p class="dharani">「怛絰他<span class='note-inline'>(一)</span>　摩那叉<span class='note-inline'>(惻我反)</span><span class='note-inline'>(二)</span>　阿婆叉<span class='note-inline'>(三)</span>　羅伽娑叉<span class='note-inline'>(四)</span>　闍羅叉<span class='note-inline'>(五)</span>　末磨那叉<span class='note-inline'>(六)</span>　阿婆叉<span class='note-inline'>(七)</span>　曼陀叉<span class='note-inline'>(八)</span>　那茶叉<span class='note-inline'>(九)</span>　那茶羅休<span class='note-inline'>(十)</span>　鼻薩那吒<span class='note-inline'>(十一)</span>　佉伽那吒<span class='note-inline'>(十二)</span>　阿吒那吒<span class='note-inline'>(十三)</span>　拘那吒<span class='note-inline'>(十四)</span>　鉢利鳩薩那吒<span class='note-inline'>(十五)</span>　那茶那吒<span class='note-inline'>(十六)</span>　富利迦那吒<span class='note-inline'>(十七)</span>　欝怛羅那吒<span class='note-inline'>(十八)</span>　迦毘那吒<span class='note-inline'>(十九)</span>　軍闍那吒<span class='note-inline'>(二十)</span>　蘇目伽那吒<span class='note-inline'>(二十一)</span>　遮婆茂婆羅那吒<span class='note-inline'>(二十二)</span>　佉伽凡鉗婆囉那吒<span class='note-inline'>(二十三)</span>　富沙迦囉那吒<span class='note-inline'>(二十四)</span>　系娑<span class='note-inline'>(蘇我反)</span>欝盧達囉那吒<span class='note-inline'>(二十五)</span>　三摩羅耶那吒<span class='note-inline'>(二十六)</span>　失囉鳩三<span class='note-inline'>(二十七)</span>　憍怛吒<span class='note-inline'>(二十八)</span>　怛羅<span class='note-inline'>(二十九)</span>　摩妬佉囉婆<span class='note-inline'>(三十)</span>　提畜叉<span class='note-inline'>(三十一)</span>　婆帝囉竪<span class='note-inline'>(三十二)</span>　豆婆那摩囉竪<span class='note-inline'>(三十三)</span>　婆呵那否智<span class='note-inline'>(三十四)</span>　僧低囉闍婆<span class='note-inline'>(三十五)</span>　阿摩囉闍婆<span class='note-inline'>(三十六)</span>　摩呼囉伽闍羅<span class='note-inline'>(三十七)</span>　阿禰拏婆囉<span class='note-inline'>(三十八)</span>　阿禰拏叉<span class='note-inline'>(三十九)</span>　阿婆呵摩唎伽禰拏叉<span class='note-inline'>(四十)</span>　㖶沙㖶婆都豆佉寫<span class='note-inline'>(四十一)</span>　娑和呵<span class='note-inline'>(四十二)</span>」</p>
<p>爾時，世尊說此陀羅尼時，彼大眾中六萬億人得柔順忍，復有六十頻婆羅人得須陀洹果、斯陀含果、阿那含果、阿羅漢果。</p>
<p>「善男子！汝可持我此陀羅尼往娑婆界如我辭曰：『北方去此八十恒河沙佛剎，過是數已有佛世界名普上香，亦具五濁。彼中有佛，號德花藏如來、應供、正遍知，現在說法。問訊釋迦牟尼佛：少病、少惱，氣力安不？諸弟子眾樂聽法如說行不？能摧四魔諸惡龍不？佛轉法輪無障礙不？』善男子！於彼釋迦牟尼佛所，說日藏法門，能壞魔王龍王境界，滅除惡業，說此奢摩裴多悉致大授記陀羅尼，欲令此陀羅尼有大勢力大利益，能令眾生安隱快樂滅諸煩惱，乃至棄捨苦擔。」</p>
<p>爾時，德華藏佛諸弟子眾咸共讚言：「善哉，善哉！希有世尊！希有世尊！如來智慧一切法中無障無礙，我等從昔已來初未得聞如是甚深大陀羅尼，能與眾生安隱快樂，聽此陀羅尼已悉發勇猛讀誦受持。何以故？此陀羅尼有如是無量無邊大功德故。」</p>
<p>爾時，虛空藏菩薩摩訶薩白佛言：「世尊！若有眾生怖畏生死欣樂涅槃，一心稱名禮拜供養德華藏佛，并誦此陀羅尼生希有心，彼諸眾生增長善根獲大利益。」</p>
<p>爾時，德華藏佛告虛空藏菩薩摩訶薩言：「善男子！如是，如是！如汝所說。善男子！我於往昔修菩提時，勤求方便作如是願，我得阿耨多羅三藐三菩提時，若有十方諸佛國土，其中眾生樂行布施乃至智慧。若能至心稱我名號禮拜供養，令彼眾生無有天人阿修羅等能加惡者，亦無有能障礙修行六波羅蜜者。又能增益無量善根，唯除過去造極惡業者。若此願不成，我誓不取成等正覺。</p>
<p>「善男子！若有婦人欲求子者，若復不願有多子者，若有懷妊怖畏產難，彼諸人等應當至心稱我名號禮拜供養。若人非人無能得便，亦無惡呪毒藥能令身心受逼迫苦，乃至一念能加惡者，我誓不取阿耨多羅三藐三菩提。</p>
<p>「善男子！我於往昔求菩提時作如是願，覆護利益一切眾生，是故眾生應當至心稱我名號禮拜供養，一切諸惡皆悉除滅決定無疑，唯除過去極重惡業現受報者。」</p>
<p>爾時，虛空藏菩薩白佛言：「希有世尊！不可思議，我今欲往娑婆世界見釋迦牟尼佛，但彼眾生弊惡嫉妬，無慈悲心不知報恩，言常麁獷多行邪見無惱我耶，我今往彼或無利益？」</p>
<p>佛言：「善男子！無如是事，誰是成就四無量心而能加惡，假使百千諸魔眷屬亦無障礙者。善男子！汝於往昔無量劫來，而常修行四無量心，汝莫怖畏。</p>
<p>「善男子！我有陀羅尼從四無量梵行中生，能滅諸惡乃至惡夢，汝可受持此陀羅尼。若有多瞋眾生聞此呪者皆生慈心，若不生者或便惛睡。」</p>
<p>爾時，世尊即說呪曰：</p>
<p class="dharani">「怛絰他<span class='note-inline'>(一)</span>　<span class='corr'>浮</span>呼鼻利呵<span class='note-inline'>(二)</span>　浮浮囉<span class='note-inline'>(三)</span>　㖶羅囉婆<span class='note-inline'>(四)</span>　一邏<span class='note-inline'>(五)</span>　娑呵<span class='note-inline'>(六)</span>　呵籌<span class='note-inline'>(七)</span>　伽籌<span class='note-inline'>(八)</span>　伽伽那叉<span class='note-inline'>(九)</span>　奢摩奢摩<span class='note-inline'>(十)</span>　蜜多囉蜜多囉<span class='note-inline'>(十一)</span>　斫迦囉<span class='note-inline'>(十二)</span>　跋帝帝隸<span class='note-inline'>(十三)</span>　娑伽囉帝隸<span class='note-inline'>(十四)</span>　豆利哆吲<span class='note-inline'>(香指反)</span>寐<span class='note-inline'>(十五)</span>　吲黎呵跋醯<span class='note-inline'>(十六)</span>　那邏闍嚌<span class='note-inline'>(十七)</span>　夜婆那蜜低黎<span class='note-inline'>(十八)</span>　綺底蜜低黎<span class='note-inline'>(十九)</span>　婆利蜜低黎<span class='note-inline'>(二十)</span>　始佉蜜低黎<span class='note-inline'>(二十一)</span>　摩都囉蜜低黎<span class='note-inline'>(二十二)</span>　佉伽蜜低黎<span class='note-inline'>(二十三)</span>　薩都闍蜜低黎<span class='note-inline'>(二十四)</span>　薩婆羯摩蜜低黎<span class='note-inline'>(二十五)</span>　摩那跋利哆蜜低黎<span class='note-inline'>(二十六)</span>　陀胝<span class='note-inline'>(張夷反)</span>濕婆囉蜜低黎<span class='note-inline'>(二十七)</span>　莎和呵<span class='note-inline'>(二十八)</span></p>
<p>「善男子！此陀羅尼名滅一切惡及諸惡夢。其有誦持者，應以瞻蔔油呪之七遍，用塗兩手及用塗面。諸惡心人覩見之者，皆生歡喜，乃至惡龍、夜叉、迦吒富單那等，乃至千萬諸魔眷屬不起惡心，況加惡事！假使滿四天下諸惡眾生，呪一合水而以散之，令彼眾生皆生信心，乃至不起一念之惡。若有濁水滿四大海，取一合水以此呪呪之投彼大海，能令濁水悉變澄清。善男子！汝可持此陀羅尼往娑婆界。」</p>
<p>爾時，無量阿僧祇菩薩摩訶薩，異口同聲作如是言：「我等今者渴仰欲見大德世尊釋迦牟尼佛，禮拜供養尊重讚歎，亦欲觀彼大眾集會，聽日藏法門壞龍境界炎品，為除一切眾生諸惡業故，惟願世尊聽我往彼。」</p>
<p>佛言：「善男子！欲往隨意，應當一心以遊彼國，汝等皆可變作轉輪聖王，七寶成就千子具足，莊嚴其身如轉輪王法。」</p>
<p>即時八十千萬菩薩摩訶薩與虛空藏菩薩，恭敬圍遶德華藏佛，遶三匝已上昇虛空。是諸菩薩摩訶薩眾，各自化作轉輪王身，七寶成就千子具足，象兵、馬兵、車兵、步兵，如是種種莊嚴如輪王法，即從彼發，一念之頃至娑婆世界，以閻浮提金末散娑婆世界佛及菩薩聲聞大眾，如是金末皆悉遍滿娑婆世界。復以龍栴檀香末而以散之，復以真珠亦以散之，復以真珠、金瓔珞具亦以散之，復以頸珠而用散之，復以種種瓔珞種種衣服而以散之，復以種種幢幡寶蓋亦以散之。其諸菩薩摩訶薩眾，皆為供養釋迦牟尼多陀阿伽度阿羅呵三藐三佛陀。</p>
<p>彼諸菩薩摩訶薩眾作是供養已，恭敬圍遶右遶娑婆世界。遶三匝已，而來至此四天下中摩伽陀國釋迦牟尼佛所。到已，恭敬禮拜遶佛三匝，却住一面。</p>
</div>
<p class='juan'>大方等大集經卷第三十六</p></div>
</div><!-- end of div[@id='body'] -->
</body></html>