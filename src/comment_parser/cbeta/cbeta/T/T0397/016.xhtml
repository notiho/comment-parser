<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方等大集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu37' /><a id='mulu38' />大方等大集經卷第十六<p class="byline">北涼天竺三藏曇無讖譯</p>虛空藏菩薩品第八之三</p><p>爾時，眾中有一菩薩名曰速辯，即從座起偏袒右肩，右膝著地合掌向佛，白佛言：「世尊！此虛空藏菩薩，何因緣故名虛空藏？」</p>
<p>佛告速辯菩薩：「善男子！譬如大富長者多諸民眾，無量庫藏財寶充滿，能行布施心無慳悋。若行施時，貧窮往者隨意所須，開大寶藏悉能給與，彼諸眾生皆得適意，長者施已心喜無悔。善男子！虛空藏菩薩亦復如是，常行功德成就方便力迴向故，戒身善清淨故，得成就神足力故，純至究竟善清淨故，所願增益成就故，知一切法如幻化故，得如來神足力故，於虛空中隨眾生所須，若法施若財施盡能施與皆令歡喜。以是故，善男子！是賢士以此方便智故名虛空藏。</p>
<p>「復次，善男子！過去無量阿僧祇劫，復過無量阿僧祇劫，不可思議不可稱不可量不可算數。爾時，有佛出世，號普光明王如來、應供、正遍知、明行足、善逝、世間解、無上士、調御丈夫、天人師、佛、世尊。世界名曰大雲清淨，劫名虛空淨。是大雲清淨世界，豐足熾盛安隱快樂，多諸天人，地平如掌，無諸沙礫荊棘，寶繩界道，雜寶莊嚴軟如天衣，閻浮檀金華遍布其地，眾寶間錯。世界眾生無上中下，人天同等如兜率天。彼世界無有村營城邑聚落，是諸天人各有寶樓臺觀，人宮在地、天處虛空，以此為異。是普光明王如來壽命十六中劫，純以菩薩為僧，有六十那由他，皆得神通遊戲，於菩薩行悉得自在。</p>
<p>「爾時，於三千大千世界處中有一四天下，名曰日明，如來於中成阿耨多羅三藐三菩提，於三千大千世界而作佛事。彼日明四天下中有轉輪聖王，名功德莊嚴，於四天下而得自在，七寶成就，是大聖王。於四天下中起七寶臺，東西八由旬南北四由旬，周匝有五百園觀。是功德莊嚴聖王，有三十三萬六千宮人婇女，端正殊妙如天玉女，有四萬童子端正勇健，各與半那羅延力等。</p>
<p>「爾時，功德莊嚴王與童子婇女及諸眷屬俱，出詣大樂莊嚴園遊觀，作樂歌舞以自娛樂。爾時，眾中有二大夫人：一名、德威；二名、德光。離本坐處詣一樹下，思惟諸行無常。當作是思惟時，各有一子化生抱上，端正殊妙成就第一微妙之色，相好嚴身觀者無厭，身放大光普照園觀。於上空中諸天唱言：『此二童子：一名、師子；二名、師子進。』從是以來常名師子、師子進。</p>
<p>「爾時，二子適生不久說諸妙偈，讚功德莊嚴王言：</p>

<div class="lg regular" style="margin-left:0em;"><div class='lg-row'>「『昔造善惡不敗忘，　供養諸佛亦不失，</div>
<div class='lg-row'>純至不捨菩提心，　堅持所聞不忘智。</div>
<div class='lg-row'>調伏自守不失戒，　忍辱軟和善防護，</div>
<div class='lg-row'>能報恩者造善業，　能勤精進不失道。</div>
<div class='lg-row'>善能專心定諸根，　心能分別思惟慧，</div>
<div class='lg-row'>以智能造不濁業，　以此淨法證菩提。</div>
<div class='lg-row'>不為煩惱所染著，　善能分別諸義趣，</div>
<div class='lg-row'>是故能捨受胎形，　化生清淨蓮華中。</div>
<div class='lg-row'>我等從上醫王佛，　聞此普光明如來，</div>
<div class='lg-row'>智慧無等叵思議，　故來至此為法故。</div>
<div class='lg-row'>願共父王到佛所，　禮拜供養大法王，</div>
<div class='lg-row'>諸佛世尊甚難值，　亦如優曇波羅華。』</div>
<div class='lg-row'>王聞是語甚適意，　時會大眾皆歡喜，</div>
<div class='lg-row'>百千萬種導從王，　俱共發進向佛所。</div>
<div class='lg-row'>到已瓔珞及雜華，　塗香伎樂諸供具，</div>
<div class='lg-row'>供養圍遶七匝已，　合掌敬禮在前立。</div>
<div class='lg-row'>爾時師子師子進，　頂禮兩足天人尊，</div>
<div class='lg-row'>以口嗚足而讚歎，　言辭妙巧順法義。</div>
<div class='lg-row'>『世尊是舍依止護，　為世盲冥開大明。</div>
<div class='lg-row'>體眾心行到彼岸，　隨所信樂能悅可。</div>
<div class='lg-row'>今此大王恃王位，　貪著色聲香味法，</div>
<div class='lg-row'>是故不來至佛所，　失供養佛不聞法。</div>
<div class='lg-row'>快哉世尊生大悲，　願說無上菩提法，</div>
<div class='lg-row'>令此大王發道心，　堅固不退於佛智。』</div>
<div class='lg-row'>佛踊八十多羅樹，　處在虛空告王言：</div>
<div class='lg-row'>『人王汝今至心聽，　聞已如法而奉行。</div>
<div class='lg-row'>五欲無常喻如夢，　命喻草木如霜露，</div>
<div class='lg-row'>王及國邑如幻化，　是故智者不足貪。</div>
<div class='lg-row'>習行欲者無厭足，　習欲渴愛更增心，</div>
<div class='lg-row'>習猶未足而命終，　唯得聖智者乃足。</div>
<div class='lg-row'>汝當善順觀己身，　諸陰如幻不堅固，</div>
<div class='lg-row'>四大其猶如毒蛇，　六情無實如空聚。</div>
<div class='lg-row'>妻子珍寶及王位，　臨命終時無隨者，</div>
<div class='lg-row'>唯戒及施不放逸，　今世後世為伴侶。</div>
<div class='lg-row'>觀我神足力無畏，　以諸相好莊嚴身，</div>
<div class='lg-row'>辭應弟子徒眾等，　是故王宜發道心。』</div>
<div class='lg-row'>大王即時聞法已，　妻子眷屬皆歡喜，</div>
<div class='lg-row'>七十六千億眾俱，　皆發無上菩提心，</div>
<div class='lg-row'>皆言我已發道心，　誓度一切諸眾生，</div>
<div class='lg-row'>我等涉行為眾生，　成正覺已度脫之。</div>
</div><p>「爾時，功德莊嚴王從佛聞說如斯等偈，及見神變已，復增益堅固菩提之心。頂禮佛足，而白佛言：『唯願世尊及菩薩弟子大眾，受我八萬四千歲請，願以衣服、飲食、臥具、醫藥，給侍所須。』</p>
<p>「爾時，世尊及諸大眾，為憐愍王故即便受請。於是功德莊嚴王知佛受其請已，歡喜踊躍頂禮佛足，遶已便去。</p>
<p>「時，王子師子、師子進及二萬王子，捨世王位，於佛法中剃除鬚髮出家修道，勤行精進樂求善法。師子及師子進出家未久，得五神通堅固不退。彼佛知此二人得神通已，加其威神，常為眾生演說妙法。彼二比丘即於彼三千大千世界，從國至國、從四天下至四天下，施作佛事而為說法。彼二比丘，以如是因緣，化度無量阿僧祇眾生，令堅固不退於無上大乘。</p>
<p>「爾時，功德莊嚴王於八萬四千歲中，以諸樂具供養世尊及大眾已，與一切群臣前後侍從，為聽法故往至佛所，而作是念：『我諸子等剃除鬚髮出家修道，常受供養自不行施，亦未見得過人之法，寧可還家捨財布施修諸功德，如我所種善根耶！』爾時，普光明王如來即知功德莊嚴王心，告師子進菩薩言：『善男子！現汝自在功德神力大菩薩變現，使此大眾普得見聞，迴彼邪心使得正見，為降伏諸魔外道故。』</p>
<p>「爾時，師子進菩薩即時入定已，現如是等相，使三千大千世界六變振動，於上虛空中雨種種妙物，所謂諸華香、末香、塗香，繒蓋幢幡，作種種天樂，美饍飲食，瓔珞衣服，種種珍寶，皆從空中繽紛而下。雨如此寶，滿足三千大千世界，眾生得未曾有，皆大喜悅。爾時，從地神諸天上至阿迦膩吒天皆歡喜踊躍，唱如是言：『此大菩薩，可名虛空藏。所以然者，以從虛空中能雨無量珍寶充足一切。』爾時，世尊即印可其言，名虛空藏。</p>
<p>「於是功德莊嚴王見師子進作如是無量神變，心淨踊悅得未曾有，捨憍慢心合掌向佛，作如是言：『希有，世尊！菩薩功德智慧乃能如是，自然而雨無量珍寶，充足一切終無窮盡。世尊！在家者施所益無幾；夫出家者以神通力施無崖際。在家者施不稱彼意，雖施猶悋以為苦惱；出家者施能適彼意，亦不悋惜不生苦惱。』</p>
<p>「爾時，功德莊嚴王即捨王位與子吉意，以真信心剃除鬚髮，於佛法中出家修道。出家已，為增長善法故常勤精進，出家未久修得四禪四無量心及五神通。時吉意王以法治化，國無怨者，精進不廢供養世尊。」</p>
<p>佛復告速辯菩薩：「善男子！爾時功德莊嚴王者豈異人乎？莫造斯觀，即拘留孫如來是；爾時師子菩薩者，則我身是；爾時，師子進菩薩者，即虛空藏菩薩是。善男子！虛空藏菩薩當乎爾時，初於空中雨無量珍寶，以是因緣常名虛空藏。善男子！爾時王子吉意者，今彌勒菩薩是。爾時二萬王子於彼佛法中出家者，今與虛空藏菩薩來此眾中聽法者是。於彼佛法中先出家者，彼王內外眷屬及王子所化眾生，今現在十方行菩薩道。是故速辯！菩薩應常淨戒眾增長本願，以淨戒眾增長本願故，隨欲所作皆能成辦。」</p>
<p>爾時，眾中有諸菩薩，渴仰欲見虛空藏神變之力：「虛空藏相貌云何？」</p>
<p>爾時，世尊知眾心所念，即告虛空藏菩薩言：「善男子！現汝神變虛空藏相。」</p>
<p>爾時，虛空藏菩薩即入稱一切眾生意三昧，入已以此三昧力故，於此三千大千世界，妙寶莊嚴堂上虛空中，雨種種妙物，隨眾生所欲盡給足之。所謂須華雨華，須鬘、須香、須末香、須塗香、須繒蓋幢幡、須種種音樂、須嚴身之具瓔珞衣服、須餚饍飲食、須車乘翼從、須金銀琉璃頗梨車渠馬瑙真珠珊瑚，雨如是等種種珍寶隨意與之。有須法欲法樂法之者，於虛空中隨所樂聞，出眾法音悅可耳根。所謂契經、音合偈經、受記經、偈經、結可經、因緣經、雙句經、本生經、勝處經、方等經、未曾有經、大教勅法，須如是等經者，盡出應之。須譬喻者、須那羅等變音者、須巧言語音者、須種種雜音者、須甚深音者、須方便淺音者，須如是等音者，盡出應之。須聲聞乘度者，出四諦法音應之。須緣覺乘度者，出甚深十二因緣法音應之。須大乘度者，出六波羅蜜不退轉法音應之。又於空中出諸妙偈曰：</p>

<div class="lg regular" style="margin-left:1em;"><div class='lg-row'>「說諸法性，　如虛空等，　今說其門，</div>
<div class='lg-row'>眾咸諦聽。　如空無高，　亦無有下，</div>
<div class='lg-row'>以無高下，　亦無體性。　如空無生，</div>
<div class='lg-row'>亦無有滅，　以無生滅，　性不敗壞。</div>
<div class='lg-row'>如空無增，　亦無有減；　以無增減，</div>
<div class='lg-row'>同諸法相。　如空無明，　亦無有闇，</div>
<div class='lg-row'>以無明闇，　心性亦爾。　如日照空，</div>
<div class='lg-row'>亦無有喜，　不照不憂，　智者學爾。</div>
<div class='lg-row'>如雨鉾箭，　不傷於空，　行者修空，</div>
<div class='lg-row'>亦不可傷。　如空水潤，　無有喜悅，</div>
<div class='lg-row'>智者稱利，　亦無喜悅。　如空毀譽，</div>
<div class='lg-row'>無有分別，　智者毀譽，　亦復如是。</div>
<div class='lg-row'>如動大地，　空終不動，　智者無依，</div>
<div class='lg-row'>不動法性。　如乾大炭，　不燒虛空，</div>
<div class='lg-row'>知煩惱者，　不為所燒。　如空常住，</div>
<div class='lg-row'>無有敗壞，　諸法亦爾，　常住法界。</div>
<div class='lg-row'>喻如虛空，　受一切色，　法界亦爾，</div>
<div class='lg-row'>受一切法。　如空非色，　相不可見，</div>
<div class='lg-row'>心性如是，　同空無相。　虛空假名，</div>
<div class='lg-row'>無有形貌，　心意識然，　亦假名說。</div>
<div class='lg-row'>如空無邊，　終不可取，　大人智然，</div>
<div class='lg-row'>與虛空等。　如鳥行空，　無有足跡，</div>
<div class='lg-row'>行菩提然，　行不可見。　身滅過去，</div>
<div class='lg-row'>如虛空等，　現在諸陰，　同虛空相。</div>
<div class='lg-row'>四大亦然，　同如虛空，　如三災後，</div>
<div class='lg-row'>無諸異相。　一切眾生，　不能滿空，</div>
<div class='lg-row'>凡夫如是，　五欲無滿。　若有聖智，</div>
<div class='lg-row'>知一切法，　彼足無求，　離婬貪著。</div>
<div class='lg-row'>如空廣大，　無有邊崖，　佛法亦爾，</div>
<div class='lg-row'>無有邊際。　知諸法性，　是佛法者，</div>
<div class='lg-row'>彼不依物，　亦不捨物。　知物非物，</div>
<div class='lg-row'>住於實際，　於物非物，　無有二相。</div>
<div class='lg-row'>以聲明空，　空性非聲，　無有音聲，</div>
<div class='lg-row'>是名為空。　佛雖說空，　終已無說，</div>
<div class='lg-row'>空性叵說，　是故名空。　如幻化夢，</div>
<div class='lg-row'>野馬影響，　諸佛說法，　皆悉如是。</div>
<div class='lg-row'>為導眾生，　說如是喻，　真淨之義，</div>
<div class='lg-row'>更無譬喻。　諸法無相，　以相如說，</div>
<div class='lg-row'>相及無相，　法性俱無。　空相為相，</div>
<div class='lg-row'>空亦無相，　體此相者，　是為菩薩。</div>
<div class='lg-row'>無滯無礙，　無戲無動，　無始無終，</div>
<div class='lg-row'>是為菩薩。　不離眾生，　非眾生數，</div>
<div class='lg-row'>如眾生性，　是為菩薩。　喻如幻師，</div>
<div class='lg-row'>殺眾幻人，　實無死者，　所度亦爾。</div>
<div class='lg-row'>幻與眾生，　泥洹佛法，　知同一性，</div>
<div class='lg-row'>無性無相。　此大士得，　無漏空藏，</div>
<div class='lg-row'>充足一切，　不可窮盡。　昔殖眾德，</div>
<div class='lg-row'>故獲斯藏，　不有貯聚，　乃能如是。</div>
<div class='lg-row'>能知諸法，　因緣生者，　其藏無盡，</div>
<div class='lg-row'>不可思議。　救世大仙，　說四無盡，</div>
<div class='lg-row'>空及道心，　眾生佛行。　若財是寶，</div>
<div class='lg-row'>則可貯聚，　非寶無寶，　是以無盡。</div>
<div class='lg-row'>究竟空法，　已盡無盡，　無盡不盡，</div>
<div class='lg-row'>是謂無盡。　知此門者，　近於菩提，</div>
<div class='lg-row'>住此門故，　速成菩提。」</div>
</div><p>以虛空藏菩薩神力故，於上空中雨如是等妙法及財，令三千大千世界一切眾生，得無量不可思議快樂所願具足。有患苦眾生蒙藥除愈，孤窮眾生得無量珍寶，繫閉眾生得開悟解脫，諸根不具者悉得具足，應被刑戮者空中雨諸化人而代受之，親愛久別悉得歡會，被憂煎眾生悉得無憂，墮三塗眾生蒙光觸身除一切苦身心快樂。</p>
<p>爾時，此三千大千世界中眾生各各飲食遊戲，五欲具足共相娛樂，或有行施作諸功德，一切眾生成就如是等樂，各作是言：「乃有此大士能施世樂，此虛空藏菩薩出世故。能施世間甘露，乃能常勤為與一切眾生樂無疲惓也。」虛空藏菩薩現如是等神變，悅可一切眾生性，示現菩薩神力。以財施法施攝眾生故，令無量阿僧祇眾生發阿耨多羅三藐三菩提心，令無量菩薩得無生法忍。復令無量阿僧祇不可說不可說諸菩薩發勤精進故，得成就諸三昧門陀羅尼門，得遊戲神通門。</p>
<p>爾時，生疑菩薩作是念：「此不可思議未曾有也。虛空藏菩薩但於娑婆世界，示現種種神足也？亦於他方世界現種種神足也？」</p>
<p>爾時，虛空藏菩薩知生疑菩薩心所念，即放身光，以此光明力故普照十方無量無邊諸佛世界。爾時，生疑菩薩及餘菩薩，皆見虛空藏以神變力於十方無量無邊不可思議諸佛世界應化眾生，亦如此娑婆世界等無有異，一切聲聞辟支佛所不能為。</p>
<p>生疑菩薩見如是神變已，疑網即除，合掌禮虛空藏菩薩，而作是言：「希有大士！乃能安此無盡之藏在虛空中，普雨充足無量世界而猶不盡，大士有安此藏在於空中其已久如。」</p>
<p>虛空藏言：「善男子！自我發阿耨多羅三藐三菩提心已來，常有此藏在於空中。」</p>
<p>生疑菩薩又問：「大士！發阿耨多羅三藐三菩提心已來幾時？」</p>
<p>虛空藏答言：「世尊當知，汝可問之。」</p>
<p>生疑菩薩即白佛言：「世尊！虛空藏菩薩發阿耨多羅三藐三菩提心已來，為經幾時？唯願說之除我等疑。」</p>
<p>佛告生疑菩薩言：「善男子！此事久遠甚深難知。若當說之，令諸天人皆生疑惑不信佛語，以不信故得無量罪。」</p>
<p>生疑菩薩復白佛言：「世尊！唯願說之。若有久殖善根者必當信受。」</p>
<p>佛告生疑菩薩：「善男子！汝已慇懃欲聞，豈得不說！諦聽，諦聽！善思念之。吾當為汝分別解說，為堅固善根久殖德本者生喜悅故。</p>
<p>「善男子！喻如一恒河沙數等諸恒河沙，以此諸恒河沙一沙為一佛土。末爾所佛土盡為微塵聚著一處，有一長壽之人於此塵聚中百劫乃取一塵，盡此塵數，欲知虛空藏菩薩發心已來劫數，復過於此，非算數所知。善男子！當以此比知虛空藏發心久近。</p>
<p>「善男子！乃往過去過恒河沙數等諸恒河沙，以此諸恒河沙一沙為一佛土。末爾所佛土盡為微塵，復過是數百千萬劫，爾時有佛，號曰淨一切願威德勝王如來、應供、正遍知、明行足、善逝、世間解、無上士、調御丈夫、天人師、佛、世尊。彼世界名曰現無量諸佛剎土，劫名眾寶莊嚴。彼世界，何故名曰現無量諸佛剎土？善男子！以彼剎土真淨故，能現十方諸佛剎土，喻如無翳淨月現於清水。善男子！以是因緣故，十方無量阿僧祇諸佛剎土，及彼諸佛并師子座，眾生所作皆現彼國，是故彼世界名為現無量剎土。</p>
<p>「彼世界與百億三千大千世界等，廣博嚴淨豐樂安隱天人熾盛，地平如掌，無有丘陵塠阜穢惡不淨，多諸珍寶，間錯而成端嚴可樂。懸諸繒綵、幢幡、華蓋莊嚴，燒栴檀、沈水、眾妙雜香，以雜色劫波育張施其上，眾寶妙華以布其地。在在處處，生寶華樹、果樹、衣樹、瓔珞樹、伎樂樹、寶器樹、香樹燈、樹藥樹等，普以莊嚴。以界八道平正分明，真珠瓔珞寶網莊嚴，觀者無厭。彼世界中不假日月光明，以諸燈樹及摩尼樹而以照明，無有晝夜，唯以寶華開合知有時節。</p>
<p>「彼世中眾生，無盲瞎僂躄、痤短跛蹇、形體不具、顏貌醜惡污面睞眼，無有如是等醜惡眾生，一切眾生皆<span class='corr'>成</span>就三十二相，莊嚴其身。彼世界中乃無三塗八難諸惡名字，亦不聞外道異學音聲。彼世界眾生皆必定於阿耨多羅三藐三菩提，亦無聲聞辟支佛名。彼佛純說諸菩薩乘，彼世界中無女人及胎產者，一切眾生結加趺坐自然化生，無老病名盡彼壽命。命終之後，生餘清淨佛土，或還生本土。</p>
<p>「善男子！彼土成就如是無量無邊不可思議功德，我若一劫若減一劫，說彼功德終不能盡。</p>
<p>「善男子！爾時現無量諸佛剎土中有一轉輪聖王，名曰眾天灌頂，典領三千大千世界，於諸佛所久殖德本，利根慧猛威德成就。灌頂聖王有三萬六千子，皆於蓮華中化生，皆於過去諸佛所久殖善根。爾時，淨一切願威德勝王如來，與諸天世人大眾恭敬圍繞，遊於眾天灌頂聖王住處，諸菩薩眾無量無數，非算師及算師弟子所能算知。彼佛壽命百千劫，劫數長短如此賢劫。彼世界眾生，經爾所劫謂如一劫。</p>
<p>「爾時，眾天灌頂聖王請淨一切願威德勝王如來及菩薩僧，四十中劫——劫數長短如此中劫——供養適意，餚饍飲食，衣服臥具，房舍臺觀，園林浴池，如是等種種所須之物，而以供養。</p>
<p>「爾時，眾天灌頂聖王為供養佛故，莊嚴一小千世界以為妙堂，純以琉璃寶莊嚴其地，周匝垣墻眾寶合成，以赤栴檀及憂陀羅婆羅栴檀為柱，以車璩寶為櫨欂，間錯此堂，以如是等莊嚴合成甚可愛樂。世尊中食後從三昧起，在此堂中為諸大眾講說妙法。復莊嚴一堂與一四天下等，欲令如來及菩薩僧於其中食，日日所用食直珍寶如大山[卄/積]。</p>
<p>「善男子！爾時，眾天灌頂轉輪聖王於四十中劫常專一念，未曾放逸不作餘事，常以一切樂具供養如來及菩薩僧。於爾所時所作功德，亦不發願有所志求。過四十中劫，於最後日，以無價三衣供奉如來諸菩薩僧，各施一衣。當乎爾日，世尊中後為諸大眾廣說妙法。於時眾天灌頂聖王侍從圍遶，為聽法故往詣佛所。</p>
<p>「爾時，世尊知彼聖王功德淳淑堪任有用。於時世尊及眾天灌頂轉輪聖王等，七日七夜都無食想，處師子座身不傾動說大乘經，名攝菩薩淨行不退轉輪方便。世尊說如是法，為欲令盡受持不忘失故。灌頂聖王於七日七夜心不分散，從佛聞法歡喜踊躍其心悅豫，從座而起，頂禮佛足右繞七匝，繞七匝已右膝著地，合掌向佛深心淳至，發阿耨多羅三藐三菩提心已。即說偈言：</p>

<div class="lg regular" style="margin-left:2em;"><div class='lg-row'>「『我發無上心，　請召諸群生，</div>
<div class='lg-row'>無救者作救，　冥世開大明。</div>
<div class='lg-row'>非為一法行，　非為供一佛，</div>
<div class='lg-row'>非為一眾生，　願度無餘故。</div>
<div class='lg-row'>生老病死苦，　眾惱所逼者，</div>
<div class='lg-row'>一切莫憂懼，　我誓要當度。</div>
<div class='lg-row'>欲瞋癡慢覆，　失道造諸惡，</div>
<div class='lg-row'>正斷邪惡業，　導至無畏城。</div>
<div class='lg-row'>墮三塗眾生，　難處受眾苦，</div>
<div class='lg-row'>強志莫憂懼，　我生施無畏。</div>
<div class='lg-row'>無明癡所翳，　不識解脫門，</div>
<div class='lg-row'>我為然法炬，　得明至涅槃。</div>
<div class='lg-row'>為四流所漂，　沈溺不得邊，</div>
<div class='lg-row'>為造勝法船，　令度諸有流。</div>
<div class='lg-row'>處生死飢饉，　食先甘業盡，</div>
<div class='lg-row'>我為作導師，　當令至安樂。』」</div>
</div><p>佛告生疑菩薩言：「善男子！爾時灌頂聖王說此偈已，彼佛世界即六變振動光明遍照。於時聖王發道心已，即得菩薩三昧名曰不退菩提心。以得此三昧力故，常得見諸佛無礙，乃至夢中一切煩惱不為作患。自是已後其心不與嫉妬共俱，不與破戒俱，不與瞋恚俱，不與懈怠俱，不與散亂俱，其心不與愚癡等俱。彼灌頂聖王盡其形壽常給侍世尊左右，為聞法故，又常教化三萬六千子令發阿耨多羅三藐三菩提心，亦復教化餘無量無邊眾生令發阿耨多羅三藐三菩提心。</p>
<p>「善男子！爾時眾天灌頂轉輪聖王者，豈異人乎？莫造斯觀，即今虛空藏菩薩是也。爾時彼諸王子及諸大眾，教令發阿耨多羅三藐三菩提心者，我今即見在此會中大力精進大智慧諸菩薩摩訶薩聽法者是也。</p>
<p>「善男子！虛空藏菩薩發心已來，經如是無量阿僧祇劫行菩薩道。此虛空藏菩薩從發心已來，未曾失菩提心、未曾胎產，常值諸佛聽法供養眾僧，於諸佛所受持正法，攝法為首未曾失念，能善分別成就遍行。初發心已得甚深難解菩薩初地能行諸施，成就大悲得無戲論，無有厭惓發勤精進，學一切諸論知一切世法，成就慚愧得堅固念力。</p>
<p>「此菩薩住於初地，於無量阿僧祇不可稱、不可量、不可思議、不可說、不可說諸劫，能淨淳至具足行檀波羅蜜。於諸眾生常行大慈，勤修攝法一切波羅蜜及諸助道法，成就欲進不放逸等，皆隨順檀波羅蜜。</p>
<p>「是菩薩住於初地，常勤給侍供養諸佛，勤求方便教化眾生、淨佛國土。住於初地，得入一切地智慧光明而不過初地，然後乃成就無量功德智慧資糧，得如來力持不退神通，已離諸地障礙。而從初地入菩薩第二地，住無量阿僧祇劫淨於二地，修尸羅波羅蜜乃至十地，為一一眾生所經劫數亦復如是。於一一地中過無量阿僧祇劫成就菩薩行，為諸眾生現作佛事，而不捨菩薩所行。</p>
<p>「善男子！少有菩薩能行如是甚深不思議殊勝不散亂淳至勤修進行，如此虛空藏菩薩所行成就者。」</p>
<p>爾時，生疑菩薩問虛空藏菩薩言：「希有，善男子！乃能如是發弘誓願，於此大乘久住生死無疲惓耶？」</p>
<p>虛空藏答言：「善男子！此大地運載諸山河、石壁、樹木、叢林、一切藥草、百穀、苗稼，及諸眾生，有疲惓不？」</p>
<p>答言：「不也。大士！」</p>
<p>虛空藏言：「善男子！諸菩薩心亦如大地。淳至成就故行菩薩行無有疲惓亦復如是。」</p>
<p>虛空藏復言：「善男子！如此大地住於水上，此水持地無有疲惓。諸菩薩心亦如大水，以大悲力故教化眾生無有疲惓亦復如是。」</p>
<p>虛空藏復言：「善男子！如此大水住於風上，此風持水無有疲惓。諸菩薩心亦如大風，以大方便力故，淨佛世界無有疲惓亦復如是。」</p>
<p>虛空藏復言：「善男子！喻如大風住於空上無所依止，此空持風無所障礙無有疲惓。諸菩薩心亦如風空，以般若波羅蜜力故，集一切佛法無有懈廢疲惓亦復如是。所以者何？菩薩知一切法相，所以成就無生質，無作者無受者，因緣合成故而有所作。所作諸法亦無有實，本際空故本際離故實無成就，自性空故無生無滅，知一切諸法性相如，是故不見有法可生疲厭及疲厭者。所以者何？菩薩知一切法無二故，知生死性與涅槃性等，知涅槃性與一切法性等，知一切法性與無性等故，亦不恃不著。知一切諸法過去際未來際無自性，以定力故，誓願力故，不起於定而能現一切所作。」</p>
<p>爾時，生疑菩薩問虛空藏菩薩言：「唯願大士說諸菩薩三昧行業。何謂三昧？何謂行三昧業者？」</p>
<p>虛空藏菩薩答生疑菩薩言：「善男子！有八萬四千種諸三昧門，此諸三昧門能總攝一切諸餘三昧。</p>
<p>「何等是八萬四千三昧門？善男子！菩薩有三昧名曰不忘菩提心，能成就不散亂行。有三昧名曰降伏，能淨淳至。有三昧名曰不顯行，能究竟成就不退所作。有三昧名曰不依，能增進成就畢竟。有三昧名曰無垢，能成就白心。有三昧名曰照耀，能開示善法。有三昧名曰真淨，能迴一切魔行。有三昧名曰踊出，終不為外道諸論之所降伏。有三昧名曰捨離，能調伏一切諸煩惱結。有三昧名迴伏，能令一切入真實道。有三昧名曰轉進，能離聲聞辟支佛地。有三昧名曰樂遊，能不厭生死。有三昧名曰趣向，能從一地至一地故。</p>
<p>「有三昧名曰怡懌，能成就悅可大眾故。有三昧名無礙光，能於一切眾生成就等心。有三昧名曰知所作，能順一切所作不逆故。有三昧名曰師子相，能成就大眾無所畏。有三昧名曰心勇，能降伏四魔。有三昧名曰蓮華莊嚴，能成就不染世法。有三昧名曰光莊嚴，能普照諸佛世界。有三昧名曰清涼，能斷離憎愛故。有三昧名曰幢相，能成就一切佛法光明故。有三昧名曰炬王，能成就大智慧光明。</p>
<p>「有三昧名曰日光，能成就斷除無明闇冥。有三昧名曰集德，能成就辭辯無盡。有三昧名曰那羅延，能成就金剛身。有三昧名曰堅固，能成就不掉動心。有三昧名曰彌樓幢，能成就不見頂相。有三昧名曰堅自在，能成就度本願。有三昧名曰金剛士，能成就不退諸通。有三昧名曰金剛場，能成就昇於道場。有三昧名曰喻如金剛，善能鑑徹一切諸法。有三昧名曰行王，能觀一切眾生心行。有三昧名曰慧王，能成就勝智，知諸根滿足、未滿足者。有三昧名曰隨類，能成就隨眾生性而為說法。有三昧名曰修一切諸身，能成就法身。</p>
<p>「有三昧名曰不眴，能得成就無礙見見諸如來。有三昧名曰無諍，能得分別一切因緣。有三昧名曰無垢輪，能得成就轉妙法輪。有三昧名曰電光，能得覺諸法因緣。有三昧名曰善分別，能知諸界盡同一界。有三昧名曰莊嚴王，能得成就相好。有三昧名曰隨解王，能以一音報於一切。有三昧名曰不分別法界，能知一切三昧同一三昧。有三昧名曰堅固，能得不退於諸法性。有三昧名曰不可壞，能知諸法同於法性。</p>
<p>「有三昧名曰無終，能知本際非際。有三昧名曰無作，能成就如如無有變易。有三昧名曰無動，能知諸法平等如虛空。有三昧名曰淨住，能得成就諸波羅蜜。有三昧名曰善攝，能成就四攝法。有三昧名曰等行，能得成就四梵行。有三昧名曰無礙觀，能得成就諸助道法。有三昧名曰海印，能得總持諸佛所說。有三昧名曰空，能斷一切諸見。有三昧名曰無相，能斷一切諸覺。有三昧名曰無願，能得淨成就一切諸願。有三昧名曰決了，能得成就無生法忍。</p>
<p>「有三昧名曰不脫，能得成就不失所聞法。有三昧名曰無翳，能以善說悅可眾生。有三昧名曰得豐，能得成就寶手。有三昧名曰法雲，能雨一切法門。有三昧名曰寶莊嚴，能得成就不斷三寶勝種。有三昧名曰無比，能成就智所作業。有三昧名曰虛空門，能得離一切障礙。有三昧名曰智印，能得遍知一切諸法。有三昧名曰見現在諸佛，能得成就諸如來功德。有三昧名曰選擇寂靜如意，能得成就離於本際。有三昧名曰分別一相法門，能得成就於未來世說一相法門。有三昧名曰了知一切法平等性，能得成就解了一切經書。有三昧名曰集諸功德，能得潤益一切眾生。</p>
<p>「有三昧名曰遊戲神通，能得成就不思議解脫。有三昧名曰自覺，能入如來祕密之藏。有三昧名曰首楞嚴，能於菩薩地中乃至示大涅槃。有三昧名曰遍至，能得成就在在現生。有三昧名曰灌頂王，能得成就菩薩所行無餘。有三昧名曰無勝，能得成就如來十力。有三昧名曰無盡，能得成就四無所畏。有三昧名曰無等，能得成就佛不共法。有三昧名曰願王，能得成就諸所聞法，自利利彼功不唐捐。有三昧名曰善入無垢印，能現前覺了一切佛法。有三昧名曰善知覺，能得成就薩婆若智無有遺餘。有三昧名曰盡無邊，能得成就一切佛事受行無餘。</p>
<p>「善男子！此謂八萬四千三昧門。以此等為首，菩薩坐道場時，便得八萬四千諸三昧門，一一三昧，以無量阿僧祇百千萬億三昧以為眷屬。</p>
<p>「善男子！是諸三昧能知八萬四千種眾生諸所行法，<span class='corr'>亦</span>能顯現八萬四千法聚。善男子！是為略說諸菩薩行，及諸佛法藏少分，而諸菩薩行無量無邊，諸佛法藏不可思議。」</p>
<p>爾時，虛空藏菩薩說是法時，有萬六千菩薩得柔順忍，無量三昧而現在前；復有八萬四千眾生發阿耨多羅三藐三菩提心。</p>
<p>爾時，世尊讚虛空藏菩薩言：「善哉，善哉！善男子！快說是諸三昧法門，善說如來勝智，如汝自身證行此法不從他得。」</p>
<p>爾時，生疑菩薩合掌白虛空藏言：「希有，大士！乃能成就如是不可思議功德，不從他聞，而能入於如來勝智行處，我亦願樂欲令一切眾生得此不可思議法如來行處。」</p>
<p>爾時，大德舍利弗問生疑菩薩言：「善男子！誰為汝作此生疑名也？」</p>
<p>生疑菩薩答舍利弗言：「菩提心為我作此生疑名。所以然者？若不發菩提心，於佛法中終不生疑。其有發阿耨多羅三藐三菩提心者，其人於一切佛法則生疑惑，為欲現知明了一切佛法故。譬如灌頂剎利王最大太子成就王相，應作國主，次父之後應紹王位。是故，其子每常諮問治國之法：『我當云何監領國事？』大德舍利弗！菩薩摩訶薩亦復如是，畢竟發阿耨多羅三藐三菩提心者，次如來後亦應紹繼無上法王尊位，亦常思惟諮問一切智相應之法，我等應當云何持無上法王法也？是故亦於一切佛法每常生疑。大德舍利弗！當知以此因緣由菩提心故立此生疑名也。」</p>
<p>生疑菩薩復語舍利弗言：「大德！我從昔來不憶值諸佛菩薩及善知識未曾不問諸佛妙法。是故，我真名生疑也。」◎</p>

<p class='juan'>大方等大集經卷第十六</p></div>
</div><!-- end of div[@id='body'] -->
</body></html>