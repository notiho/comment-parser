<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方等大集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu77' /><a id='mulu78' />大方等大集經卷第二十六<p class="byline">北涼天竺三藏曇無讖譯</p>寶髻菩薩品第十一之二</p><p>「云何菩薩淨五根行？菩薩信心不可動轉，名為信根。不由他教而行精進，名精進根。常念菩提，名為念根。常修大悲，名為定根。攝取善法，名為慧根。</p>
<p>「復次，信諸佛法，名為信根。求諸佛法，名精進根。念諸佛法，名為念根。得佛三昧，名為定根。斷諸疑網，名為慧根。</p>
<p>「復次，心向菩提無有疑網，名為信根。增長善法，名精進根。求善方便，名為念根。視諸眾生其心平等，名為定根。觀諸眾生上中下根，名為慧根。</p>
<p>「復次，心淨無濁名為信根。壞眾濁心，名精進根。念清淨法，名為念根。觀心性淨，名為定根。能令眾生住清淨法，名為慧根。</p>
<p>「復次，遠離一切弊惡之法，名為信根。求諸善法，名精進根。得已不失，名為念根。既得善法如法而住，名為定根。思惟善法不善無記，名為慧根。</p>
<p>「復次，信根者即是施心。精進根者，即是樂施無有休息。念根者，既施之後不求果報。定根者，即平等施心無分別。慧根者，不觀福田及非福田。復有信根，即是初入善法之心。精進根者，能壞憍慢。念根者，離我我所。定根者，遠離一切六十二見。慧根者，遠離一切諸惡煩惱。是名菩薩淨五根行。</p>
<p>「云何菩薩淨五力行？善男子！菩薩摩訶薩具足五根，不為諸魔之所破壞，故名為力。一切聲聞辟支佛乘所不能及，一切眾生不能令其退大乘心，一切煩惱不能破壞，能令其心知足少欲，身得大力善覆諸根得金剛身，是名為力。</p>
<p>「善男子！菩薩摩訶薩住信力時，終不造作一切諸惡；住進力時造一切善；住念力時不失善法；住定力時不為五欲樂之所壞；住慧力時遠離一切諸結煩惱。</p>
<p>「復次，住信力時不隨他語；住進力時求善不息；住念力時得陀羅尼；住定力時說法平等；住慧力時能壞一切眾生疑心。</p>
<p>「復次，住信力時，具得解力；住進力時，具精進力；住念力時，具解脫力；住定力時，具足願力；住慧力時，具諸行力。</p>
<p>「復次，住信力時，見慳罪過；住進力時，遠離慳貪；住念力時，以所修善願向菩提；住定力時，其心平等；住慧力時，心終不求施戒定報。</p>
<p>「復次，住信力時，能離一切破戒之垢；住進力時，至心具戒；住念力時，以所持戒願向菩提；住定力時，具清淨地；住慧力時，遠離作戒。</p>
<p>「復次，住信力時，遠離瞋心；住精進力，修習忍辱；住念力時，以所修忍願向菩提；住定力時，護諸眾生；住慧力時，不觀眾生士夫壽命。</p>
<p>「復次，住信力時，遠離懈怠；住進力時，所修諸行到畢竟岸；住念力時，所修精進願向菩提；住定力時，身心寂靜；住慧力時，不住善惡。</p>
<p>「復次，住信力時，遠離一切怱務之事；住進力時，勤求禪支；住念力時，以所修定願向菩提；住定力時，其心常定；住慧力時，不著諸定。</p>
<p>「復次，住信力時，遠離無明；住進力時，勤求諸善；住念力時，以所修智願向菩提；住定力時，修善思惟；住慧力時，如法而住。</p>
<p>「復次，住信力時，具足七力；住進力時，得住七覺；住念力時，得八念處；住定力時，離七識處；住慧力時，離八邪支。</p>
<p>「復次，心於菩提無有退轉，是名信力淨信力行；不取不捨，是名進力淨進力行；修四念處，是名念力淨念力行；調伏於心，是名定力淨定力行；遠離諸見知善方便，是名慧力淨慧力行。</p>
<p>「善男子！云何菩薩淨七覺行？終不失於助菩提法，名念覺分。不取不捨奢摩他，名擇覺分。離一切惡，名進覺分。離諸愁惱，名喜覺分。身心寂靜，名除覺分。得解脫味，名定覺分。所作已辦，名捨覺分。</p>
<p>「復次，不捨菩提心，名念覺分。至心護法，名擇覺分。調諸眾生無有休息，名進覺分。具足善法，名喜覺分。離諸煩惱，名除覺分。能令眾生住三昧中，名定覺分。令諸眾生悉知法界，名捨覺分。</p>
<p>「復次，不念聲聞辟支佛乘，名念覺分。分別一切法字句義，名擇覺分。求善法時三業不息，名精進覺分。離怨親心，名喜覺分。如法而住，名除覺分。隨諸世間而能調伏，名定覺分。不觀二法，名捨覺分。</p>
<p>「善男子！助菩提者，覺一切法知一切法，分別諸法籌量諸法，知諸眾生心性心行，是名菩提分，亦名聖行。如是聖行，非是一切凡夫魔眾邪見所行，非是色聲香味觸行，非一切相一切受、諸心意識見聞覺知、有想無想一切法行，故名聖行。夫聖行者，非覺非非覺亦非大覺，而能對治一切諸法，然復不與諸法諍訟，是名聖行。聖行者，即是佐助菩提之法。</p>
<p>「善男子！云何菩薩淨八道行？八道者，所謂正見。云何正見？正見者，見一切法皆悉平等。如是正見，不名空見。何以故？自有正見非是空見。如是二見，亦名同見。復有我見、眾生見、空見，不名正見，如是三見亦復同見。又眾生見、命見、空見，不名正見，如是三見亦復同見。又有我見、斷見、空見，不名正見，如是三見亦復同見。又有有見、無見、空見，不名正見，如是三見亦復同見。復有四見：佛見、法見、僧見、空見，是名正見，如是四見不名空見。善男子！若有人著如是見者，不名正見。若不著者，乃名正見。何以故？夫正見者，見無分別、平等無二。</p>
<p>「云何名為平等見耶？若作是念，凡夫法下、學法為上，如是名為非平等見。凡夫法漏、學法無漏，凡夫法食、緣覺無食，凡夫法垢、菩薩法淨，凡夫有為、佛是無為，如是見者非平等見。若能觀察凡夫之法，乃至佛法無有差別，乃名平等。若能觀見凡夫法空，至佛法空，是名正見。觀凡夫法從因緣生，辟支佛法亦從緣生，乃名正見。若觀凡夫法寂靜、菩薩法寂靜，是名正見。若觀凡夫法不具足，乃至佛法亦不具足，是名正見。若觀我與無我無有差別，無差別見，乃名正見。若如是見，則不見於上中下法，於一切法亦無覺觀，是名正見。正見者，名無所見；無所見者即是正見。若如是見，是人乃至不見一法、一法相貌、一法光明。善男子！若如是見，是名佛法之正見也。」說是法時，五百比丘得阿羅漢果。</p>
<p>「善男子！云何正覺？正覺者離一切覺，覺者名為智慧方便。觀法知法，是名正覺。觀察諸法何者是垢？何者是淨？如是觀已，都不覺知等與不等，離一切覺，是名正覺。</p>
<p>「云何正語？口所出言不自焦惱亦不焦他，不自污辱亦不污他，不自生慢不生他慢，不自誑惑不誑惑他，是名正語。復次正語，凡有所說，說一切法皆悉平等，善能分別有為之相，是名正語。復次正語，說一切法空無相願，無生無滅無出無沒，是名正語。復次正語，說有為苦無常無我、涅槃寂靜，是名正語。若有眾生說言眾生，一切無有壽命士夫，一切諸法從因緣生、從因緣滅，猶如子果，是名正語。淨正語者即是佛語，是名淨正語行。</p>
<p>「云何正業？正業者，若業雖能壞一切業，亦不名業。若業能作寂靜之因，不垢不淨，能壞煩惱不令增長，是名正業。知業如是猶作善業，亦觀諸業皆悉空寂，無有堅實是苦無樂，是名正業。</p>
<p>「云何正命？正命者，若命不妨自身他身，不增一切諸惡煩惱，非惡業活，是名正命。菩薩摩訶薩於諸眾生淨於正命，以是正命願向菩提，是名正命，如是正命能利自他。</p>
<p>「正精進者，勤作方便求諸善法，欲心不息無有厭悔，是名精進。推求諸法平等之性，亦不觀法等與不等，不作非不作，了知於如法性實性，名正精進。宣說正法令諸眾生離邪精進，亦知眾生所修行行，是名正精進。</p>
<p>「云何正念？若念施、戒、忍辱、精進、禪定、智慧、四無量心，是名正念。復有正念，攝諸煩惱不令妄起，不近一切惡魔諸業，不墮惡道不起惡心，常修一切正善之法，遠離一切邪惡之法，是名正念。菩薩住是正念之中，獲得正聚沙門正果，是名正念。</p>
<p>「云何正定？修行聖行，知苦離集證滅修道，是名正定。復有正定，觀一切法皆悉平等。若觀我淨一切亦淨，若觀我空一切亦空，雖作是觀不入正位，是名菩薩之正定也。菩薩摩訶薩住是定中，於一念頃得一切智，是名正定。」說是法時，萬六千天與人發阿耨多羅三藐三菩提心。</p>
<p>「善男子！云何菩薩淨神通行？善男子！天眼五種：悉能覩見十方世界，及見十方世界諸佛，亦見眾生出生退沒，所見十方無有罣礙，勝於一切聲聞、緣覺及諸天人。菩薩具足如是五事，則能了了見一切法，是名菩薩淨天眼行。</p>
<p>「菩薩摩訶薩得天耳通，聞五種聲：人聲、非人聲、地獄聲、十方諸佛說法之聲、一切眾生語言音聲，是名菩薩淨天耳行。</p>
<p>「云何菩薩淨他心智行？知他心智亦有五種：悉知一切人天之心、地獄餓鬼畜生等心、知過去心、知未來心、知現在心，是名菩薩淨他心智行。復有他心智，知是眾生是正定聚、是邪定聚、是不定聚，知是眾生有貪瞋癡，既了知已隨應說法，眾生聞已得壞煩惱，是名菩薩淨他心智行。</p>
<p>「云何菩薩淨宿命智行？了知是身從貪恚癡因緣而生，了知是身從施戒忍精進定慧慈悲喜捨因緣而生，了知是身具足不具足，了知是身因無明愛及四倒生，了知是身施因緣故具足財物及以眷屬，如是等智，是名菩薩淨宿命智行。</p>
<p>「云何菩薩淨神通行？神通行者亦有五種：一者、示色；二者、解種種語而為說法；三者、善能了知心意識等；四者、能覺諸法說一切法，是名菩薩淨神通行。</p>
<p>「善男子！如是五通為漏盡故，菩薩修習而不盡漏，為欲了知一切諸漏。何以故？調眾生故。善男子！譬如一城縱廣一由旬，多有諸門，路嶮黑闇甚可怖畏，有入城者多受安樂。復有一人，唯有一子愛念甚重，遙聞彼城如是快樂，即便捨子欲往入城。是人方便得過嶮道，到彼城門一足已入，未舉一足，即念其子。尋作是念：『我唯一子，來時云何竟不與俱，誰能養護令離眾苦？』即捨樂城還向子所。善男子！菩薩摩訶薩亦復如是，為憐愍故修習五通，既修習已，垂得盡漏而不取證。何以故？愍眾生故捨漏盡通，乃至行於凡夫地中。善男子！城者喻於大般涅槃，多諸門者喻於八萬諸三昧門，路嶮難者喻諸魔業，到城門者喻於五通，一足入者喻於智慧，一足未入者喻於菩薩未證解脫。言一子者喻於五道一切眾生，顧念子者喻大悲心。還子所者喻調眾生，能得解脫而不證者即是方便。善男子！菩薩摩訶薩，大慈大悲不可思議！」</p>
<p>寶髻菩薩白佛言：「世尊！如佛所說大慈大悲不可思議。實如聖教，不但慈悲不可思議，善方便力亦不可思議。菩薩了了自知當得阿耨多羅三藐三菩提而不證之，為眾生故行於生死，不為生死之所污染。世尊！菩薩摩訶薩具何等法，在生死中心不厭悔？」</p>
<p>「善男子！菩薩摩訶薩具二十一法，在生死中而不生悔：一者、所修善法共大慈行；二者、所修慈心共大悲行；三者、所修大悲共調眾生行；四者、調伏眾生共精進行；五者、所修精進共善心行；六者、所修善心共方便行；七者、所修方便與慧共行；八者、所修習慧共禪定行；九者、所修四禪共神通行；十者、所修神通與智共行；十一者、所修習智與欲共行；十二者、所修習欲與念共行；十三者、所修習念共菩提心行；十四者、所修菩提共四攝行；十五者、所修四攝與戒共行；十六者、所修戒禁共多聞行；十七者、所修多聞共如法住行；十八者、如法共住陀羅尼行；十九者、陀羅尼共無礙智行；二十者、無礙智共功德莊嚴行；二十一者、功德莊嚴共智慧莊嚴行。是名菩薩二十一法，在生死中不生厭悔。」</p>
<p>寶髻菩薩白佛言：「世尊！云何菩薩莊嚴自身，亦令眾生得大利益？」</p>
<p>佛言：「善男子！菩薩摩訶薩若具多聞則名莊嚴，為他演說名大利益。復次，得大總持名為莊嚴，為他演說名大利益。復次，無有放逸名為莊嚴，調伏眾生名大利益。復次，三十二相名為莊嚴，具大智慧名大利益。復次，口言柔軟名為莊嚴，說如說行名大利益。復次，能一切施名為莊嚴，不求果報名大利益。善男子！是名菩薩莊嚴自身，亦令眾生得大利益。</p>
<p>「善男子！過去無量阿僧祇劫，劫名樂喜，彼中有佛，號一切眾生樂念如來、應、正遍知、明行足、善逝、世間解、無上士、調御丈夫、天人師、佛、世尊，其佛世界名曰天觀。善男子！何故彼劫名曰樂喜？彼大劫中具有六萬諸佛出世。彼劫之初，首陀婆天唱如是言：『是劫當有六萬佛出。』眾生聞已心皆樂喜，是故彼劫名曰樂喜。</p>
<p>「善男子！其佛世界莊嚴微妙無有限量，快樂好妙如天無別，是故世界名曰天觀。其土皆悉栴檀為地，一切無有土沙塵霧，其香遍薰無量佛土。其地周遍出諸蓮華，一一諸華有大光明遍照其土。其土眾生悉得神通足不蹈地，乃至無有一人處胎皆悉化生，一切不聞女人之名，亦無受苦三惡道名。一切眾生禪喜為食，其土無有三乘之名。一切皆以真金、瓔珞、天冠、寶飾而自莊嚴。雖無剃髮染衣袈裟，而亦得名出家之人。何以故？於一切物捨無貪故。彼土如來色如梵天，現梵天身，為諸菩薩演說法要。若他世界有諸菩薩，見彼佛已受大歡喜。</p>
<p>「善男子！彼佛若欲宣說法化，昇大法座在大眾上七多羅樹，常略說法。何以故？一切眾生根猛利故。如來所說唯是一句，而諸眾生解百千句。如來常說四淨之法。何等為四？一者、波羅蜜淨；二者、助菩提淨；三者、神通淨；四者、調眾生淨。</p>
<p>「時有菩薩，名曰寶聚，白佛言：『世尊！云何菩薩莊嚴自身，亦令眾生得大利益？』彼佛答言：『善男子！菩薩若具無礙智者名為莊嚴，能作智明名大利益。』爾時，彼佛說是法時，六千菩薩得無生忍。</p>
<p>「時彼菩薩復白佛言：『世尊！云何菩薩莊嚴菩提樹？』佛言：『善男子！菩薩若能修不放逸，是名莊嚴菩提之樹。云何名為不放逸？不放逸者名如法住，如法住者如說而住。復次，不放逸者，名無量莊嚴、無量布施、無量持戒、無量忍辱、無量精進、無量禪定、無量智慧、無量佛法、無量調伏、無量功德智慧莊嚴、供養無量諸佛世尊，具智慧故無量多聞，為增智慧故無量修奢摩他、毘婆舍那。成就如是無量等法，名為莊嚴菩提之樹，亦能疾得阿耨多羅三藐三菩提。善男子！一切佐助菩提之法，以不放逸而為根本，具大莊嚴一切智慧，不失一切善法，遠離一切煩惱，攝取一切諸法。於一切法無有罣礙，調伏諸根護諸善法不令退失，知時非時，具足十力、四無所畏佛法頂法，名不放逸。』</p>
<p>「善男子！說是法時，萬二千菩薩得無生忍。爾時寶聚菩薩，即汝身是。善男子！汝今當知具不放逸菩薩摩訶薩，則能莊嚴菩提之樹。</p>
<p>「善男子！云何菩薩淨於調伏？善男子！眾生之行無量無邊不可思議，調伏亦爾，無量無邊不可思議，菩薩行亦無量無邊不可思議。菩薩摩訶薩一心至心，調伏眾生。</p>
<p>「善男子！有諸眾生聞說惠施則得調伏，或有眾生聞說持戒而得調伏，復有眾生聞說施戒而得調伏，復有眾生軟語調伏，復有眾生瞋語調伏，復有眾生具二種語而得調伏，復有眾生聞說身業而得調伏，復有眾生聞說捨身而得調伏，復有眾生勝能調伏，復有眾生強可調伏，復有眾生聞說呵責而得調伏，復有眾生施時調伏，復有眾生初時調伏。復有眾生見妙色已而得調伏，聲香味觸亦復如是。復有眾生常親近故而得調伏，復有眾生常遠住故而得調伏，復有眾生見佛調伏。</p>
<p>「或有眾生聞法調伏，或有眾生聞無常法而得調伏，苦空無我亦復如是。或有眾生聞說施聲而得調伏，戒忍精進禪定智聲亦復如是。或有眾生聞說一切有為無常而得調伏，或有眾生聞讚人天而得調伏。或有眾生聞聲聞乘而得調伏，辟支佛乘、佛乘亦復如是。或以四攝而得調伏，或以三攝、二攝、一攝而得調伏，或復不以四攝之法而得調伏。或因內施而得調伏，外施內外施亦復如是。或聞宣說地獄中苦而得調伏，餓鬼、畜生、人天亦爾。或說純樂而得調伏，或聞純苦而得調伏，或聞苦樂而得調伏。或有覩見比丘形像而得調伏，比丘尼、優婆塞、優婆夷像而得調伏。或因種種作倡伎樂而得調伏。</p>
<p>「善男子！菩薩如是能知種種調伏眾生行，是名菩薩能行六波羅蜜，具足佐助菩提之法，具足神通調伏眾生。</p>
<p>「善男子！若有菩薩具足四法，則能調伏一切眾生：一者、心不悔厭；二者、不貪諸樂；三者、知時非時；四者、了知諸心。復有四法。何等為四？一者、正語；二者、愛語；三者、淨語；四者、如法語。復有四法：一者、於諸眾生心無罣礙；二者、悲心；三者、利益心；四者、自調諸根。復有四法：一者、淨於自心；二者、憐愍他心；三者、勤行精進；四者、遠離受樂。善男子！是故菩薩摩訶薩調伏之行，無量無邊不可思議。</p>
<p>「善男子！過去無量阿僧祇劫，有劫名愛，是中有佛，號廣光明如來、應供、正遍知、明行足、善逝、世間解、無上士、調御丈夫、天人師、佛、世尊，世界名寂靜。彼佛具有九萬六千億聲聞眾，八萬四千諸菩薩眾，其土人民壽命十七萬二千歲。</p>
<p>「爾時，有一大王之子，名財功德，婆羅門種，顏貌端正眾生樂見。年十六時，自恃端正而生憍慢，初不向佛恭敬禮拜。爾時，如來即作是念：『如是王子，今將退失阿耨多羅三藐三菩提，善根不熟；若得善友，則得詣佛聞法受持。』爾時，如來即於八萬四千菩薩大眾之中行籌而言：『誰能調伏是婆羅門子？誰能於是八萬四千年中，經常往返是王子家若受眾苦？所謂罵打心不生悔。』八萬四千諸菩薩等，乃至無有一人取籌；第二、第三亦復如是。第三唱已，有一菩薩名淨精進，即從座起偏袒右肩，右膝著地合掌而言：『世尊！我今能詣彼王子家甘心受苦。』說是語時，三千大千世界為大震動。一切人天咸共同聲唱言：『善哉，善哉！大士！』</p>
<p>「時淨精進菩薩即便往彼王子門立。王子見之，惡言呰毀以土坌面，刀杖瓦石而加其身。菩薩爾時不瞋、不去、心不疲厭，經一千年受如是苦。過二萬歲，乃得至彼第二門下。八萬四千年七日未滿，方得至其第七門下。爾時，王子見是菩薩，便作是言：『道士今來何所求索？』即於菩薩生不思議心。『云何是人經爾所時，多受眾苦而心不厭？』第二、第三亦如是言：『道士今來欲何所求？』</p>
<p>「爾時，菩薩知彼王子心已調伏，即說偈言：</p>

<div class="lg regular" style="margin-left:0em;"><div class='lg-row'>「『世間所有一切財，　金銀琉璃及頗梨，</div>
<div class='lg-row'>及四供養我不須，　唯為法故來至此。</div>
<div class='lg-row'>此世有佛名廣光，　為眾生說無上法，</div>
<div class='lg-row'>眾生聞已離煩惱，　亦受無量甘露味。</div>
<div class='lg-row'>諸佛世尊出於世，　甚難於彼靈瑞華，</div>
<div class='lg-row'>今此世出無上尊，　汝乃放逸沈欲海。</div>
<div class='lg-row'>一切眾生常闇行，　無上如來施慧炬，</div>
<div class='lg-row'>自恃財色生憍慢，　而不往詣如來尊。</div>
<div class='lg-row'>一切財寶眾生命，　佛說是二悉無常，</div>
<div class='lg-row'>眾生若聞是甘露，　不詣佛者名放逸。</div>
<div class='lg-row'>汝本往昔行菩提，　請諸眾生許法味，</div>
<div class='lg-row'>汝今猶屬諸煩惱，　云何能調諸放逸？</div>
<div class='lg-row'>我今求汝共詣佛，　破壞憍慢離煩惱，</div>
<div class='lg-row'>勤修精進捨國事，　令汝終時心不悔。』</div>
<div class='lg-row'>是時王子聞是已，　遠離憍慢即生信，</div>
<div class='lg-row'>讚歎恭敬淨精進，　懺悔先來所加苦。</div>
<div class='lg-row'>『我今捨離國土事，　及以上妙五欲樂，</div>
<div class='lg-row'>壞破憍慢至佛所，　聽甘露法調眾生。』</div>
<div class='lg-row'>八萬四千眾圍遶，　持妙香華往供養，</div>
<div class='lg-row'>到已即便奉獻佛，　破慢至心而聽法。</div>
<div class='lg-row'>禮拜合掌心歡喜，　向佛世尊發是言：</div>
<div class='lg-row'>『我今歸依淨精進，　受苦不悔調伏我；</div>
<div class='lg-row'>雖設多供不能報，　今於佛前至心悔。</div>
<div class='lg-row'>我所修行菩提道，　以慈悲心調眾生，</div>
<div class='lg-row'>我更不造放逸心，　乃至獲得菩提道。』</div>
</div><p>「善男子！爾時，王子即捨王位，在佛法中出家聽法，如法而住得無生忍。善男子！汝知爾時淨精進者豈異人乎？莫作斯觀，即我身是；財功德者，即彌勒是。善男子！是故菩薩調眾生行，無量無邊不可思議。若有菩薩能調眾生，是真菩薩所修之業。善男子！菩薩摩訶薩有四種業：一者、淨佛國土菩薩業；二者、淨身菩薩業；三者、淨口菩薩業；四者、求一切佛法菩薩業。復有四業：一者、知心；二者、知根；三者、知病；四者、能治。」</p>
<p>爾時，寶髻菩薩聞是法已，即以髻上真寶之珠價直無量，從無量業之所出生，奉獻如來。作是誓願：「我今以是頂寶施佛，願此功德為眾生首，因是因緣得無上智。」</p>
<p>爾時，世尊即便微笑。是時，口中出大光明，種種雜色，悉能隱蔽一切光明。</p>
<p>爾時，疾辯菩薩即起合掌，白佛言：「世尊！何因緣故如來微笑？」</p>
<p>佛言：「善男子！汝見寶髻施我頂寶不？」</p>
<p>「已見。世尊！」</p>
<p>「善男子！如是菩薩已於無量無邊佛所，發阿耨多羅三藐三菩提心，持戒精進求於菩提，供養無量恒河沙等諸佛、世尊，亦已調伏恒河沙等無量眾生。</p>
<p>「善男子！如是菩薩於未來世，過十阿僧祇劫，當得阿耨多羅三藐三菩提，號曰寶出，世界名淨光，劫名無垢。其佛世界七寶所成，光明遍照十方世界，一切人民無有飢渴，一切皆是清淨菩薩，耳初不聞二乘之名，常聞純一大乘之法，是故如來名曰寶出。一切菩薩具足神通，其土無主唯除法王，一切眾生悉得化生，亦復無有三惡之名，及男女根愛欲之名。無有眾生不具諸根，亦無邊地，眾生壽命四萬中劫。是佛、世尊不說餘事，唯除六度菩薩慈悲一切利根，聞說一句悟解千句。</p>
<p>「是佛常為一切菩薩說陀羅尼金剛句。云何名為陀羅尼金剛句？陀羅尼金剛句者即是一句。如是一句，即攝一切法句無盡法句；無盡法句一切諸佛所不能盡，是故名為無盡法句行。無盡法句攝一切<span class='corr'>字</span>，一切<span class='corr'>字</span>者攝一切法句。一時不得說於二字，一字亦復不合二字，是故名一句，名為作句，名為字句。若不分別字句法句作句，是名陀羅尼金剛句。</p>
<p>「善男子！如是陀羅尼金剛句，彼佛常為諸菩薩說。善男子！若我一劫、若減一劫，說彼如來所有功德不能具盡。」</p>
<p>爾時，寶髻聞授記已，心大歡喜，說偈讚歎：</p>

<div class="lg regular" style="margin-left:1em;"><div class='lg-row'>「一切知見一切事，　得到一切法彼岸，</div>
<div class='lg-row'>遠離一切諸煩惱，　是故名佛無上尊。</div>
<div class='lg-row'>我所供養無量佛，　如來善了如一佛，</div>
<div class='lg-row'>如來獲得無礙智，　故知三世無障礙。</div>
<div class='lg-row'>如來今為我授記，　令我遠離疑網心，</div>
<div class='lg-row'>我亦當得真實道，　如今釋迦牟尼尊。</div>
<div class='lg-row'>一切大地能令散，　虛空日月可令落，</div>
<div class='lg-row'>如來之言無有二，　是故我定得菩提。</div>
<div class='lg-row'>正語實語微妙語，　授我無上菩提記，</div>
<div class='lg-row'>若我真實得菩提，　當善調伏無量眾。</div>
<div class='lg-row'>我之所得淨妙國，　及其大眾佛已說，</div>
<div class='lg-row'>我今聞此無上法，　壞疑趣向於菩提。</div>
<div class='lg-row'>我今精進修菩提，　調伏眾生心不悔，</div>
<div class='lg-row'>今佛口施我信力，　無上智慧及佛力。」</div>
</div><p>說是偈時，萬二千眾生發阿耨多羅三藐三菩提心，各作是言：「願我皆得生彼世界。」</p>
<p>爾時，世尊告阿難言：「汝當受持如是正法，讀誦廣說，為大利益諸天世人。阿難！若有眾生信受是經，定當為我之所授記。善男子！若以三千大千世界滿中七寶給施眾生，滿一千年，不如有人受持讀寫如是經典。」</p>
<p>阿難白佛言：「世尊！是經何名？云何奉持？」</p>
<p>「阿難！是經名曰『方等大集大陀羅尼大行菩薩入處』。」</p>
<p>爾時，阿難聞佛說已，諸天、世人皆大歡喜，信受奉行。</p>
</div>
<p class='juan'>大方等大集經卷第二十六</p>
</div><!-- end of div[@id='body'] -->
</body></html>