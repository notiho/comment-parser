<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方等大集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu28' />大方等大集經卷第十二</p><p class="byline">北涼天竺三藏曇無讖譯</p>
<div class='div-other'><a id='mulu29' />
<p class='h1'>無言菩薩品第六</p><p>爾時，世尊故在欲色二界中間大寶坊中，與諸大眾圍繞說法。</p>
<p>時王舍城師子將軍家產一子。當其生時，虛空之中多有諸天作如是言：「童子！當應念法思惟於法，凡所發言莫說世事，常當頒宣出世之法，常當守口慎言少語，莫於世事起諸覺觀，當依於義莫依文字。」</p>
<p>爾時，童子聞是語已，不復涕泣無嬰兒相，乃至七日色貌和悅，見人歡喜目未曾眴。是時有人語其父母：「是兒不祥，不應畜養。何以故？瘖無聲故。」父母答言：「是兒雖復瘖不出聲，然其身根具足無缺，當知是兒必有福德，非是不祥薄福之人。」因為立字，字曰無言。</p>
<p>時無言童子漸漸長大如八歲兒，所遊方面人所樂見，隨有說法轉法輪處，樂往聽受口無所宣。</p>
<p>爾時，無言童子以佛神力，與其父母眷屬宗親往寶坊所。到已，見佛心生歡喜，禮敬供養右繞三匝，合掌而立，并見十方諸來菩薩生大喜心。</p>
<p>爾時，舍利弗白佛言：「世尊！師子將軍所生之子，身根具足而不能語，是何惡業因緣所致？」</p>
<p>佛告舍利弗：「汝今不應作如是語輕是童子。何以故？是人即是大菩薩也，已於無量無邊佛所種諸善根，不退轉於菩提之道。是兒生時，多有諸天來誡勅之：『善哉！童子！當念正法思惟正法，無得宣說世間之事，常當頒宣出世之義，常當守口慎言少語，莫於世事起諸覺觀，當依於義莫依文字。』舍利弗！如是童子從天教誨，是故無語默然思惟獲得四禪。舍利弗！無言菩薩示如是身，則能調伏無量眾生，是故默然無所宣說。舍利弗！我今說是大集經典，無言菩薩當於此中能大利益無量眾生。」</p>
<p>時無言菩薩以己願力、神通道力，令諸天、龍、夜叉、乾闥婆、阿修羅、迦樓羅、緊那羅、摩睺羅伽、比丘、比丘尼、優婆塞、優婆夷，各自見其右手之中有大蓮華猶如車輪，色香具足微妙第一人所樂見，一一華臺有一菩薩結加趺坐，三十二相八十種好莊嚴其身。</p>
<p>爾時，無言菩薩現如是等大神通已，低頭合掌，作如是言：「南無佛陀！南無佛陀！」諸蓮花臺中一切菩薩，亦復如是，同作是言：「南無佛陀！南無佛陀！」發是言已，十恒河沙等世界大地六種震動，虛空諸天以妙香華種種伎樂供養於佛。</p>
<p>爾時，無言以佛神力及己願力，與諸菩薩踊在虛空高七多羅樹，正向於佛而說偈言：</p>

<div class="lg regular" style="margin-left:1em;"><div class='lg-row'>「如來無色示現色，　亦復於色無染著，</div>
<div class='lg-row'>若有眾生入佛法，　云何當知真實色？</div>
<div class='lg-row'>非色聚中有如來，　亦不離色有如來；</div>
<div class='lg-row'>如來已離諸色聚，　哀愍眾生故示色。</div>
<div class='lg-row'>如來哀愍眾生故，　以諸相好莊嚴色，</div>
<div class='lg-row'>實無色相為眾說，　是故如來難思議。</div>
<div class='lg-row'>如來正法無文字，　離文字已無有聲，</div>
<div class='lg-row'>無有文字無可說，　甚深寂靜無有覺。</div>
<div class='lg-row'>如佛先在菩提樹，　所覺諸法亦如是，</div>
<div class='lg-row'>此法無字無音聲，　亦無造作無可說。</div>
<div class='lg-row'>如是諸法無相貌，　亦以遠離一切相，</div>
<div class='lg-row'>一切諸法若無相，　如來云何而演說？</div>
<div class='lg-row'>如來具足大慈悲，　是故憐愍為利益，</div>
<div class='lg-row'>不可說法而演說，　亦知真實不可說。</div>
<div class='lg-row'>如來了知不可說，　亦知音聲性空寂，</div>
<div class='lg-row'>真實了知一切義，　是故名佛真實覺。</div>
<div class='lg-row'>所說之法名世諦，　如來真實覺知之，</div>
<div class='lg-row'>世諦不出無有性，　不可造作無有期。</div>
<div class='lg-row'>真實無有色相貌，　為眾故示種種色，</div>
<div class='lg-row'>知法無法無上尊，　為眾生故而演說。</div>
<div class='lg-row'>我初生時受天語，　是故默然無所說，</div>
<div class='lg-row'>至心念法思惟法，　是故不見色與聲。</div>
<div class='lg-row'>若得入於深法界，　爾時則無色聲等，</div>
<div class='lg-row'>若能遠離於心業，　即得遠離於口業。</div>
<div class='lg-row'>無有言說即是語，　雖復言說亦無語，</div>
<div class='lg-row'>語亦非作亦非說，　言語本性寂靜故。</div>
<div class='lg-row'>我今至心念菩提，　亦復至心修其道，</div>
<div class='lg-row'>我今說是無上語，　亦當定得真實道。</div>
<div class='lg-row'>我心不得菩提道，　口及口行亦不得，</div>
<div class='lg-row'>無上菩提即是空，　其性本來常寂靜。</div>
<div class='lg-row'>如菩提性聲亦爾，　不見不取法性故，</div>
<div class='lg-row'>我聲如是不可見，　所求菩提亦如是。</div>
<div class='lg-row'>為菩提故有修行，　是行亦無所至處，</div>
<div class='lg-row'>是行如是無至處，　是故菩提處非處。</div>
<div class='lg-row'>六波羅蜜如菩提，　一切善法亦如是，</div>
<div class='lg-row'>一切語言無語言，　於無語中能說語。</div>
<div class='lg-row'>若有惠施妙音聲，　惠施之主及財物，</div>
<div class='lg-row'>如是等施即菩提，　一切皆悉不可說。</div>
<div class='lg-row'>若是布施可口說，　菩提體亦應可說，</div>
<div class='lg-row'>菩提之性如虛空，　一切音聲亦如是。</div>
<div class='lg-row'>若有心能真實知，　知已亦能宣說聲，</div>
<div class='lg-row'>隨知是聲而處滅，　即是菩提真實相。</div>
<div class='lg-row'>若能遠身口意業，　一切煩惱亦復然，</div>
<div class='lg-row'>即是一切波羅蜜，　如來所說實法性。</div>
<div class='lg-row'>惠施不在菩提中，　菩提不在惠施中，</div>
<div class='lg-row'>如是二法即音聲，　亦無所住無至處。</div>
<div class='lg-row'>若有能知如是等，　即是真實大菩薩，</div>
<div class='lg-row'>若於施時不生慢，　即是無上大施主。</div>
<div class='lg-row'>護持禁戒即是聲，　無有形色無至處，</div>
<div class='lg-row'>諸法不生及不滅，　即是無上持戒相。</div>
<div class='lg-row'>如是禁戒無能作，　亦復無身口意業，</div>
<div class='lg-row'>若不出滅不造作，　云何可說是禁戒？</div>
<div class='lg-row'>為流布故出音聲，　眾生立名名禁戒。</div>
<div class='lg-row'>如諸禁戒聲亦爾，　如是二法俱無漏。</div>
<div class='lg-row'>口之所說為戒故，　而<span class='corr'>設</span>種種諸莊嚴，</div>
<div class='lg-row'>音聲實無諸莊嚴，　真實知之無所有。</div>
<div class='lg-row'>身業口業及心業，　能迴此戒向菩提，</div>
<div class='lg-row'>禁戒音聲及菩提，　如是二法如虛空。</div>
<div class='lg-row'>若有能作如是知，　是人即行戒行處，</div>
<div class='lg-row'>即能得到戒彼岸，　彼處甚深難得見。</div>
<div class='lg-row'>說忍音聲即是空，　空性無處無造作，</div>
<div class='lg-row'>忍辱與空是二法，　無有差別如虛空。</div>
<div class='lg-row'>忍辱之聲非色作，　不可覩見無處所，</div>
<div class='lg-row'>若有修集平等心，　即是忍之真實相。</div>
<div class='lg-row'>忍辱雖復念念滅，　而與色身常共行，</div>
<div class='lg-row'>一切文字皆無漏，　眾生立名名忍辱。</div>
<div class='lg-row'>若有能調身口意，　即是無上之忍辱，</div>
<div class='lg-row'>若有能忍忍辱者，　是亦即是無上忍。</div>
<div class='lg-row'>若有眾生碎其身，　節節壞末如胡麻，</div>
<div class='lg-row'>觀身猶如乾草木，　是則名之為身忍。</div>
<div class='lg-row'>若聞惡口罵詈時，　其心不動如法住，</div>
<div class='lg-row'>觀察音聲如虛空，　即是無上之口忍。</div>
<div class='lg-row'>若能通達煩惱因，　遠離一切諸煩惱，</div>
<div class='lg-row'>是則名之為心忍，　不為一切煩惱污。</div>
<div class='lg-row'>如忍即是菩提性，　身口意業亦如是，</div>
<div class='lg-row'>若能迴是向菩提，　是則名為得菩提。</div>
<div class='lg-row'>若有眾生勤精進，　上中下等及麁細，</div>
<div class='lg-row'>於無量劫修集之，　無所獲得無畢竟。</div>
<div class='lg-row'>若不獲得精進者，　是故菩提名無得，</div>
<div class='lg-row'>若能不得一切法，　即是無上勤精進。</div>
<div class='lg-row'>若有如是精進者，　不增不減如虛空，</div>
<div class='lg-row'>如是即是大菩薩，　勤行精進無所畏。</div>
<div class='lg-row'>一切諸禪無有聚，　無有造作無至處，</div>
<div class='lg-row'>若有思惟一切法，　即是真禪波羅蜜。</div>
<div class='lg-row'>遠離一切諸惡色，　惡身惡口亦復然，</div>
<div class='lg-row'>能焦一切諸煩惱，　即是真禪波羅蜜。</div>
<div class='lg-row'>若能觀心真實性，　一切法中亦不見，</div>
<div class='lg-row'>若能無心遠離心，　即是真禪波羅蜜。</div>
<div class='lg-row'>若能觀心及菩提，　即是無上真實見，</div>
<div class='lg-row'>若有如是真實見，　獲得菩提不為難。</div>
<div class='lg-row'>若能知見無文字，　一切諸法無生滅，</div>
<div class='lg-row'>若作如是觀見者，　是即名為大智慧。</div>
<div class='lg-row'>雖復口說於智慧，　智慧亦不住口聲，</div>
<div class='lg-row'>若知口聲實無聲，　即是智慧之真性。</div>
<div class='lg-row'>若法無有此彼住，　中間亦復無住處，</div>
<div class='lg-row'>一切法性無住處，　即是無上大智慧。</div>
<div class='lg-row'>無有文字無有行，　無有相貌無有性，</div>
<div class='lg-row'>無有取捨等二相，　是名無上大智者。</div>
<div class='lg-row'>若觀一切波羅蜜，　其性平等如虛空，</div>
<div class='lg-row'>是即名為無平等，　能觀一切法平等。</div>
<div class='lg-row'>若能平等一切法，　亦能觀於眾生等，</div>
<div class='lg-row'>悉能等觀一切佛，　所得智慧無平等。</div>
<div class='lg-row'>若諸菩薩有智者，　能觀如是無等法，</div>
<div class='lg-row'>即得無上菩提果，　猶如先佛之所得。」</div>
</div><p>無言菩薩說是偈時，萬二千那由他眾生發阿耨多羅三藐三菩提心，六萬菩薩得無生忍。</p>
<p>時華臺中諸菩薩等，悉從座起頭面禮佛，以妙蓮華恭敬供養無言菩薩，口宣是言：「我是知恩，我今報恩。」</p>
<p>時舍利弗言：「世尊！如是菩薩何因緣故，發如是言：『我是知恩、我今報恩。』」</p>
<p>佛言：「舍利弗！如是菩薩皆悉因於無言菩薩發菩提心，是故說言：『我是知恩、我今報恩。』今復因於無言菩薩聽受如是大集經典，并來覩見供養於我。」</p>
<p>爾時，無言菩薩白佛言：「世尊！我有所疑今欲啟請，唯願如來哀愍聽許。」</p>
<p>佛言：「善男子！隨意致問當為汝說。」</p>
<p>時舍利弗語無言菩薩：「仁者！若無言語，云何得問？」</p>
<p>「大德！一切諸法，皆悉無言、無字、無說。何以故？一切眾生性無言故，以覺觀故而有聲出。若無覺觀，云何有聲？云何可說？云何有字？</p>
<p>「大德！夫覺觀中無字無聲，離於覺觀亦無聲字，覺觀之體即非覺觀。我作文字亦不覺觀，我因覺觀有大功德，若能觀於如是深法，是則名為十二因緣。若從緣生即是空寂則無定相，若有如是真實知者，即是真實知於法性。</p>
<p>「大德！諸法悉從因緣和合，而和合中實無作者生者出者，是故諸法無主、無音、無聲、無心，無有覺觀、非無覺觀。何以故？顛倒因緣而有出滅。是故若有問者、聽者及解說者，不合不散一相無相。</p>
<p>「大德！夫問難者即是大悲，我有大悲是故問佛。如是問者即是悲問，非口問也。夫口問者，是聲聞問，聲聞著聲故名聲聞，菩薩普悲故無口問。」</p>
<p>舍利弗言：「善男子！若一切法性無定者，一切眾生性亦無定，若無定者，菩薩為誰而修悲心。」</p>
<p>「大德！若諸眾生有定性者，一切菩薩終不修悲，一切眾生實非眾生，以顛倒故作眾生想，是故菩薩修集悲心，為壞顛倒宣說無我。大德！菩薩摩訶薩不為壞有而說正法，不為壞我壽命士夫而修慈悲宣說正法，為知真實深法界故而宣說法。真法界者，即空三昧無相無願。」</p>
<p>舍利弗言：「善哉，善哉！善男子！我亦如是真實了知，所以相問試汝智耳，為令佛法增長故問，為欲利益眾生故問。」</p>
<p>爾時，無言菩薩白佛言：「世尊！如經中說有二因緣能生正見，所謂聞聲及善思惟。唯願哀愍為諸菩薩廣宣說之，云何聞聲及善思惟生於正見？」</p>
<p>佛言：「善男子！至心諦聽，吾當為汝分別解說。</p>
<p>「善男子！為菩提心而聽法者即是聞聲，至心憶念菩提之心是善思惟，觀菩提心是名正見。</p>
<p>「復次，善男子！為菩提道而聽法者是名聞聲。不遠離道是善思惟，如法而住是名正見。為調伏心而聽法者是名聞聲。遠離惡心是善思惟，獲得善心是名正見。為嚴善法而聽法者是名聞聲，修集莊嚴是善思惟，願向菩提是名正見。為聽善法是名聞聲，增長善法名善思惟，願向菩提是名正見。為聽惠施是名聞聲，能捨一切是善思惟，不求果報是名正見。為聽戒聚是名聞聲，至心護戒名善思惟，願向菩提是名正見。為聽法忍是名聞聲，打罵不報是善思惟，願向菩提是名正見。為聽精進是名聞聲，破壞懈怠是善思惟，願向菩提是名正見。為聽三昧是名聞聲，能淨身心是善思惟，願向菩提是名正見。為聽智聚是名聞聲，聞已正觀是善思惟，願向菩提是名正見。聽四攝法是名聞聲，攝取眾生是善思惟，知是攝法無取無作空無所有是名正見。聽五通法是名聞聲，得身心輕名善思惟，願向菩提是名正見。聽四無礙是名聞聲，修集無礙是善思惟，願向菩提是名正見。聽四依法是名聞聲，勤修四依名善思惟，願向菩提是名正見。聽三十七品是名聞聲；若聞演說四念則是念處，說於捨離謂四正勤處、說於定聚謂四如意、說無所畏謂諸根處、說無能壞謂諸力處、說離煩惱謂七覺分、說真知法謂八正道，是善思惟；不著斷常，以如是道願向菩提是名正見。</p>
<p>「聽四諦法是名聞聲，知苦離集證滅修道是善思惟，見如是法不生不滅是名正見。聽三解脫是名聞聲；信空三昧，不畏無相，不疑無願，是善思惟；以如是法願向菩提名為正見；修空三昧調心明見，修集無相為除覺觀，修集無願為求諸有，是名正見。聽發心法是名聞聲，修菩提道是善思惟，其心不退是名正見。得善知識是名聞聲，供養親近名善思惟，受其教誨是名正見。聽於法界是名聞聲，觀於法界是善思惟，如法而住是名正見。見佛、世尊名為聞聲，念諸菩薩名善思惟，得畢竟道是名正見。初聽八萬四千法聚是名聞聲，觀諸眾生如是行處是名思惟，調伏八萬四千諸根是名正見。</p>
<p>「善男子！隨何因緣能生善法，是名聞聲；聞已不離諸善因緣，名善思惟；以如是法願向菩提，是名正見。</p>
<p>「善男子！如是二法無有差別，謂善思惟及以正見。何以故？一切諸法平等無二，是善思惟能觀平等，是正見故。無增減者，即是正見。無取捨者，即是正見。無作作者，即是正見。無覺觀者，即是正見。無念念處，即是正見。無作無思，即是正見。無一無二，即是正見。</p>
<p>「一門、一味、一乘、一行，其性是一。無諸煩惱憍慢等結，無聞無說無垢無淨，法界之性不可分別，如如不動三世平等。無我我所，無有眾生壽命士夫，無字無聲，不可宣說，不知不見，一切法中得知足心，遠離諸相，斷一切喜覺觀屋宅，乃至讚佛不生佛相。若入定時，觀如是等甚深法界，名善思惟。從定起已為諸眾生，宣說如是甚深法界，是名正見。」</p>
<p>說是法時，十千菩薩得是正見。</p>
<p>爾時，舍利弗語無言菩薩言：「善男子！從誰聞法而得正見？」</p>
<p>無言菩薩言：「大德！若有不得去、來、現在菩提心者，我從彼聞而得正見。觀三世等一切法等，於一切法不生覺觀，其心不住有為無為。遠離一切眾生之相，而為眾生修諸苦行，亦復遠離二種之相；一、眾生相；二者、心相。遠離二節知實法性，實法性者無有有有，通達一切諸佛深法，不生憍慢自言我知。</p>
<p>「大德！我從是人聽受正法，是人亦不宣說一字，亦令一切而樂聞之。知法真實不可宣說，為眾生故而宣說之；出於世間不為世污，畢竟修集無有能知修與不修，我從是人聞受正法。住於法性於眾生性不生分別，觀眾生性法性空性皆悉平等，我於如是人邊聞法。是人不坐菩提樹下，不起、不行、不眠、不臥、不睡、不寤而得菩提。得菩提已，終不作相言得菩提，一切眾生亦不知彼獲得菩提，無得乃得故無得相。</p>
<p>「大德！夫正法者無有光明，無光明者即無處所，無處所者即是無身，無身者即是無畏，無畏者即是不出，不出者即是不生，不生者即是不滅，不滅者即是不著，不著者即是不動，不動者即是不變，不變者即無駃無闇，無駃無闇即無覺觀，無覺觀者即是無世，無世者即是無器，無器者即是無貪，無貪者即是性淨，性淨者不合煩惱，不合煩惱者即不顛倒，不顛倒者即是平等，平等者即是真實，真實者不生不滅，不生不滅者名從因緣，從因緣者即不去來，不去來者即無境界，無境界者即是無句，無句者即是不狂，不狂者即是無聞，無聞者即是無作，無作者即是無住，無住者即是無字，無字者即是無相，無相者即是過於心意識句，過心意識即是寂靜，寂靜者即是無熱，無熱者即是無瞋，無瞋者即畢竟，畢竟者即是無有，無有者即是涅槃，是名為法。大德！即是正法，即是說法，即是聞法，即是正見。</p>
<p>「大德！夫正見者不見於身，身行病行，不見於見，不生貪著，不覺不觀，是名佛法聖見、正見。</p>
<p>「復次，大德！觀無明愛與解脫等無有差別，是名正見。如是見已不著不取，是名聖見。</p>
<p>「復次，大德！觀貪恚癡、空無相願平等無二，不見於相，見無相相，是名聖見。不觀一二，等一切法，名聖正見。</p>
<p>「復次，大德！若能觀我及眾生等，眾生等故如來平等，如來等故佛法平等，佛法等故聖眾平等，聖眾等故大慈平等，慈平等故虛空平等，以不住住如是平等，名聖正見。</p>
<p>「大德！如一切法，聲亦如是；如聲，即是聖見、即是正見。大德！聖正見者亦無生出，若無生出從誰聽法？」</p>
<p>舍利弗言：「如我解仁所說義者，一切諸法無所語言。」</p>
<p>「大德！如是，如是！一切諸法實無言語。」</p>
<p>「善男子！若言如來成就功德，如是言中得何等罪？」</p>
<p>「大德！若如是說，當知是人有大過咎。何以故？如來功德不決定故。所以者何？無福無罪故名如來。若觀如來有功德者，是名為欲。夫有欲者即是大欲，有欲大欲即是過咎。」</p>
<p>「善男子！云何得名無過咎耶？」</p>
<p>「大德！如第五大，如第七情，如十九界，無出無入、無生無滅，無有造作、無心意識，乃名無過。若有知見遠離證修，是名罪過。若有諸界是名罪過，若無諸界是名無過。」</p>
<p>爾時，佛讚無言菩薩言：「善哉，善哉！善男子！如汝所說即是善說。」說是法時，萬二千菩薩得無生法忍。</p>
<p>無言菩薩復白佛言：「世尊！如佛所說，菩薩摩訶薩有四種力：所謂信力、進力、念力、慧力。唯願如來廣分別說，云何名為菩薩四力？」</p>
<p>佛言：「善男子！至心諦聽吾亦當說。若有菩薩於佛正法深信順解，不作疑心，是名信力。若勤精進求於佛法，不休、不息、不生疑悔，是名進力。若有菩薩求於善法，得已不失念菩提心，所作善根願向菩提，是名念力。若有菩薩內自思惟不隨他語，了知法性，是名慧力。</p>
<p>「復次，善男子！若有信心親近聖人，是名信力。若能供養如是聖人，是名進力。至心聽受聖人之言，是名念力。聞聖法已如法而住，是名慧力。</p>
<p>「復次，善男子！信業果者，是名信力。既生信已不作諸惡，是名進力。過去善業現世猶增，是名念力。若知諸法有因有果，是名慧力。</p>
<p>「復次，善男子！若信心法不可說者，<span class='corr'>是</span>名信力。若因此信能調伏心，是名進力。若能至心，是名念力。觀法如幻，是名慧力。</p>
<p>「復次，善男子！若見法空，是名信力。若斷邪見，是名進力。若見內外悉皆空寂不生怖畏，是名念力。若能觀見第一義空，是名慧力。</p>
<p>「復次，善男子！若能觀見無相無願，是名信力。為他演說無相無願，是名進力。至心觀察無相無願，是名念力。了知是法不可宣說，是名慧力。</p>
<p>「復次，善男子！能一切施不求果報，是名信力。施已不悔亦不休息常行不絕，是名進力。施時至心念於菩提發願迴向，是名念力。不觀財物受者施者及以果報，是名慧力。</p>
<p>「復次，善男子！若有受持清淨禁戒不求果報，是名信力。不生煩惱毀壞禁戒，是名進力。如是淨戒至心護持願向菩提，是名念力。觀身口意如水中月響幻炎等，是名慧力。</p>
<p>「復次，善男子！若有修行忍辱之法不求其果，是名信力。若有打罵能忍受之，是名進力。為忍辱故修集慈悲及不放逸願向菩提，是名念力。觀身口意都無所忍，是名慧力。</p>
<p>「復次，善男子！若有了知勤精進故，得阿耨多羅三藐三菩提，非懈怠得，是名信力。若能調伏一切眾生，護持聽受供養正法，能為眾生趨走給使，能淨佛土，是名進力。能令眾生遠離懈怠，勤修精進願向菩提，是名念力。若修精進不增不減，是名慧力。</p>
<p>「復次，善男子！若樂寂靜離說世事，是名信力。若住空寂獲得四禪及八解脫，是名進力。若於諸禪無有退失，是名念力。若觀諸禪無常苦無我，是名慧力。</p>
<p>「復次，善男子！若聞一切諸波羅蜜三十七助菩提之法，信不生疑，是名信力。聞已轉為眾生演說，是名進力。心善思惟，是名念力。如法而住，是名慧力。</p>
<p>「復次，善男子！為諸眾生修集慈心，是名信力。憐愍眾生令其離苦，是名進力。觀察法已心得大喜，是名念力。於怨親中其心平等，修集大捨，是名慧力。</p>
<p>「復次，善男子！觀察是身無量眾惡之所成就，誑惑凡夫猶如幻相，是名信力。受死苦時專心繫念佛法僧寶不惜身命，是名進力。亦不生於諸惡之心、聲聞心、辟支佛心、貪心、瞋心、癡心、妬心、慳心、毀戒心，是名念力。若觀法界分別法界觀無礙智，亦知過去、未來、現在，是名慧力。</p>
<p>「復次，善男子！喜者名信。不退轉者，名為精進。不狂亂者，名為念力。了了知者，名為慧力。</p>
<p>「復次，善男子！以信力故，能有所作；以進力故，事得畢竟；以念力故，無所漏失；以慧力故，能如法說。</p>
<p>「復次，善男子！觀疑網故，名為信力。遠離疑故，是名進力。更不生疑，是名念力。說能壞疑，是名慧力。</p>
<p>「復次，善男子！信佛法者，是名信力。為菩提故而修行之，是名進力。得順忍故，是名念力。得無生忍，是名慧力。</p>
<p>「善男子！信根信力無有差別，進根進力、念根念力、慧根慧力，亦復如是。」說是法時。百千菩薩得無生忍地，四萬二千眾生發阿耨多羅三藐三菩提心。</p>
<p>是時，會中有一菩薩名曰蓮華，語無言菩薩言：「善男子！汝向問佛，佛即為汝分別解說，汝心喜耶？」</p>
<p>無言菩薩言：「善男子！我亦不問、不聽一法，云何生喜？」</p>
<p>蓮華菩薩言：「善男子！汝於佛所不聽法耶？」</p>
<p>無言菩薩言：「諸佛、如來都無所說。我云何聽？何以故？我非法器故。」</p>
<p>蓮華菩薩言：「汝今若非是法器者，是何等器？」</p>
<p>無言菩薩言：「善男子！我身今者尚非法器，況復餘器！」</p>
<p>蓮華菩薩言：「汝若非是真法器者，云何當得阿耨多羅三藐三菩提？」</p>
<p>無言菩薩言：「善男子！阿耨多羅三藐三菩提亦非是器。善男子！若離佛法有菩提者，當知有器。一切佛法即是菩提，菩提即是佛法。善男子！是故我若遠離煩惱，不見佛法、不見菩提，煩惱菩提及以佛法無有差別。若煩惱中見菩提者，即是如見；若離煩惱見菩提者，是名倒見。」</p>
<p>蓮華菩薩言：「善男子！云何名倒見？」</p>
<p>「見我、壽命、士夫、摩納，離是之外別有貪欲瞋恚愚癡，是名倒見。一切法性及菩提性無有差別、無作無受，我性眾生、壽命、士夫、摩納，即是貪欲瞋恚愚癡，如是等法即是菩提，是名如見，即四大中及四大造求於菩提不餘處求。云何名求？求時不見一切諸物，不見者即是無處，無處者即是無住，無住者即是一切諸法之性，一切諸法若無性者即是實相，實相者非常非斷名畢竟節。若有能見如是等節，當知是人不流不散，不流不散即無生滅即是涅槃，即是實知一切諸法。若如是等得涅槃者，即是聖句入於涅槃。是故如來於經中說，自不調伏能調伏他，自不解脫能解脫他，自不寂靜能寂靜他，自不涅槃令他涅槃無有是處。若自調伏令他調伏，若自解脫令他解脫，若自寂靜令他寂靜，若自涅槃令他涅槃，斯有是處。</p>
<p>「善男子！菩薩摩訶薩修菩提道，解了一切眾生所行。於諸法相及以法界不生分別，修行一切善法之時，亦不見有諸魔徒眾。雖求佛法不見求者，雖調眾生不見我人，雖行諸法煩惱不污，雖順世法世法不染，負五陰擔亦無住處，遠離諸界不動法界，修解脫法門不退善法，明見三界不雜煩惱，行檀波羅蜜不生憍慢，乃至般若波羅蜜亦復如是。隨一切行，實不行於一切諸行，若能修行如是等行，當知即是行菩提道。於菩提道及菩提行不生分別，若行如是菩提道行，於諸法中不見有我，無貪、無瞋、無親、無怨、無有障礙。若無障礙即無為行，若無為行即是真實大菩薩也。」</p>
<p>蓮華菩薩言：「善男子！何因緣故名為菩薩？</p>
<p>「善男子！能覺眾生所不覺者故名菩薩，能寤無明睡眠眾生故名菩薩，演說隨順菩提之法故名菩薩，能令眾生深樂寂靜是名菩薩。增長佛語竪正法幢護念聖眾，於菩提心無有動轉，不住聲聞辟支佛心，終不捨離至誠之心，發願畢竟能度未度、能解未解，為無依者而作歸依，能滅未滅、能調煩惱，不脫煩惱觀生死過亦求諸有。修空三昧不捨眾生，修集無想不捨菩提想，修集無願深樂諸有。雖樂佛法於貪無貪，知有為法多諸罪咎，而其內心不捨有為。雖離諸闇不得大明，得大智慧以為器鉀，深樂惠施嚴施瓔珞。淨佛世界具足淨戒，具足誓願具足忍辱，能調一切不忍眾生。勤修精進求無壞身，能壞欲界樂受下身，雖受諸有其心不悔，善知方便常自調伏求於菩提。為諸眾生修習慈心，為壞眾苦修集悲心，為調不調修習喜心，非畢竟捨修集捨心。</p>
<p>「通達了了解甚深義，非諸聲聞緣覺境界，依於義、法、了義經、智不依世法，亦為眾生而作依止。為諸眾生莊嚴身口，如說而作莊嚴於心，為諸眾生莊嚴神通。利益眾生猶如大地，能淨一切猶如大水，燒諸煩惱猶如熾火，於法無礙猶如猛風，於法平等猶如虛空。得陀羅尼持一切門，樂說無礙令眾喜聞，至心念佛為淨心故，能大法施叚食施故。正命自活威儀清淨，修無諍三昧深樂寂靜，樂調眾生離說世語，見樂世者呵嘖教誨，具七種財其心柔軟，樂行惠施堅固不退，眷屬不壞親近善友，知恩報恩觀過去業。隨眾生意能壞疑心，觀察生死多諸過咎，所作至心解一切語，修集大乘不疑三乘，眾生樂見隨問而答，得無礙智諸佛所念。</p>
<p>「時節語、不多語，光明清涼猶如秋月，善法具足猶如滿月，眾生樂見猶如明月，增長善法猶如初月，一味甘甜如月一味，觀一切法如水中月。清淨無垢如月無翳，易共語言諸根具足。於一切法猶如橋梁，能度眾生於四駃水，為諸眾生營作佛事，其心初不動菩薩界，以如是義故名菩薩。」</p>
<p>爾時，蓮華菩薩白佛言：「世尊！無言菩薩作如是說，當知不久得阿耨多羅三藐三菩提，轉於無上法寶之輪。若有能信受持如是無言菩薩所說法者，亦復當得如是功德。」</p>
<p>佛言：「善哉，善哉！善男子！如汝所說，無言菩薩得慧燈三昧，是故若欲於無量劫說一句義不可窮盡。」</p>
<p>蓮華菩薩言：「世尊！唯願如來垂矜哀愍，增長眾生諸善法故，莊嚴無上大集經故，少為大眾開示如是慧燈三昧。若有智慧菩薩，聞已亦當獲得如是三昧，得已亦當疾得阿耨多羅三藐三菩提。」</p>
<p>佛言：「善男子！至心諦聽，吾當為汝少分別說。言慧燈者即是智燈，智燈者即是破闇，無闇者即是破疑，破疑者即是慧燈，慧燈者即是諸法無二相也。</p>
<p>「善男子！了了智，不疑智，不失智，不挽智，不隨智，無闇智，聖智，猛利智，捷疾智，分別智，廣大智，純一智，種種智，過去智，未來智，現在智，三世平等智，三界智，三解脫門智，三慧智，三寶智，三乘智，三眼智，三垢智，三滓智，三聚智，心意識智，陰入界智，因緣和合智，見畢竟智，如法界智，自相智，第一義智，方便智，一切聲語智，一切字智，無礙智，不壞智，能說法智，知下中上根智，無作無受智，一切呪智，一切醫智，一切世事智，莊嚴陀羅尼智，日月三昧智，入三昧智，聖智，聖三昧智，金剛三昧智，無諍三昧智，心等三昧智，壞魔三昧智，日光三昧智，無想三昧智，寶幢三昧智，一切法門三昧智，一切法器三昧智，無邊光三昧智，福德三昧智，無住三昧智，樂見三昧智，善見三昧智，無盡器三昧智，畢竟盡智，一切智，無動智，那羅延三昧智，一切見智，如是等六萬三昧門智，我於往昔見燃燈佛，即得如是諸三昧門，如是諸三昧門，一切悉是慧燈三昧之所攝持。</p>
<p>「善男子！譬如日出能為四事：一者、有大光明；二者、除滅闇冥；三者、示種種色；四者、令諸眾生得造事業。菩薩摩訶薩住是三昧，亦復如是能為四事：一者、破壞一切煩惱闇冥；二者、出大慧光；三者、示諸眾生種種諸行；四者、開示眾生道非道等。</p>
<p>「善男子！譬如淨寶之珠置之高幢，其明遍照四由延所，施諸眾生所須之物，而珠體相無有增減。慧燈三昧亦復如是，住是三昧菩薩摩訶薩，永斷一切煩惱習氣，淨戒、淨定、淨慧、淨身心、淨於方便、淨陀羅尼，修集大悲，放大光明，遍照無量諸佛世界，隨眾生意而作事業。菩薩雖作如是諸事，而其相性無有增減。</p>
<p>「善男子！譬如虛空容受佛土無有障礙，亦不障礙一切雨渧風火水災，一切眾生無量無邊。善男子！慧燈三昧亦復如是，住是三昧諸菩薩等，為諸眾生說一切法無有障礙，方便教化一切眾生，為因力者演說方便，令其解脫調伏成熟，為邪定者方便演說令壞邪定，無善子者令種善子，無法器者令作法器，為法器者分別演說阿耨多羅三<span class='corr'>藐</span>三菩提。求聲聞人，方便說法令其獲得四沙門果。求緣覺人，方便教誨令其獲得辟支佛道。復為方便說法漸進，令其悉發阿耨多羅三藐三菩提心住不退地。通達八萬四千法聚，為壞眾生疑網心故，種種開示分別解說，解說一事於無量劫不可窮盡，雖作如是無量之事，而是三昧亦無增減。</p>
<p>「善男子！譬如一燈力能顯示種種諸色，慧燈三昧亦復如是，於一心中能於無量諸佛世界示種種色，而是三昧無有傾動。是故四念處中法念為頂，四正勤中未生善法能生善法名之為頂，四如意中身心寂靜名之為頂，五根五力中慧根慧力名之為頂，七覺分中擇法為頂，八正道中正見為頂，一切外道所有舍摩他、毘婆舍那名之為頂，四真諦中滅諦為頂，四依之中依義為頂，四無礙智義無礙智名之為頂，六神通中漏盡為頂。四無量心悲心為頂，修梵行中智慧為頂，諸波羅蜜中般若為頂，一切方便知眾生心名之為頂，一切諸力處非處力名之為頂，諸無畏中初名為頂，不共法中無礙為頂，三十二相無見頂相名之為頂，八十種好不空說法名之為頂，莊嚴口中解一切語名之為頂，莊嚴心中破慢為頂，一切法中智慧為頂，是名慧燈三昧。」</p>
<p>說是經時，蓮華菩薩及萬菩薩得是三昧，三千大千世界大地六種震動，一切大眾以妙華香種種伎樂供養於佛尊重讚歎。</p>
<p>時會菩薩各作是言：「世尊！我等昔來未曾聞是三昧名字，況得聞其廣說分別！我今皆得如是三昧，是故報恩設此供養。若有聞是三昧名字，即能獲得大利益事，不失無上菩提之心。」</p>
<p>佛言：「善哉，善哉！善男子！如汝所說，若有眾生，已於無量無邊佛所，殖諸善本親近善友，然後乃得聞是三昧。」</p>
<p>爾時，世尊說是法時，於其䐡中出一菩薩身真金色，三十二相八十種好放大光明，除佛光明餘無及者。</p>
<p>是時，菩薩敬禮佛足右繞七匝，長跪合掌，而白佛言：「世尊！慧憍如來致意無量，問訊世尊起居輕利、身無病患、大眾安不？我今此界有六萬億諸菩薩等，欲往聽受大集妙典，并欲覲見無言菩薩，及以十方諸來菩薩，并復欲聞慧燈三昧。善哉，善哉！釋迦牟尼！幸為開示，令諸往者悉得慧燈三昧還來此土。」</p>
<p>時舍利弗言：「世尊！慧憍如來住何方面？去此遠近？世界何名？而是菩薩復名何等？是六萬億諸菩薩等住在何處？」</p>
<p>「舍利弗！其佛世界去此東方過一恒河沙等恒河沙世界，世界名曰金剛堅根，佛號慧憍。</p>
<p>「舍利弗！何因緣故，世界名曰為金剛堅根？舍利弗！彼佛世界地悉金剛，其佛願力故致如是。其佛身體，眾生、菩薩身悉金剛，是故世界得如是名。此菩薩者名金剛䐡，是人能於一念之頃，破壞一切金剛諸山，直至無量諸佛世界，示現諸佛䐡中而出，以佛神力及已願力，是故名為金剛䐡也。</p>
<p>「舍利弗！汝向所問如是菩薩住何處者？汝今當問彼金剛䐡，自當答汝。」</p>
<p>爾時，舍利弗即問金剛䐡言：「善男子！汝言六萬億菩薩者住在何處？」</p>
<p>金剛䐡言：「如來說汝智慧第一，當以聖智觀是菩薩所住之處。」</p>
<p>時舍利弗即以聖智觀之不見，語金剛臍：「善男子！我盡聖智不見。」</p>
<p>「大德！汝之同學阿尼樓陀，天眼第一，當令觀之住在何處？」</p>
<p>爾時，阿尼樓陀以天眼觀三千大千世界亦不能見，語舍利弗：「我以天眼都不能見。」</p>
<p>金剛䐡菩薩言：「大德！汝之同學若不能見，不名天眼應名肉眼。」</p>
<p>舍利弗言：「善男子！汝之天眼其義云何？」</p>
<p>「大德！我之天眼，汝諸聲聞所不見色，我能見之。」</p>
<p>舍利弗言：「善男子！何等色法我不能見，而汝得見？」</p>
<p>「大德！汝今得見金剛堅根世界慧憍如來及菩薩不？」</p>
<p>「不也。善男子！我唯聞名不能得見。」</p>
<p>「大德！如是佛土，如來、菩薩及諸眾生，我之天眼悉能得見，是名菩薩清淨天眼。如是天眼，一切聲聞辟支佛等之所無有。」</p>
<p>說是法時，求聲聞者六萬眾生捨離本志，發阿耨多羅三藐三菩提心，各作是言：「願我獲得無礙佛眼，不用聲聞辟支佛等障礙之眼。」</p>
<p>爾時金剛䐡菩薩即入三昧，以佛神通及己力故，令一切眾悉見六萬億諸菩薩等，在佛身內坐蓮華臺，至心專念聽佛所說，然不逼觸如來之身，而如來身無增無減無有障礙。</p>
<p>時諸大眾見是事已，供養禮敬，歡喜讚歎如來之事不可思議，復作是言：「如來之身智慧三昧，一切悉皆不可思議。何以故？是六萬億諸菩薩等，悉住身內無障礙故。」</p>
<p>金剛䐡菩薩觀諸大眾作如是言：「諸大眾！汝等不知如來之身如虛空也，是無邊身，無障礙身，廣身法身，無相貌身，無量身耶！</p>
<p>「諸善男子！如來若欲內一切物，所謂國土、城邑、村屯、聚落、山河、樹木置身中者，亦無障礙，是故如來不可思議。</p>
<p>「善男子！十方世界無量淨土、無量菩薩來詣如來，聽大集經成就妙色，具二十八大人之相，如來亦內置其身內。何以故？此土眾生梵釋諸王，若其見者生愧耻故，是故不令得見一人。」</p>
<p>爾時，世尊功德力故，及金剛䐡菩薩力故，悉令大眾見如是等六萬億菩薩，悉從如來一毛孔出。出已，禮佛右遶七匝，却坐一面。</p>
<p>爾時，金剛䐡菩薩白佛言：「世尊！何因緣故無言菩薩名無言也？」</p>
<p>佛言：「善男子！汝自諮問無言菩薩，自當答之。」</p>
<p>金剛䐡菩薩即問無言菩薩：「善男子！何因緣故字無言耶？」</p>
<p>無言菩薩默然而住。二問、三問亦復如是。</p>
<p>金剛䐡言：「善男子！何故不答？」</p>
<p>無言菩薩言：「我求言辭都不可得，是故默然無所宣說。」</p>
<p>「善男子！若求言辭不可得者，云何有是不得之言？」</p>
<p>「善男子！我答一切佛語、世語。」</p>
<p>「云何名為答佛語耶？</p>
<p>「善男子！我以念力受持一切諸佛所說，不忘不失，然都不見音聲字句，為流布故而宣說之，亦為眾生壞是聲字及以文句而宣說法。云何名為答世語耶？解諸眾生種種言音，隨其所言而為說法。</p>
<p>「善男子！汝能如是隨順說法為久近耶？」</p>
<p>「善男子！我從除滅覺觀已來能作是說。」</p>
<p>「善男子！何因緣故作如是說？</p>
<p>「善男子！若無覺觀聲云何出？以是因緣作如是說。」</p>
<p>「善男子！夫聲出者，為從身出從心出耶？」</p>
<p>「善男子！夫音聲者不在身心。何以故？身如草木心如幻化，眾因緣故有聲而出。若從緣出即是無常，若無常者即是無定，無常無定即是空無。夫音聲者猶如虛空，不可覩見不可宣說。如虛空，一切諸法亦復如是。若聲無者，聲所了法亦復是無，是聲空故一切法空，聲寂靜故諸法寂靜，聲不可見一切諸法亦不可見，聲不出生一切諸法亦不出生。若不出生即無去來，若無去來即是甚深十二因緣，甚深因緣無作無屬，若無作屬即無生出，無生無出即是無句。若無句者即是不生眼色及識乃至法識，無有生老病死等苦，日月光明親怨之想，斷一切行，難可覩見不近不遠。」</p>
<p>金剛䐡言：「善男子！如是等說是何等說？」</p>
<p>「善男子！如是即是畢竟不出。」</p>
<p>「善男子！何等名為畢竟不出？」</p>
<p>「善男子！不近不遠是畢竟不出。」</p>
<p>「善男子！何等名為不近不遠？」</p>
<p>「善男子！即是虛空，若見諸法如虛空者是名平等。」</p>
<p>「善男子！以何義故，名一切法如虛空耶？</p>
<p>「善男子！過去之法無有終竟，未來現在亦無終竟，三世無終即是實相即是無二；二者所謂眼色、耳聲、鼻香、舌味、身觸、心法，是名為二。若有二者即是可說，若無二者即不可說，不可說者即是無識無心無意，以是義故不可宣說。夫可說者即是二法，不可說者即是無二。</p>
<p>「善男子！誰作是二？」</p>
<p>「善男子！夫無二者不可作二，二亦不可作於無二。若堅牢者不可作脆，脆亦不可作於堅固。生死之法不作無二，涅槃之法不得作二，正見之性不作邪見，邪見之性不作正見。」</p>
<p>金剛䐡菩薩白佛言：「世尊！無言菩薩凡所解脫，似得如是慧燈三昧。」</p>
<p>佛言：「善哉，善哉！善男子！汝謂無言不得慧燈三昧耶？」</p>
<p>爾時，金剛堅根世界慧憍如來諸菩薩等，語無言菩薩言：「善男子！汝住何地能作是答？」</p>
<p>無言菩薩言：「善男子！如佛所說，菩薩摩訶薩若住戒地能如是答。」</p>
<p>「善男子！善哉，善哉！唯願解說如是戒地。」</p>
<p>「善男子！若無身住、心住、意住、內住、外住及內外住，即是住戒。善男子！若無相、無命、無作、無行，即是住戒。若有菩薩住如是戒，即是無住。若無住者終不生念，我能出聲有所演說。善男子！如汝所問住在何地？能如是答者，我住法性實相法界能如是答。若如是知法真實者，則無覺觀。若無覺觀，云何有說？」</p>
<p>諸菩薩言：「善男子！如是說時為何所說？」</p>
<p>「善男子！如是說時，即說二法：一者、滅盡，二者、不出；一者、過去，二者、未來；現在不住故不可說。善男子！過去之法不可作相，未來現在亦復如是。若使有人於三世法而作相者即是顛倒，是故一切諸法之義不可宣說，一切法義身口意等所不能說。何以故？無業無作，無有色貌，無有口業，無有覺觀，猶如響相，如佛化故。善男子！諸佛菩薩凡所言說皆逆世語，是故一切諸佛菩薩不可思議；諸佛菩薩所有智慧，不可思議、不可窮盡、不動法界。」</p>
<p>爾時，一切菩薩摩訶薩同聲讚歎無言菩薩：「善哉，善哉！善能分別如是法門，令我等輩得大利益，并得覲見如是無量諸大菩薩。」</p>
<p>金剛䐡語無言菩薩言：「善男子！我欲與汝俱還金剛堅根世界，覲見供養慧憍如來。」</p>
<p>無言菩薩言：「善男子！金剛堅根世界，即是此間娑婆世界；慧憍佛者，即是釋迦牟尼如來。我何用往彼佛世界？」</p>
<p>金剛䐡言：「善男子！此佛世界地非金剛，云何而言即彼世界？」</p>
<p>無言菩薩言：「善男子！汝之神通能壞無量金剛之山直過無礙，汝今試壞此土微塵，如其壞者然後乃知汝名金剛。」</p>
<p>爾時，無言即便入於金剛三昧，悉變此土一切山林草木微塵皆為金剛。時金剛䐡盡其神通，乃至不能破一微塵。</p>
<p>時金剛䐡白佛言：「世尊！我之神力能壞一切世界金剛及諸山壁，以何因緣今於此土，乃至不能壞是一微塵？為是如來神通之力？為是無言道德力耶？」</p>
<p>佛言：「善男子！是無言菩薩入金剛三昧，三昧力故令此三千大千世界一切所有悉為金剛。若欲復使無量世界為金剛者，其力亦能。」</p>
<p>金剛䐡菩薩言：「世尊！菩薩摩訶薩具足幾法，能得如是金剛三昧。」</p>
<p>佛言：「善男子！菩薩摩訶薩具足四法，則能獲得如是三昧。何等為四？一者、至心念於菩提；二者、所作善法畢竟；三者、至心莊嚴善法願向菩提；四者、能觀十二因緣；是名為四。</p>
<p>「復有四法：一者、成就神通；二者、修三脫門；三者、持戒精進，常觀法界知一切法無有根本，無有覺觀不可宣說；四者、知義知時，知實知一切法皆悉平等；是名為四。</p>
<p>「復有四法：一者、從大悲心求大智慧；二者、從善方便求三十七助菩提法；三者、從大慈心觀諸眾生一切平等；四者、從於捨心觀四真諦。</p>
<p>「復有四法：所謂身、口、意、業，及菩提心，不可沮壞悉如金剛。</p>
<p>「善男子！菩薩摩訶薩具足成就如是等法，則能獲得金剛三昧。」</p>
<p>說是法時，六萬億菩薩一切悉得金剛三昧。</p>
<p>爾時，無言啟白其父師子將軍：「尊者！佛出世間即是具足無量功德，大功德聚即是如來。佛出世時無量眾生得大利益，大利益者即是涅槃，夫涅槃者常不變易。尊者何故不發阿耨多羅三藐三菩提心？」</p>
<p>其父答言：「吾初生時，已發阿耨多羅三藐三菩提心。爾時，亦有無量諸天來勸，如汝無異。如是事者唯佛證知。」師子將軍所將眷屬滿五百人，悉發阿耨多羅三藐三菩提心。</p>
<p>爾時，無言菩薩讚其眷屬：「善哉，善哉！善能莊嚴菩提之心。」</p>
<p>諸眷屬言：「云何名為莊嚴菩提心？」</p>
<p>無言菩薩言：「有四十事莊嚴菩提心。何等四十？所謂信佛不疑；不動法界；供養聖眾；親近善友；於諸菩薩作醫王想；於諸眾生其心平等；供養恭敬諸師和上；父母有德順受其語；護法求法；至心聽法；既受持已為人廣說；供養恭敬護法之人；為他說法；不生食想；破壞憍慢；知恩報恩；常善思惟；如法而住；能施難施；至心護戒；精進勤修一切善法；具足成就功德莊嚴；心無嫉妬護諸眾生；防制煩惱；調伏其心及以施心；調諸眾生能斷煩惱；知足寂靜；修淨梵行；不斷聖種；世法不污；供養恭敬說法之人；隨順世間；遠離懈怠；無有放逸；不求下乘；菩提之心初不動轉；處在生死心不厭悔；遠離一切不善之法；具足一切純善妙法莊嚴梵行。是名四十。」</p>
<p>爾時，師子將軍言：「汝當時時示現其身，為令我等不退無上菩提之心。」</p>
<p>無言菩薩言：「尊者！具足十法常得親近諸佛菩薩。何等為十？所謂自捨己樂，以施眾生；修集忍辱，護無力者；常勸眾生修集善法，化導一切趣向菩提；願諸眾生先得阿耨多羅三藐三菩提，我當供養聽其所說、受持擁護，然後我當成無上道、知實法性；不惜身命，為護法故；聞深法界，不生恐怖；觀無菩提、無有得者；觀己平等，一切眾生亦復平等，以眾生等觀法亦等，以法平等觀虛空等；觀生死苦，亦不捨離；見生死過，心無悔恨。具足如是諸善法者，常得親近諸佛菩薩。」說是法時，師子將軍及諸眷屬得柔順忍。</p>
<p>爾時，世尊告阿難言：「阿難！汝當受持讀誦書寫如是經典。何以故？是經典中分別演說一切法相，亦令無量無邊眾生發阿耨多羅三藐三菩提心。阿難！若有能於無量佛所植諸善本，是人乃能信受是經，持讀誦寫廣分別義。受是經者有三事：一者、定發阿耨多羅三藐三菩提心；二者、得不退心；三者、能護正法。」</p>
<p>爾時，大眾聞是語已，有七那由他菩薩，即從座起白佛言：「世尊！我等能於如來滅後，受持是經讀誦書寫。」</p>
<p>無言菩薩言：「世尊！如來、世尊得何等法，而令是等受持守護？」</p>
<p>「善男子！若能護是持法之人，即是護法。所謂書寫讀誦解說文字，文字可說法不可說。善男子！有二種人能守護法：一者、如法而住；二者、誦是文字，若無文字法不可說。」</p>
<p>爾時，一切大眾，及師子將軍所將眷屬，諸天、世人，聞是法已，心大歡喜，信受奉行。</p>
</div>
<p class='juan'>大方等大集經卷第十二</p>
</div><!-- end of div[@id='body'] -->
</body></html>