<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方等大集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu15' /><a id='mulu16' />大方等大集經卷第六<p class="byline">北涼天竺三藏曇無讖於姑臧譯</p>寶女品第三之二</p><p>爾時，寶女復白佛言：「世尊！如經中說，如來具足十神力者，為即十力是世尊耶！為離十力有世尊乎？若即十力是世尊者，是名二法；若是二者，即是無常。若離十力有世尊者，云何如來說諸法等？世尊！若一力中具十力者，何故如來不說百力？若不說百，當知一力非十非百。」</p>
<p>爾時，世尊讚寶女言：「善哉！善哉！如來、世尊非一、非二。若非一、二，云何言十？云何言百？菩薩摩訶薩遠離一、二，得阿耨多羅三藐三菩提。如來、世尊非即十力，非離十力，能說十事，故名如來具足十力。如來雖說如是十力，而一力中具無量力，為流布故說言十力。」</p>
<p>寶女復言：「善哉！世尊！唯願廣說如是十力。」</p>
<p>佛言寶女：「至心諦聽，吾當為汝分別解說。寶女！菩薩修行菩提道時，求聲聞乘及造惡業，無有是處；以是堅心，得菩提時成就初力。如來成就如是力故，於大眾中作師子吼能轉法輪；如是法輪，天人、魔、梵沙門、婆羅門，所不能轉。</p>
<p>「復次，寶女！菩薩修行菩提道時，了知諸業悉是一業；以是力故，了知過去、未來、現在一切諸業業因緣處及以非處，得菩提時成第二力。</p>
<p>「復次，寶女！菩薩修行菩提道時，了眾生根，知已說法；以是力故，得菩提時成第三力。</p>
<p>「復次，寶女！菩薩修行菩提道時，觀眾生界，觀已隨界而為說法，以觀界故，得菩提時成第四力。</p>
<p>「復次，寶女！菩薩修行菩提道時，觀諸眾生上中下根，觀已隨解而為說法，以知解故，得菩提時成第五力。</p>
<p>「復次，寶女！菩薩修行菩提道時，觀至處道，若有為道、若無為道、若聲聞道、若緣覺道、若菩薩道，以觀道故，得菩提時成第六力。</p>
<p>「復次，寶女！菩薩修行菩提道時，恭敬尊重修諸禪定，為調眾生而說法要，以修集故，得菩提時成第七力。</p>
<p>「復次，寶女！菩薩修行菩提道時，於過去善根不生誹謗，成就念心不作放逸，不放逸故，得菩提時成第八力。</p>
<p>「復次，寶女！菩薩修行菩提道時，見未學者不生輕心，自既學已不生憍慢，能施眾生智慧光明，以施明故，得菩提時成第九力。</p>
<p>「復次，寶女！菩薩修行菩提道時，教諸眾生遠離漏法不令增長，讚歎解脫修無漏道，亦為眾生說無漏道，以修無漏故，得菩提時成第十力。</p>
<p>「寶女！菩薩修集如是十力，能具如來十種之力。」</p>
<p>寶女復言：「世尊！菩薩摩訶薩修行何法，得四無畏及十八法？」</p>
<p>佛告寶女：「菩薩修行菩提道時，所得妙法不生貪悋，不作是念：『若我教彼，彼則勝我。』於諸眾生其心平等，能捨內外施於一切，觀察法界無種種相。以是因緣，得菩提時成初無畏。</p>
<p>「復次寶女！菩薩修行菩提道時，諸遮道法了了而知，以了知故不行不隨如是遮法，亦不稱讚、不以教人，知遮道已而遠離之。以是因緣，得菩提時成二無畏。</p>
<p>「復次，寶女！菩薩修行菩提道時，常修淨道、常說淨法，修治莊嚴得淨法故，如是莊嚴亦自修治亦教眾生。以是因緣，得菩提時成三無畏。</p>
<p>「復次，寶女！菩薩修行菩提道時，終不起於憍慢之心，終不自說我知我見、覆藏功德顯露罪過。以是因緣，得菩提時成四無畏。</p>
<p>「復次，寶女！菩薩修行菩提道時，失道眾生示以正道，除去道路瓦石惡刺，津途嶮絕施作橋梁，闇冥之處為設燈明，見犯罪者能令調伏；能除眾生所有疑悔，於非犯者不強言犯，除壞眾生疑法之心，施法光明勸請說法，見說法者稱讚善哉，恭敬尊重不生輕心；欲解一切眾生言音，不正語者心不輕之。以是因緣，得菩提時成初無失。</p>
<p>「復次，寶女！菩薩修行菩提道時，實語、法語、義語、時語、調伏語、不錯語、離諸惡語、聖人之語。若聞法已轉為他說，為於自利及利他故，說時不輕、不生諍訟，信佛法僧亦令眾生信佛法僧，觀諸法界不可宣說。以是因緣，得菩提時知一切語，得無量門總持方便，是故其身一切相好，一一毛孔悉出如來微妙音聲。</p>
<p>「復次，寶女！菩薩修行菩提道時，常修六念亦化眾生令修六念。以是因緣，得菩提時不失念心，亦得法證總持方便，無量眾生於無量劫，思惟深義一時來問，如來不假思惟之力，而能一時各隨問答。</p>
<p>「復次，寶女！菩薩修行菩提道時，常護一切眾生之心，不與眾生作亂心因、諸苦惱因；見諸眾生行善法時，不遮不亂。善知諸法悉如幻相，於諸眾生其心平等，知諸法界同於一味。以是因緣，得菩提時其心常定，得無邊聞總持方便，得是持已，心常在定而作佛事。</p>
<p>「復次，寶女！菩薩修行菩提道時，想不顛倒、心不顛倒，以不倒故，於無我中不作我想、眾生命人、士夫、男女、憍慢煩惱、常斷、有無、善惡垢淨、有漏無漏、世間出世間、生死涅槃等想；一切眾生有顛倒故，有如是想。若無顛倒則無是想，行於中道。以是因緣，得菩提時成就一想無有二想。修是定故，得無盡器總持方便。以是持力，心常修集無想三昧，憐愍眾生修集大悲，說法不息。</p>
<p>「復次，寶女！菩薩修行菩提道時，修集捨心，捨於苦、樂、不苦不樂、不喜不愁、不愛不瞋。以是因緣，利衰毀譽心無有二，常觀無常、苦、無我等，亦化眾生修如是捨。以是因緣，得菩提時名為大捨。得是捨已，得大海印總持方便。以是持力，雖得人、天、阿修羅、乾闥婆、迦樓羅、緊那羅、摩睺羅伽、釋天、梵天恭敬供養，不以為欣；邪見惡人輕慢罵辱，不以為慼。其心平等，如地水火風，不上不下、不動不濁，修大慈悲。</p>
<p>「復次，寶女！菩薩修行菩提道時，至心求菩提甚深之法種種善根，不求聲聞乘。修集大悲如是等心，無有退轉。以是因緣，得菩提時成如來欲，無增無減，得金剛幢總持方便，得大自在。知云何說、知說何事、知何時說、知何處說、知為何眾生。</p>
<p>「復次，寶女！菩薩修行菩提道時，常勤精進，於諸善法不知厭足，恭敬供養和上善友，亦常親近樂聽正法，隨聞而持。如是精進為調眾生，為欲供養無量諸佛，為令無量無邊眾生得無上道，亦令獲得如是精進入於法門。以是因緣，得聞佛法總持方便，是故菩薩得菩提時，成就如是精進無減，以精進故具足神通。</p>
<p>「復次，寶女！菩薩修行菩提道時，具足念心修四念處，觀內外身無常、苦、無我，受、心、法、念亦復如是。修空、無相、無願三昧，為如來身，觀身念處不證解脫。以是因緣，得菩提時成就如來念心無減，得知心通，知諸眾生根、界、解、業、煩惱、行習心處，善根惡根果報生滅，諸有次第，諸佛世界、諸乘大眾，菩薩諸行得授記莂，父母、親族、師長、和上，知如是等心不失念。</p>
<p>「復次，寶女！菩薩修行菩提道時，常修智慧、利慧、疾慧、無邊慧、甚深慧、解慧、淨慧、不動慧、無礙慧、無勝慧，了知聲聞緣覺乘慧、無上慧、不知足慧、具足如是等慧。求慧求法、持法說法，甘樂於法，以樂法故，於內外物不生貪著。於師和上能忍眾苦，以所須物奉獻貢上，為於一字一句之義，能以十方世界珍寶奉施法主，一偈因緣捨於身命。雖於無量恒河沙等劫修行布施，不如一聞菩提之事心生歡喜。於正法所樂聞樂說，常為諸佛諸天所念，以念力故，世間所有經典書論悉能通達。以是因緣，得菩提時成佛智慧無增無減，如是等智名為無礙。知眾生心，善、不善、無記，有漏無漏，世間出世間，垢法淨法，生死涅槃，一切法門，一切菩提事，一切菩提道，一切世界，一切劫、一切微塵、去來現在。於如是事通達無礙、說時無盡，以是因緣，如來能於一法之中說無量法。</p>
<p>「復次，寶女！菩薩修行菩提道時，不樂在家求受五欲，樂處空閑修出家法，樂修深義及三脫門，以是修力得無礙法門、無罣礙智，過魔境界莊嚴具足，遠離煩惱及諸惡見，說甚深義破眾疑心，除去一切諸惡覺觀，破於欲界色無色界。為貪眾生演說正法令離貪心，為喜瞋者演說慈心令離瞋恚，為愚癡者說十二因緣令離無明，為慳貪者說檀波羅蜜，為破戒者說尸波羅蜜，為瞋恚者說羼提波羅蜜，為懈怠者說毘梨耶波羅蜜，為亂心者說禪波羅蜜，為無智者說般若波羅蜜。</p>
<p>「為凡夫人說四真諦，為顛倒者說無常、無淨、無樂、無我，為結縛者說三十七助菩提法。菩薩具足如是等法，以是因緣，得菩提時成就解脫無增無減，如是解脫無能動者，畢竟清淨畢竟解脫。能知能見一切聲聞、辟支佛乘，亦得清淨總持方便，以持力故能說解脫，於一切法得大自在。</p>
<p>「復次，寶女！菩薩修行菩提道時，恭敬智慧得智勢力，得智光明，知眷屬智，知無貪心，知無瞋心，知無癡心，知無愛心，知無垢心，知無諍心，知無食心，知無貪心，知無上心，知無礙心，知無記心，知善心，知不善心，知惡心，知淨心，知不淨心，大心小心，狹心廣心，遍知心不遍知心，貪心捨心，持戒心破戒心，忍心不忍心，懈怠心精進心，定心亂心，癡心慧心，凡心聖心，正定聚心、邪定聚心、不定聚心，聲聞心、緣覺心、菩薩心，苦諦心、集諦心、滅諦心、道諦心。</p>
<p>「雖知如是而不取證，為調眾生常說正法，謂四真諦、十二因緣。遠離斷見及以我見，說因緣果從緣而生，非因於我眾生命等。了知無明因緣於行，行因緣識，識因緣名色，名色因緣六處，六處因緣觸，觸因緣受，受因緣取，取因緣愛，愛因緣有，有因緣生，生因緣老死憂悲苦聚；無明滅故行滅，行滅故識滅，識滅故名色滅，名色滅故六處滅，六處滅故觸滅，觸滅故受滅，受滅故取滅，取滅故愛滅，愛滅故有滅，有滅故生老死憂悲苦惱滅、大苦聚滅。作是觀已復作是念：『如是等法，實非我作、眾生壽命士夫等作，非常非斷。若非眾生士夫等作，是名為空。如其空者即是無我眾生壽命及以士夫，無常無斷；若無常斷，無生無滅；無生滅者三世不攝；三世不攝即名為無；如其無者不可算數；無算數故即第一義；第一義者即是如來語；如來語者即無鬪諍；無鬪諍者名沙門法；沙門法者即是虛空。』若能了知如是等法，名真實知。</p>
<p>「若觀思惟，諸惡因緣則生無明至大苦聚；惡思惟滅則無明滅，乃至大苦聚滅。作是觀已，不著常見、不著斷見，知一切法從緣而生、從緣而滅，知一切法無我眾生壽命士夫，不見此彼及以中間。何以故？若無彼此云何有中？是故菩薩如是說法。以是因緣，得菩提時成解脫智無增無減，亦得無邊總持方便。以得持故，依於法界觀虛空界，說是處非處，至漏盡力四無所畏大慈大悲，宣說甚深祕密之藏，兼以是法化於眾生，是名不與二乘共之，身口意等具足神通。</p>
<p>「復次，寶女！菩薩修行菩提道時，一切身業隨智慧行，不欺眾生而作妨礙，不貪不慳無有害心，梵行清淨勤修精進，集助道法不惜身命，為諸眾生起大慈悲。以是因緣，得菩提時名為如來，一切身業隨智慧行，得一切光總持方便。以是持力，能作種種方便之身，所謂天身、龍身、阿修羅身、迦樓羅身、乾闥婆身、緊那羅身、摩睺羅伽身、梵身、釋身、四天王身、剎利身、婆羅門身、毘舍身、首陀身、比丘、比丘尼、優婆塞、優婆夷身，示現如是種種身已，為諸大眾隨意說法。說法既竟即滅不現，令一切眾不知所在；或身滅已而故說法，一切眾生六情瞻對而無厭足，若不見時心常緣念。</p>
<p>「復次，寶女！菩薩修行菩提道時，一切口業隨智慧行，不欺眾生，妄語、兩舌、惡口、無義語，常安隱語、法語、毘尼語、不熱語、佛語、義語、喜聞語、樂見語。以是因緣，得菩提時名為如來一切口業隨智慧行，獲得三分總持方便。以是持力，善解一切眾生語言，說諸眾生所有之業。佛所出言是真實語、十二因緣語、隨解脫語、不貪語、寂靜語、因緣語。</p>
<p>「復次，寶女！菩薩修行菩提道時，一切意業隨智慧行，不欺眾生，不妬不害，不作邪見修於正見，起大慈悲於諸眾生其心平等，終不忘失菩提之心，具足智慧<span class='corr'>捐</span>除憍慢。以是因緣，得菩提時，名為如來一切意業隨智慧行，獲得無垢總持方便。以是持力，住一心中能知一切眾生諸心。觀眾生心悉皆平等，如幻化相本性清淨；觀諸眾生身業平等，皆如水月；見諸眾生悉在己身，己身亦在眾生身中，猶如影現，能令眾生悉作佛身，亦令己身作眾生身，一切無有能動轉者。</p>
<p>「◎復次，寶女！菩薩修行菩提道時，信過去世諸佛智慧，善身口意業無有疑網。若聞佛事不可思議，不驚不怖。信過去佛世界眾生，已得調伏；信如來身遊十方界往返無礙，能解一切眾生言語，隨其種種而為說法。一切三世智慧無礙，了知過去一切法界、一切諸乘，知諸眾生業果神通，知他心智。於如是等心信無疑，亦化眾生令同已信。以是因緣，得菩提時名為如來知過去世智慧無礙，因往修集勇健三昧，獲得健行總持方便。以是持力，能知過去諸佛世尊壽命種姓，亦知過去菩薩、聲聞、辟支佛等，一切眾生業果神通；亦知過去所有諸劫，有佛出者、無佛出者，及其名字，淨以不淨、若廣若狹、若麁若細、若微塵等，若倒若順，於如是等悉得了知，如觀掌中菴摩羅果。</p>
<p>「復次，寶女！菩薩修行菩提道時，信未來世諸佛智慧善身口意業無有疑網。若聞佛事不可思議，不生驚怖。信未來世界眾生悉當調伏；信於如來遊十方世界往返無礙，能解一切眾生語言，隨其種種而為說法。一切三世智慧無礙，了知未來一切法界一切諸乘，知諸眾生業果神通，知他心智，於如是等心信無疑，亦化眾生令同已信。以是因緣，得菩提時名為如來知未來世智慧無礙，因修悲定得師子吼總持方便。以是持力，能知未來諸佛世尊壽命種姓，亦知未來菩薩、聲聞、辟支佛等，一切眾生業果神通。亦知未來所有諸劫，有佛出者、無佛出者，及其名字，淨以不淨、若廣若狹、若麁若細、若微塵等，若倒若順，於如是等悉得了知，如觀掌中菴摩羅果。</p>
<p>「復次，寶女！菩薩修行菩提道時，信現在世諸佛智慧善身口意業無有疑網。若聞佛事不可思議，不驚不怖。信現在佛世界眾生悉得調伏；信如來身遊十方界往返無礙，能解一切眾生言語，隨其種種而為說法。一切三世智慧無礙，了知現在一切法界一切諸乘，知諸眾生業果神通，知他心智，於如是事心信無疑，亦化眾生令同己信。以是因緣，得菩提時名為如來知現在世智慧無礙，因修淨定獲得金剛總持方便。以是持力，能知現在諸佛世尊壽命種姓，亦知現在菩薩、聲聞、辟支佛等，一切眾生業果神通，亦知現在所有諸劫，有佛出者、無佛出者，及其名字，淨以不淨、若廣若狹、若麁若細、若微塵等，若倒若順，於如是等悉能了知，如觀掌中菴摩羅果。寶女！是名十八不共之法。</p>
<p>「如來復有不共之法，謂無見頂。何以故？無邊身故，無能勝者，名不共法。何以故？一切事具故。見者除惱，名不共法。何以故？身如藥樹故。處眾無畏，名不共法。何以故？一切清淨故。處眾無怯，名不共法。何以故？四無畏故。知眾生心，名不共法。何以故？隨意說法故。徒眾寂靜，名不共法。何以故？隨師教故。出言清淨，名不共法。何以故？不說無義語故。凡所宣說聞者歡喜，名不共法。何以故？離怨親想故。說法之聲齊眾而聞，名不共法。何以故？餘無利益故。各各見佛正在已前，瞻對之時目未曾眴，名不共法。何以故？身不可思議故。聞佛所說要生善芽，名不共法。何以故？成就無量諸功德故。見者無厭，名不共法。何以故？覺一切法故。舉身迴顧如象王視，名不共法。何以故？威儀清淨故。大師子吼，名不共法。何以故？具足大力故。威儀純善，名不共法。何以故？所有身業隨智行故。口業純善，名不共法。何以故？所有口業隨智行故。一切眼目，名不共法。何以故？所有意業隨智行故。眾生樂聞，名不共法。何以故？語微妙故。受上供養，名不共法。何以故？無上福田故。無盡功德，名不共法。何以故？不求果報故。無能壞者，名不共法。何以故？一一節中有那羅延力故。記事不虛，名不共法。何以故？知諸根故。為一切師，名不共法。何以故？通達一切故。壽命無盡，名不共法。何以故？得法身故。有親近者得大利益，名不共法。何以故？成就一切諸善法故。所得智慧無能濁者，名不共法。何以故？知三世智性清淨故。出身血者得五逆罪，名不共法。何以故？成就一切諸善根故。煩惱習盡，名不共法。何以故？了知一切煩惱因故。知一切行，名不共法。何以故？覺一切法故。寶女！是名如來不共之法。」</p>
<p>爾時，寶女復白佛言：「世尊！如來所得三十二相，是何業因之所成就？」</p>
<p>佛告寶女：「如來成就無量功德，是故得成三十二相。我今於是無量事中，當略說之。如來至心護持淨戒，得足下平相；修行種種惠施業故，得千輻輪相；不欺一切諸眾生故，得足跟傭相；護正法故，得指纖長相；不壞他眾故，得網縵相；妙服奉施故，得手足軟相；淨飲食施故，得七處滿相；喜聞佛法故，得鹿王<span class='corr'>[跳-兆+專]</span>相；覆藏他過故，得陰藏相；修善法故，得上身如師子相；常以善法化眾生故，得缺骨平滿相；救護怖畏故，得臂肘傭相；見他事業樂佐助故，得手摩膝相；常修十善故，得清淨身相；常施病藥故，得所食之物至喉悉現相；常發莊嚴修善法故，得師子頰相；於諸眾生其心平等故，得四十齒相；和合諍訟故，得齒密相；珍寶施故，得齒齊相；身口意淨故，得二牙白相；護口四過故，得廣長舌相；成就無量功德故，得味中上味相；於眾生中常柔軟語故，得梵音相；修集慈心故，得紺色目相；至心求於無上菩提故，得牛王睫相；讚歎他人所有功德故，得白毫相；恭敬父母師長和上故，得肉髻相；樂說深法故，得身柔軟相；施敷具故得金光相；遠離聚說世間事故，得一一孔一毛生相；樂受善友師長教勅故，得身毛上靡相；不以惡事加眾生故，得髮色金精相；常勸眾生修三昧故，得身圓滿如尼拘陀相；生生之處作佛像故，得那羅延力相。寶女！菩薩摩訶薩成就如是無量功德，獲得如是三十二相。」</p>
<p>寶女復言：「世尊！菩薩摩訶薩不可思議。快哉！如來善說佛法。」</p>
<p>爾時，世尊讚寶女言：「善哉！善哉！如汝所說，一切眾生聞是義者，即得具足無量功德；聞已信者，亦得成就無量功德。」</p>
<p>說是法時，十方無量無邊世界六種震動，無量眾生發菩提心，五千菩薩得無生忍。虛空諸天雨種種花，鼓眾伎樂以供養佛。若有眾生已於無量無邊佛所殖眾德本，乃得聞是如來十力、四無所畏、不共之法、三十二相。是人聞已能生深信，信已能於大眾之中作師子吼說如是法。何以故？下劣之人不能得聞如是正法，假使得聞未必得信；上人持戒智慧具足乃能得聞，聞已敬信，信已不久當得阿耨多羅三藐三菩提。</p>
<p>寶女復言：「世尊！佛不可思議，法、僧亦爾不可思議，聞信是經亦不可思議。若有信者，是人定得阿耨多羅三藐三菩提。世尊！云何菩薩修行法行？」</p>
<p>「寶女！菩薩摩訶薩不捨親舊，知恩報恩憐愍一切，有歸依者終不捨棄，至心念於菩提之道，修於忍辱，難施能施，攝取眾生慈心護戒，思惟善義護持正法，樂法念法持法樂靜。獨處空閑心無悔退，善護眾生淨身口意，為四無量發大莊嚴，常勸眾生於菩提道。凡所講論先讚大乘，不先許人後生悔心，清淨其行知足少欲，不慳不妬不斷聖種，心無諍訟了知因果。信聞戒施慚愧智慧，親近善友隨師長教，心無憍慢，恭敬禮拜長老有德，離貪恚癡我及我所，常念佛法僧施戒天。得供養時其心不高，常勤修行六波羅蜜、空無相願諸善方便，不見我常眾生壽命士夫之相，修四念處乃至八正道分，是名菩薩修行法行。</p>
<p>「又，法行者，無眼無色無色想行、無耳無聲無聲想行、無鼻無香無香想行、無舌無味無味想行、無身無觸無觸想行、無意無法無法想行；非色行、非色非非色行、非色苦行、非色非非色苦行、非色我行、非色非非色我行、非色空行、非色非非色空行、非色無相行、非色無願行、非色無行行、非色性行、非色實行、非色寂行、非色生行、非色出行、非色因緣行、非色聚行，是名法行，受想行識亦復如是。</p>
<p>「寶女！若無如是陰、入、界行，是名法行。無欲界行、色界行、無色界行，無住無脫，是名法行。無去無來無有住處、無心意識無見無聞無知無識、無有身業口業意業、非法非非法、非一非二、非去來現在、非垢非淨、非聚非散、非我眾生壽命士夫、非常非斷、非我非我所、非始非終，是名法行，是名我法，是名住處，是名法性，是名法處，是名空處非處，名畢竟處，不動不住無有相貌，無出無滅無所修行，無取無捨無受無施。若能知見如是等法，是名真知，是名實知，是名法知。若有菩薩能作是學，為諸眾生行於生死，而於涅槃無所動轉，是名菩薩真實法行。」說是法時，八千菩薩成就忍辱。</p>
<p>爾時，寶女復以種種珍寶雜物，供養於佛，而作是言：「世尊！若有菩薩行是法行，即是修行一切佛行，即得授記坐菩提樹，成就阿耨多羅三藐三菩提。」</p>
<p>爾時，舍利弗語寶女言：「汝知菩薩不退印耶？」</p>
<p>爾時，寶女即說偈言：</p>

<div class="lg regular" style="margin-left:1em;"><div class='lg-row'>「諸眾生界及法界，　若能平等觀無異，</div>
<div class='lg-row'>不生分別一一數，　是名菩薩不退印。</div>
<div class='lg-row'>過去未來及現在，　十方世界諸世尊，</div>
<div class='lg-row'>皆悉平等觀法界，　是名菩薩不退印。</div>
<div class='lg-row'>觀有為界皆無常，　有漏無漏亦如是，</div>
<div class='lg-row'>知一切法本性淨，　是名菩薩不退印。</div>
<div class='lg-row'>觀於生死無有量，　不可稱計知其數，</div>
<div class='lg-row'>若能一念通達知，　是名菩薩不退印。</div>
<div class='lg-row'>一切世間諸法界，　及以出世諸聖法，</div>
<div class='lg-row'>若知平等悉真實，　是名菩薩不退印。</div>
<div class='lg-row'>若能了知諸佛界，　及以諸魔波旬界，</div>
<div class='lg-row'>通達是二無差別，　是名菩薩不退印。</div>
<div class='lg-row'>貪欲瞋恚愚癡等，　一切眾生諸煩惱，</div>
<div class='lg-row'>知從顛倒因緣生，　是名菩薩不退印。</div>
<div class='lg-row'>生死之法及涅槃，　無上正道及菩提，</div>
<div class='lg-row'>觀察是法無差別，　是名菩薩不退印。</div>
<div class='lg-row'>知是五陰如菩提，　如菩提性入界然，</div>
<div class='lg-row'>觀是諸法無有二，　是名菩薩不退印。</div>
<div class='lg-row'>地水火風及造色，　觀之猶如虛空等，</div>
<div class='lg-row'>如是即得真實印，　亦如十方諸佛印；</div>
<div class='lg-row'>如眼界等菩提然，　是二平等無差別，</div>
<div class='lg-row'>自能受持為他說，　是名菩薩不退印。</div>
<div class='lg-row'>知諸眾生所有心，　能為一切心因緣，</div>
<div class='lg-row'>如是因緣無障礙，　是名菩薩不退印。</div>
<div class='lg-row'>能遍觀察諸眾生，　所有諸根上中下，</div>
<div class='lg-row'>能觀生死盡彼岸，　是名菩薩不退印。</div>
<div class='lg-row'>所有字義句無盡，　於無量劫而演說，</div>
<div class='lg-row'>無能破壞作障礙，　是名菩薩不退印。</div>
<div class='lg-row'>虛空邊際尚可盡，　世間猛風可繫縛，</div>
<div class='lg-row'>菩薩所有不退心，　一切世間不能轉；</div>
<div class='lg-row'>成就無量陀羅尼，　於諸法中不失念，</div>
<div class='lg-row'>次第演說諸法義，　如佛口出無有異；</div>
<div class='lg-row'>十方世界佛世尊，　為度眾生說無量，</div>
<div class='lg-row'>悉能受持解深義，　是名菩薩不退印。</div>
<div class='lg-row'>無量劫中所聞法，　猶如現聞而演說，</div>
<div class='lg-row'>無量世學陀羅尼，　獲得如是無盡印。</div>
<div class='lg-row'>成就具足如是持，　及以無上真<span class='corr'>智</span>慧，</div>
<div class='lg-row'>若得菩薩不退印，　則能宣說如是法。</div>
<div class='lg-row'>若觀一切諸法空，　亦不親近不遠離，</div>
<div class='lg-row'>若有成就不退心，　當知是人有空印；</div>
<div class='lg-row'>一切諸法虛空印，　其性本來無生滅，</div>
<div class='lg-row'>若能了知是法界，　是名菩薩不退印。</div>
<div class='lg-row'>諸法皆從因緣有，　離於眾緣無法界，</div>
<div class='lg-row'>若能了知如是者，　當知是有不退印；</div>
<div class='lg-row'>所有威儀諸色聲，　能<span class='corr'>於</span>一念悉示現，</div>
<div class='lg-row'>為欲教化諸眾生，　即是菩薩不退印。</div>
<div class='lg-row'>惠施之心如虛空，　無量劫中不可盡，</div>
<div class='lg-row'>成就無量諸功德，　即是菩薩不退印。</div>
<div class='lg-row'>修集淨戒為佛戒，　獲得佛戒如虛空，</div>
<div class='lg-row'>成就如是無上戒，　即是菩薩不退印。</div>
<div class='lg-row'>一切眾生所有戒，　及以學戒無學戒，</div>
<div class='lg-row'>雖有如是無量戒，　不及不退十六一；</div>
<div class='lg-row'>若得最上無生忍，　成就無量無有邊，</div>
<div class='lg-row'>若得如是無生忍，　如過去佛之所得；</div>
<div class='lg-row'>為眾生故善莊嚴，　無量世中不休息，</div>
<div class='lg-row'>常勤修集精進行，　即是菩薩不退印。</div>
<div class='lg-row'>常樂修集諸禪定，　亦為眾生宣說法，</div>
<div class='lg-row'>雖復示現諸威儀，　而其內心不離定；</div>
<div class='lg-row'>具足無上正知見，　遠離一切煩惱習，</div>
<div class='lg-row'>若有成就不退心，　則能近於佛境界；</div>
<div class='lg-row'>具足三種之神通，　及其如來善方便，</div>
<div class='lg-row'>若有成就不退心，　是人欲得正覺印；</div>
<div class='lg-row'>一切眾生不能知，　是人心行及境界，</div>
<div class='lg-row'>為諸眾生無量行，　即是菩薩不退印。</div>
<div class='lg-row'>其實未得無上道，　而能示現如來身，</div>
<div class='lg-row'>生及成道轉法輪，　處眾示現大涅槃；</div>
<div class='lg-row'>未捨菩薩不退印，　亦能獲得如來印，</div>
<div class='lg-row'>猶如虛空無有邊，　所得佛印亦如是。」</div>
</div><p>說是偈時，三千大千佛之世界六種震動，五千菩薩得不退印。爾時，世尊讚寶女言：「善哉！善哉！快說菩薩不退轉印。」</p>
<p>爾時，須菩提白佛言：「世尊！寶女定得不退轉印，是故能作如是宣說。若不證者，何能如是？」</p>
<p>佛告須菩提：「如是，如是！如汝所說。寶女久已得不退印，忍辱成就已盡大乘甚深邊底。」</p>
<p>爾時，寶女白佛言：「世尊！何故名大乘？」</p>
<p>佛言：「其乘廣大故名大乘，於諸眾生無罣礙故故名大乘，是一切智善根根本故名大乘，無有煩惱諸結黑闇故名大乘，所有光明無處不遍故名大乘，周遍其邊有眼目故故名大乘，本性常淨初無沾污故名大乘，斷諸煩惱一切習氣故名大乘。</p>
<p>「護持禁戒故名清淨，修集定故名為安住，修智慧故名為無漏，修解脫故名無繫縛，示一切法等無二故名解脫智，攝十力故名無能動，具四無畏故名無怖懼，攝取十八不共法故名為無礙，修集大慈故名平等，破壞一切諸魔眾故名為最勝，摧煩惱魔故名寂靜，壞陰魔故名不可數，破死魔故名為常住。</p>
<p>「具足檀那波羅蜜故名為富足，具足尸羅波羅蜜故名為無熱，具足羼提波羅蜜故名為無怨，具足精進波羅蜜故名為無動，具足禪那波羅蜜故名無漏無轉，具足般若波羅蜜故名勝一切世間出世間，具足方便波羅蜜故名為攝取，一切諸乘斷諸有故名無有，有因八道得故名為安，具定慧翼所往無礙調諸根故名大神通。修正勤故能見一切諸佛世界修念處故遠離惡法；親近善法，修七覺分遠離一切諸煩惱結，無為無漏無勝無上，無能見頂無能知者，無有遮障，無有聽聞無入出處，大眾大堂一味不作，不作數量平等無二，得大名稱十方無礙。</p>
<p>「一切人天之所恭敬，成就無量無邊功德，永斷一切慳悋，破戒害心懈怠亂心無明，能令眾生獲得多聞，為作安樂斷一切苦，能令作善業，佛智、無礙智、無上智、平等智、一切智，是名大乘。」</p>
<p>說是法時，萬二千眾生發阿耨多羅三藐三菩提心，既發心已，復作是言：「若有眾生能發如是大乘心者，即得無量善法利益。」</p>
<p>爾時，寶女白佛言：「世尊！何障礙故，不令眾生疾得大乘？」</p>
<p>佛告寶女：「有三十二事，以是因緣為作障礙。何等三十二？一者、樂聲聞乘；二者、樂緣覺乘；三者、樂釋身故；四者、樂梵身故；五者、樂為世樂受持禁戒；六者、樂修一善；七者、常懷嫉妬；八者、多財貪著慳悋；九者、不樂勸化眾生令修善法；十者、心憍慢故；十一者、不求菩提心故；十二者、畏菩提心故；十三者、於一法中生著心故；十四者、不善思惟故；十五者、不能親近師長和上善知識故；十六者、誹謗餘部故；十七者、不能淨於身口意業故；十八者、不能護持無上法故；十九者、得少法味悋不說故；二十者、少解法義生大慢故；二十一者、遠離四攝故；二十二者、不能恭敬同師同學故；二十三者、不樂念於六波羅蜜故；二十四者、遠離三聚故；二十五者、不發願故；二十六者、少善根故；二十七者、倒解義故；二十八者、不歎三寶故；二十九者、誹謗大乘菩提事故；三十者、自不解義、誹他說故；三十一者、不覺了知諸魔事故；三十二者、樂生死故。是名三十二事障礙大乘，不令眾生疾得大乘。</p>
<p>「寶女！如是障礙其事無量，我於今者但略說耳。大乘所有功德無量，障礙之事亦復如是；亦如涅槃功德無量，障礙之事亦復無量。如生死過無量無邊，即是大乘之障礙也。寶女！若有人能遠離如是無量惡法，當知是人即得大乘。寶女！若有菩薩能得淨心，是人即能獲得大乘。」</p>
<p>「世尊！眾生云何速得成就無上大乘？」</p>
<p>「寶女！有三十二事，眾生修集能速得之。何等三十二？一者、眾生不請而往親附；二者、見他福德不生妬心；三者、至心修集無量善根；四者、營他事業不生愁惱；五者、至心不濁身口業淨；六者、不為利養改四威儀；七者、如說而住；八者、於諸眾生其心清淨；九者、終不放捨菩提之心；十者、清淨莊嚴檀波羅蜜；十一者、清淨尸波羅蜜，憐愍毀禁故；十二者、淨忍波羅蜜，不惜身命故；十三者、淨精進波羅蜜，得十力無畏故；十四者、淨禪波羅蜜，遠離煩惱故；十五者、淨般若波羅蜜，除煩惱習故；十六者、修勇健定，壞諸魔業故；十七者、至心度脫諸眾生故；十八者、修四攝故；十九者、心平等故；二十者、不捨一切諸眾生故；二十一者、知恩報故；二十二者、護持正法故；二十三者、修助道法不休息故；二十四者、於諸善法無厭足故；二十五者、破憍慢故；二十六者、供養三寶故；二十七者、於一切法不生諍故；二十八者、善解十二深因緣故；二十九者、具七財故；三十者、於一切法得自在故；三十一者、修六神通故；三十二者、修集定慧故。是名三十二眾生修集疾得菩提。」</p>
<p>說是法時，七萬二千眾生發阿耨多羅三藐三菩提心，萬二千菩薩得無生法忍。一切諸天以諸花香種種伎樂，供養於佛，尊重讚歎，作如是言：「若有得聞如是等經，當知是人定得阿耨多羅三藐三菩提。」</p>
<p>爾時，梵天、釋天、四天王天白佛言：「世尊！如來今者演說如是無限量義、了了之義、壞煩惱義，摧諸魔業、破諸邪見，能持一切無上正法，我等亦能受持讀誦書寫解說。若佛弟子有能受持讀誦書寫廣說之者，我等亦當為作衛護。若有惡鬼欲為是人作嬈害事，我當遮止不令成就。」</p>
<p>佛言：「善哉，善哉！善男子！汝於爾時若能護我諸弟子者，即是護持我之正法，如是護者法則久住。」</p>
<p>爾時，世尊告阿難言：「阿難！汝當受持擁護演說如是經典。若有菩薩於無量劫樂修惠施，復有菩薩受持是經，讀誦書寫為人廣說，修大慈悲兼以此義勸人令學，其人所得福多於彼，亦能速疾獲得大乘。」</p>
<p>阿難白佛言：「世尊！是經何名？云何奉持？」</p>
<p>佛言：「阿難！是經名為『真實法義毘尼方便』、『成就發心無量寶聚』、『無量陀羅尼十力四無畏不共法聚』、『菩薩摩訶薩不退轉印廣說大乘寶女所問』，如是等名汝當奉持。」</p>
<p>爾時，阿難及諸人天聞經歡喜，信受奉行。</p>
</div>
<p class='juan'>大方等大集經卷第六</p>
</div><!-- end of div[@id='body'] -->
</body></html>