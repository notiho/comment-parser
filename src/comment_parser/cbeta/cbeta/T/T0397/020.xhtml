<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方等大集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu48' />大方等大集經卷第二十</p><p class="byline">北涼天竺三藏曇無讖譯</p>
<div class='div-other'>
<div class='div-pin'><a id='mulu49' />
<p class='h2'>◎寶幢分第九三昧神足品第四</p><p>是時，如來四大弟子與諸魔子，遊王舍城歌舞頌偈。爾時，大地六返震動，無量天人悲感啼泣：「苦哉！苦哉！今者如來猶在於世，而四弟子為諸魔眾之所戲弄。」即共和集往至佛所，而作是言：「世尊！唯願如來放捨捨心。何以故？一切諸魔欲壞佛法。」</p>
<p>佛言：「我今當入王舍大城，教化眾生欲破壞魔業，示大神通施作佛事。」</p>
<p>爾時，佛欲入王舍城。時諸天眾悲㘁向佛而作是言：「今佛入城實非時也。何以故？無量惡鬼彌滿虛空，無量魔眾持刀大石，若佛入城，如來法燈將滅不久。」爾時如來默然不許。</p>
<p>復有天言：「世尊！王舍城中，五百魔子執持刀戟欲害如來。」</p>
<p>復有一天啼泣而言：「今者釋種，不久當壞。」</p>
<p>復有天言：「無上法船今當散滅，三界眾生誰當濟渡令至彼岸。」</p>
<p>復有天言：「一切眾生常為煩惱之所纏遶，無上大師如其滅者，誰當令彼得解脫耶？」</p>
<p>復有天言：「世尊！不見空中無量魔眾，欲雨刀劍、大石、猛火。唯願如來，愍眾生故且莫入城。」</p>
<p>復有天言：「世尊！王舍城中有二萬魔，各各示作婆羅門像，執持刀劍欲害如來。復有二萬持矟待佛，復有二萬執持弓箭，復有二萬持大炬火。唯願如來，受我等語勿復入城。」如來爾時默然不許。</p>
<p>爾時，世尊入王舍城門，其守城天啼泣向佛，作如是言：「唯願如來勿復入城。何以故？今此城中惡眾彌滿。若使如來於此滅者，我當云何見諸天眾？魔眾今者欲雨刀劍、猛火、大石，如來若滅，眾生闇行，滅大法炬、壞大法山，生老病死歡喜受樂。」佛於爾時，雖聞是語亦不許可。</p>
<p>時天復言：「世尊！若不惜身命必欲放捨，有六大城何必於此？如來若於此間滅者，則令我於無量世中得大惡名。」</p>
<p>爾時，復有無量諸天俱至佛所，作如是言：「世尊！我已曾見無量諸佛說法教化無量眾生，實未曾見如是魔眾，世間眾生常為無量諸惡煩惱之所圍遶，值遇良醫通達無量醫方方便。如來何故，放捨大慈大悲之心？」</p>
<p>復有天言：「如來往昔無量劫中為諸眾生修集苦行，今者云何欲捨眾生放棄身命？唯願憐愍演說正法，調伏一切闇昧眾生。願施眾生光明，迷行之人示以正路，永斷一切三惡道苦，唯願久住，莫捨身命。」</p>
<p>爾時，復有淨居諸天，告諸天言：「且勿㘁哭放捨愁惱，如來具足十力無畏，今欲摧滅一切魔眾。假使無量無邊魔眾，乃至不能動佛一毛。」</p>
<p>爾時，梵王釋提桓因，往至佛所白佛言：「世尊！一切魔眾今者定欲毀害如來，唯願勿往。如來當滅一切眾生無明闇行。世尊往昔請諸眾生許以甘露，斯事未果，云何便欲放捨身命？莫猗往昔菩提樹下壞一魔已輕蔑餘者。如來若入王舍城中，即便滅沒無復疑也。」</p>
<p>爾時，世尊出大梵音聲，遍三千大千世界已，而作是言：「諦聽！諦聽！假使諸魔悉皆遍滿十方世界，盡其力勢乃至不能動我一毛。我昔已請無量眾生許以甘露，今當演說第一義諦增長善法，說於正道以稱我願。我於往昔無量世中，為諸眾生多受苦惱，放捨一切金銀、琉璃、頗梨、寶貨、國城、妻子、衣服、飲食及以身命，以妙香華幡蓋燈明供養諸佛，受持淨戒修行忍辱。誰能以惡加於我身？我於眾生常修慈悲，誰能令我而滅沒耶？如我先已摧魔眷屬，當知今者亦能破壞。汝等於此勿懷怖畏。」</p>
<p>時無量天聞是語已，心生喜樂各各而言：「南無大士如來、世尊，壞大魔眾破諸煩惱，永斷習氣摧憍慢山，拔生死樹，滅死日月除無明闇，勸化一切邪見眾生，焦涸四流然大法炬，示菩提道擊大法鼓。施諸眾生善法之樂，復令覺悟四真諦相，度生死海入無畏處。」說是語已，以妙香華幡蓋伎樂供養於佛。復以種種微妙好華散王舍城，所謂曼陀羅華、摩訶曼陀羅華、波樓沙華、摩訶波樓沙華、迦迦羅華、摩訶迦迦羅華、曼殊沙華、摩訶曼殊沙華、瞻婆羅華、摩訶瞻婆羅華、歡喜華、大歡喜華、愛樂華、大愛樂華、波利質多華、俱毘遮羅華、憂婆鉢羅華、俱物頭華、波頭摩華、分陀利華，如是等華，莊嚴遍覆如來行處，於路二邊七寶行樹高一多羅樹，間有八味清泉。上虛空中多有諸天，手持上妙七寶幡蓋，雨諸雜華金銀、頗梨、琉璃等寶。牛頭栴檀及白栴檀，堅䩕沈水種種華香，遍雨如來所行之處。復有種種微妙伎樂，一切人民悉共嚴治王舍城外如來行處，諸魔眷屬莊嚴城內。</p>
<p>時，佛、世尊入王舍城。爾時心遊首楞嚴定，示現微妙八十種好。若事象者即現象像，事師子者現師子像，有事牛者即現牛像，事命命鳥現命命像，有事兔者即現兔像，有事魚龍龜鼈、梵天自在建陀八臂，帝釋、阿修羅、迦樓羅、虎狼猪鹿、水火風神、日月星宿、國王大臣男女大小、沙門婆羅門、四王夜叉、菩薩如來，各隨所事而得見之，見已皆稱南無、南無無上世尊，合掌恭敬禮拜供養。</p>
<p>爾時，雪山光味仙人，與其弟子在西門下，側立待佛。光味仙人覩見佛身，是仙人像，為無量眾生之所供養，即作是言：「如是人者真是大仙，堪受世間人天供養。何以故？福德相故。我云何知彼大、我大？我今當問生姓經書、出家久近？」</p>
<p>光味仙人即趣佛所，告其弟子摩納：「彼仙人者德相成就了了可知，聰明叡哲能解深義，汝等應當至心生信，如我所見相書所載，是人必能說無上道，彼定能令我度生死。」五百弟子同聲歎言：「善哉！善哉！如和上言。」</p>
<p>爾時，光味與五百弟子前後圍遶即至佛所，作如是言：「汝是誰耶？」</p>
<p>佛言：「是婆羅門。」</p>
<p>光味復言：「姓何等耶？」</p>
<p>答言：「我姓瞿曇。」</p>
<p>又問：「受何戒耶？」</p>
<p>答言：「吾受三戒。」</p>
<p>又問：「修集何行？」</p>
<p>答言：「吾修三空行。」</p>
<p>又問：「出家已來為久近乎？」</p>
<p>答言：「具大智時。」</p>
<p>又問：「汝頗讀誦星宿書不？」</p>
<p>答言：「汝今讀誦得何利益？」</p>
<p>光味復言：「我以此法教諸眾生，受我語者多獻供養。」</p>
<p>佛言：「汝知此書，頗能得過生老死不？」</p>
<p>光味復問：「瞿曇！生老病死云何可斷？」</p>
<p>佛言：「汝若不能斷生老死，何用讀誦如是星書？」</p>
<p>光味復言：「瞿曇！汝若不知星宿書者，身上何故有星行處？如我知者，定謂瞿曇通達如是星宿彼岸。」</p>
<p>佛言：「云何名星宿道？」</p>
<p>光味答言：「謂二十八宿日月隨行，一切眾生日月年歲皆悉繫屬。瞿曇！一切星宿跡有四分。</p>
<p>「瞿曇！東方七宿，謂角、亢、氐、房、心、尾、箕。若人生日，屬角星者，口闊四指額廣亦爾。其身右邊多生黑子，上皆有毛，當知是人多財富貴。廣額似像，聰明多智眷屬熾盛，其項短促，脚兩指長，左有刀創，多有妻子，惡性輕躁，<span class='corr'>壽</span>命八十。四十年時一受衰苦，長子不壽，心樂法事，衰患在火。瞿曇！屬角星者有如是相。</p>
<p>「屬亢星者，心樂法事，受性多巧，聰明富貴。多懷慚愧，怨不能害，樂欲出家，受性柔軟，輕躁确盡無所隱藏，壽六十年。三十五時身遇篤病，遶頸四指當有瘡瘢，不宜子息。瞿曇！屬亢星者，有如是相。</p>
<p>「屬氐星者，生人受身勇健，<span class='corr'>巨</span>富豪貴，壽二十五。左有黑子，於父母所悔<span class='note-inline'>(丹本云恒)</span>生惡心。敬出家人，於己眷屬不能增長。瞿曇！屬氐星者，有如是相。</p>
<p>「屬房星人受性弊惡，愚騃無智，巨富豪貴。右有黑子，壽三十五當被兵死，宜於兄弟。瞿曇！屬房星人有如是相。</p>
<p>「屬心星人富貴多財，愚癡風病，壽三十五。頭有瘡瘢，有大名聲，毒不能中，妻子不樂。瞿曇！屬心星人，有如是相。</p>
<p>「屬尾星人具諸相好，雄壯富貴得大自在，兩乳輪相，有大名聲，身諸光明勝於日月。聰明大智無能勝者，貪樂出家能調煩惱，增長眷屬多有慚愧，壽命百年。四十五時，暫一受苦，胸有德相眾生樂見，不宜父母。瞿曇！屬尾星人，有如是相。</p>
<p>「屬箕星人樂喜諍訟，多犯禁戒，受性弊惡人不喜見，貪欲熾盛，壽六十年。貧窮困苦，常樂遊行，牙齒疏小，胸臆确瘦。瞿曇！屬東方宿有如是相。</p>
<p>「屬井星人多饒財寶人所恭敬，心樂於法，䐡有瘡瘢，壽八十年。慈孝供養父母師長，先父母喪，心無慳悋多有慚愧，衰禍在水。瞿曇！屬井星者有如是相。</p>
<p>「屬鬼星人慳悋短壽，䐡下四指當有黑子，不宜父母，喜樂諍訟。瞿曇！屬鬼星者有如是相。</p>
<p>「屬柳星者富貴持戒，慕樂法事，壽七十五。增長眷屬，死已生天，腰有赤子，敬受法者人所信伏。瞿曇！屬柳星者，有如是相。</p>
<p>「屬七星者樂為劫賊，盜物為業，姦偽諂曲，薄福短壽，舉動麁獷，愚癡狂<span class='corr'>騃</span>必被兵死。瞿曇！七星生者，有如是相。</p>
<p>「屬張星者，壽命八十，善於音樂，首髮稀少，衰二十七及三十三。富貴勇健有大名稱，聰明無悋，樂法慚愧，不宜父母及以兄弟，頂<span class='note-inline'>(丹本云項)</span>有瘡瘢，過三十五乃有子息，陰有黑子，髀有黃子。瞿曇！屬張星者，有如是相。</p>
<p>「屬翼星人善知算數，慳悋惡性鈍根邪見，右有黑子，壽命三十三，絕無子息。瞿曇！屬翼星者，有如是相。</p>
<p>「屬軫星人巨富豪貴，多饒眷屬奴婢僕使，聰明勇健，樂法愛法。敬受法者，壽命百年，死已生天。瞿曇！屬南方星者，有如是相。</p>
<p>「屬奎星者，其人兩頰當有黑子，持戒樂法。敬受法者，富貴樂施，身有火瘡，壽五十年。瞿曇！屬奎星者有如是相。</p>
<p>「屬婁星者壽命短促，貧窮困苦，樂見毀戒，其心慳悋，膝下瘡瘢，壽三十年，不宜於兄。瞿曇！屬婁星者有如是相。</p>
<p>「屬胃星者不宜父母，多失財寶、田業舍宅，膝有黑子，過二十二得大富貴，不慳樂施。瞿曇！屬胃星者有如是相。</p>
<p>「屬昴星者樂於正法，辯口利辭，聰明富貴，多有名稱，護持禁戒。人所敬信，死已生天，膝有青子，壽五十年。瞿曇！屬昴星者有如是相。</p>
<p>「屬畢星者人所信伏，惡性喜鬪，於己姊妹生於貪心，富貴多怨，常患胸痛，不宜錢財，左有黑子，壽七十年。瞿曇！屬畢星者有如是相。</p>
<p>「屬觜星者富貴樂施，慚愧無貪，無有病苦，眾生樂見，死已生天，衰在七十，壽滿八十。瞿曇！屬觜星者有如是相。</p>
<p>「屬參星者受性弊惡，多造惡業，作守獄卒，貪欲偏多，聰明貧苦，壽六十五，多有黑子。瞿曇！屬西方星有如是相。</p>
<p>「屬斗星者受性愚癡，貪不知<span class='corr'>足</span>，貧窮惡性，壽命短促，當病食死，黑色羸瘦。瞿曇！屬斗星者有如是相。</p>
<p>「屬牛星者性癡貧窮，樂為偷竊，心多嫉妬，壽七十年，無有妻子。瞿曇！屬牛星者有如是相。</p>
<p>「屬女星者持戒樂施，其人足下多有黑子，增長眷屬，壽八十年。有大名聲，無有病痛，宜於父母及以兄弟。瞿曇！屬女星者有如是相。</p>
<p>「屬虛星者福德富貴，眷屬愛樂，慳悋不施，壽六十五，其人足下當有黑子。瞿曇！屬虛星者有如是相。</p>
<p>「屬危星者身無病苦，聰明持戒，通達世事，富貴多財，壽八十年，宜諸眷屬。瞿曇！屬危星者有如是相。</p>
<p>「屬室星者受性弊惡，多犯禁戒，為人富貴，壽命百年，死墮惡道，不宜父母及以兄弟。瞿曇！屬室<span class='corr'>星</span>者有如是相。</p>
<p>「屬壁星者雄猛多力，尊榮富貴，有大名稱，眷屬增長，不宜父母，壽命千年，名聞無量，樂法出家。敬受法者，聰明多智，善解世事。瞿曇！屬北方星有如是相，若有通達如是相者，到於彼岸得大智慧。」</p>
<p>佛言：「眾生闇行，著於顛倒煩惱繫縛，隨逐如是星宿書籍。仙人！星宿雖好，亦復生於牛馬狗猪，亦有同屬一星生者，而有貧賤富貴參差。是故我知是不定法。仙人！汝雖得禪，我是一切大智之人。何故不問解脫因緣乃問是事？」</p>
<p>光味又言：「汝今現身如世無異，而尊其事與仙無別，我今真實不知汝是天耶？仙耶？龍耶？鬼耶？聲如梵音、色如古仙，我從昔來未曾見聞如是色相如是事業，是故今問：汝為是誰繫？屬於誰？姓氏何等？宣說何事？唯願廣說，我當聽受。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「若有學習著相書，　是人不能知此彼，</div>
<div class='lg-row'>若有煩惱所縛者，　不得解脫常受苦。</div>
<div class='lg-row'>我今具足六神通，　是故名大婆羅門，</div>
<div class='lg-row'>六波羅蜜是我性，　以六和敬調諸根，</div>
<div class='lg-row'>我以受持三種戒，　行空無相三脫門，</div>
<div class='lg-row'>我往初發菩提心，　爾時得名大出家。</div>
<div class='lg-row'>我都不覺一法相，　是故不說星宿書；</div>
<div class='lg-row'>法無眾生無壽命，　是故演說無我淨。</div>
<div class='lg-row'>已度三受三行岸，　斷諸根故無有相，</div>
<div class='lg-row'>我已真實知諸法，　是故獲得大寂靜。</div>
<div class='lg-row'>若無罣礙如虛空，　雖行菩提不<span class='corr'>覺</span>法，</div>
<div class='lg-row'>修集禁戒大忍辱，　即得無想大智慧。</div>
<div class='lg-row'>若不覺業求果報，　如法不轉得菩提，</div>
<div class='lg-row'>心不貪著一切陰，　亦復不觀於此彼，</div>
<div class='lg-row'>又不覺知菩提道，　是能速得菩提道。</div>
<div class='lg-row'>無有相貌無想念，　於一切法無覺觀，</div>
<div class='lg-row'>亦不貪著於諸法，　即能獲得一切覺。</div>
<div class='lg-row'>若有修集淨梵行，　是人得名婆羅門，</div>
<div class='lg-row'>觀察諸法如虛空，　是人即得名大覺。」</div>
</div><p>於是世尊說是偈已，光味仙人及諸眷屬，一切皆見如來本身。見本身已，往善所追，即各獲得寶幢三昧。得是三昧，能遍觀察一切三昧，故名為幢。於諸三昧而得自在，遊入一切三昧境界，是故名為寶幢三昧。</p>
<p>爾時，光味合掌恭敬，持微妙華滿其手掬，說偈讚佛：</p>

<div class="lg regular" style="margin-left:1em;"><div class='lg-row'>「如來成就無量德，　猶如大海水彌滿，</div>
<div class='lg-row'>功德光明甚微妙，　悉照三千大千界。</div>
<div class='lg-row'>勇猛精進大智慧，　出勝一切諸眾生，</div>
<div class='lg-row'>具足大慈大悲心，　是故我禮無上尊。</div>
<div class='lg-row'>如來永斷諸煩惱，　故我稽首大仙師，</div>
<div class='lg-row'>清淨金色戒光明，　我今禮敬於佛日。</div>
<div class='lg-row'>能乾眾生諸煩惱，　能說真實菩提行，</div>
<div class='lg-row'>能壞一切煩惱山，　轉於無上正法輪。</div>
<div class='lg-row'>今我修於菩提道，　為得無<span class='corr'>上</span>大智慧，</div>
<div class='lg-row'>如來具足一切相，　願記我等菩提時。</div>
<div class='lg-row'>我當云何斷煩惱，　度脫一切苦眾生，</div>
<div class='lg-row'>演於真實正真道，　平等猶如十方佛？</div>
<div class='lg-row'>眾生三世造惡業，　我當云何令其斷？</div>
<div class='lg-row'>若我身口意善業，　願此因緣斷彼結。</div>
<div class='lg-row'>永斷一切煩惱病，　身受妙樂如先佛，</div>
<div class='lg-row'>令眾妙色諸根具，　遠離諸惡修善法。</div>
<div class='lg-row'>斷除眾生諸邪見，　修習具足於正見，</div>
<div class='lg-row'>得識宿命樂善行，　度生死河至彼岸。</div>
<div class='lg-row'>六波羅蜜得具足，　知佛深法常住世，</div>
<div class='lg-row'>樂降無上大法雨，　令諸眾生離貧渴。</div>
<div class='lg-row'>若我身口意惡業，　今於佛前悉懺悔，</div>
<div class='lg-row'>我今所有福德力，　施與眾生早成佛。</div>
<div class='lg-row'>我請一切諸眾生，　勸之令種菩提子，</div>
<div class='lg-row'>我為眾生受苦時，　願不生悔及退轉。</div>
<div class='lg-row'>淨於世界及眾生，　得無礙智淨法界，</div>
<div class='lg-row'>若我真實得佛道，　願此所散成華蓋。」</div>
</div><p>爾時，光味即以華散。是時，三千大千世界六種震動，無量眾生生敬喜心。</p>
<p>有諸眾生奉事象者，見佛是象，作如是言：「云何此象有大福德，令是仙人敬意供養？」乃至若有敬事佛者，見彼仙人敬心供養，見已生信禮拜讚歎。爾時，世尊出首楞嚴定，從定起已一切眾生悉見佛身。見已心生供養歡喜，各任己力而作供養。</p>
<p>爾時，世尊告光味言：「善男子！一切諸天見汝決定發阿耨多羅三藐三菩提心歡喜踊躍故，令是地六種震動。善男子！汝當成就無量智慧，然後獲得無上佛道，乃當復於無量世界然大法炬。</p>
<p>「善男子！汝於來世過三阿僧祇劫，當於此土北方世界名曰香華，其界莊嚴如阿彌陀，當於彼中得成為佛名光功德如來、應、正遍知、明行足、善逝、世間解、無上士、調御丈夫、天人師、佛、世尊。於無量世宣說大乘，終不說於聲聞緣覺。」</p>
<p>爾時，大眾耳聞目見光味仙人得受記莂，悉共歡喜供養恭敬。五百弟子、無量眾生發阿耨多羅三藐三菩提心，其意堅固無有退轉。◎</p>
</div>
<div class='div-pin'><a id='mulu50' />
<p class='h2'>◎大方等大集經寶幢分中相品第五</p><p>爾時，佛知諸魔心已即入三昧，三昧力故令王舍城有十二門，一一門中有一如來。爾時諸魔見十二佛，自現其身為五通像，乃至示現梵天王像，以妙香華幡蓋伎樂供養於佛。佛入城時足指案地，令此三千大千世界六種震動。其中天人、阿修羅等，帝釋、梵天，及四天王、一切眾生，悉皆得見十方世界十方眾生，皆悉來集王舍大城，齎持香華供養於佛。</p>
<p>佛神力故，令香華中說如是偈：</p>

<div class="lg regular" style="margin-left:1em;"><div class='lg-row'>「若欲永斷三惡道，　應當發起菩提心；</div>
<div class='lg-row'>若於生死獨覺者，　是能度脫諸眾生；</div>
<div class='lg-row'>若欲離於惡怱務，　應當修集於正道；</div>
<div class='lg-row'>若有值遇諸如來，　是人即得受道記。</div>
<div class='lg-row'>如來大士利眾生，　今來入此王舍城，</div>
<div class='lg-row'>欲摧一切諸魔眾，　欲轉無上正法輪，</div>
<div class='lg-row'>佛為五滓諸眾生，　宣說三乘首楞嚴，</div>
<div class='lg-row'>如來今欲大授記，　欲聽實義應往彼。」</div>
</div><p>是偈音聲周遍而聞。</p>
<p>迦蘭陀竹林精舍有諸菩薩阿羅漢等，悉往集會王舍大城中，乃至十方無量世界、淨土、穢土有佛之處，及無佛處，一切眾生悉來聚集。</p>
<p>爾時，世尊入佛莊嚴瓔珞三昧，入三昧已，令此娑婆世界清淨莊嚴，猶如未來遍見如來所有國土。</p>
<p>爾時，世尊光明淨妙，眾生樂見，十方無量微塵世界淨穢等土、有無佛處，一切眾生亦復如是，樂見如來淨妙光明，亦復樂聞如來音聲。</p>
<p>爾時十方一一方面，無量佛土無量菩薩，悉來至此娑婆世界王舍大城。</p>
<p>爾時，此界具足多有無量菩薩，如是菩薩悉共供養如來世尊。或有菩薩於娑婆世界雨諸雜香以供<span class='corr'>養佛</span>，或有菩薩於此世界雨真珠寶以供養佛，或有菩薩於此世界雨妙瓔珞，或雨金、銀、<span class='corr'>琉璃</span>、頗梨、車璩、馬瑙，或雨栴檀沈水諸香，或復有雨牛頭栴檀，或雨諸華須曼那華以供養佛。或有菩薩以真實法讚歎於佛，或有現作天帝釋像、梵天王像、四天王像、魔王形像、自在天像、違陀天像、八臂天像、轉輪王像、寶像山像、樹林等像，大臣、長者、男女、師宗、牛羊、象馬、水牛等像，作如是像，趣王舍城大蓮華所，以手觸華華即為動。</p>
<p>是時，一切魔眾男女大小及諸眷屬，皆悉動搖生大恐怖，即作是言：「何因緣故我之宮殿如是傾動？我等所尊將不退沒，失我天耶？我等復不欲滅墮乎？我往常見如是世界有五滓濁，今者何緣寂然清淨？」</p>
<p>爾時，諸魔悉見十方清淨菩薩皆來集會娑婆世界，見是事已復作是言：「以佛、世尊光明嚴麗，眾生樂見之因緣故，乃至不見己之眷屬有一人在。」復作是念：「我今何故不往佛所親近供養？」</p>
<p>時魔波旬即至佛所，合掌恭敬而說偈言：</p>

<div class="lg regular" style="margin-left:1em;"><div class='lg-row'>「我今歸依於如來，　已得歡喜至心樂，</div>
<div class='lg-row'>願見放捨還本處，　還已乃當聽正法。」</div>
</div><p>爾時世尊說偈答言：</p>

<div class="lg regular" style="margin-left:1em;"><div class='lg-row'>「我不勸汝以去來，　諸法性相亦如是，</div>
<div class='lg-row'>汝今若有大神通，　隨意自在無遮者。」</div>
</div><p>是時，波旬復說偈言：</p>

<div class="lg regular" style="margin-left:1em;"><div class='lg-row'>「如佛世尊真實語，　今者實無遮我者，</div>
<div class='lg-row'>我適欲還本處時，　尋即見身被五縛。」</div>
</div><p>佛言：「我已永斷一切繫縛，欲解一切眾生繫縛，我亦不念眾生諸惡，是故得名解脫繫縛。」</p>
<p>爾時，世尊見十方眾生悉來集會，即說偈言：</p>

<div class="lg regular" style="margin-left:1em;"><div class='lg-row'>「一切大眾至心聽，　遠離一切疑網心，</div>
<div class='lg-row'>我今所說不思議，　應當諦觀業因緣。</div>
<div class='lg-row'>無上世尊甚難有，　法僧二寶亦復然，</div>
<div class='lg-row'>人身難得信亦爾，　施心福田亦復難；</div>
<div class='lg-row'>無上世尊難得見，　見已聞法亦復難；</div>
<div class='lg-row'>難得遠離於八難，　得如法忍亦復難；</div>
<div class='lg-row'>其心難得而調伏，　修空三昧亦復難；</div>
<div class='lg-row'>修善思惟如法住，　如是二事亦復難；</div>
<div class='lg-row'>一切煩惱難遠離，　獲得菩提亦復難。</div>
<div class='lg-row'>我今說趣菩提事，　猶如世人說變化。</div>
<div class='lg-row'>我之所說遠離愛，　能壞闇冥修善法，</div>
<div class='lg-row'>所示無上正真道，　應當至心勤修行。</div>
<div class='lg-row'>若欲遠離三惡垢，　及餘一切諸魔業，</div>
<div class='lg-row'>不為煩惱之所害，　應當從佛聽正法。</div>
<div class='lg-row'>若欲具足三種戒，　應學具足三脫門，</div>
<div class='lg-row'>即能破壞三界結，　亦能過於三惡道。</div>
<div class='lg-row'>若不斷絕三寶性，　為於正法喪身命，</div>
<div class='lg-row'>即能具足無量通，　是人名為如法住。</div>
<div class='lg-row'>若<span class='corr'>於</span>三世無覺觀，　亦復不著三世法，</div>
<div class='lg-row'>是人能過於三界，　亦復獲得如法忍。</div>
<div class='lg-row'>一切凡夫無明覆，　常為四倒所圍繞，</div>
<div class='lg-row'>於無法中作法想，　於無物中作物想，</div>
<div class='lg-row'>以是因緣名顛倒，　如是之人行邪道。</div>
<div class='lg-row'>若有說言眼見色，　乃至意能知諸法，</div>
<div class='lg-row'>如是之人行顛倒，　流轉生死無量劫。</div>
<div class='lg-row'>若有修集四禪定，　是則名為世間慧，</div>
<div class='lg-row'>能度一切諸顛倒，　亦於生死得解脫。</div>
<div class='lg-row'>若能調伏諸眾生，　亦復遠離於四流，</div>
<div class='lg-row'>如是之人乾生死，　亦復能到於彼岸。</div>
<div class='lg-row'>若能具足四如意，　是名菩薩無所畏，</div>
<div class='lg-row'>亦能永斷於生死，　令諸眾生脫恐怖。</div>
<div class='lg-row'>若能了了知五陰，　是人能到無漏邊，</div>
<div class='lg-row'>了知不生亦不滅，　能令眾生到彼岸。</div>
<div class='lg-row'>若能於佛世尊前，　懺悔發露一切罪，</div>
<div class='lg-row'>是人遠離於邪見，　能到生死之彼岸。</div>
<div class='lg-row'>若觀生死多受苦，　行業因緣逕三惡，</div>
<div class='lg-row'>以近惡友因緣故，　造作無量之惡業。</div>
<div class='lg-row'>若能遠離惡知識，　亦能遠離諸邪見，</div>
<div class='lg-row'>是人能觀生死過，　亦能諮問第一義。</div>
<div class='lg-row'>若有能觀第一空，　是人能服甘露味，</div>
<div class='lg-row'>我常說於第一義，　至心聽者無有相。</div>
<div class='lg-row'>我說六入真實空，　無有造作無受者，</div>
<div class='lg-row'>眾生顛倒謂有相，　法性真實無所有。</div>
<div class='lg-row'>若有眾生六受愛，　是能生於六觸因，</div>
<div class='lg-row'>如是六觸真實空，　一切諸法亦復然。</div>
<div class='lg-row'>如一法性諸法爾，　如一切法一法然，</div>
<div class='lg-row'>一切諸法無生滅，　亦無相貌無有物。</div>
<div class='lg-row'>我所宣說無勝道，　一切諸法如一法，</div>
<div class='lg-row'>若見諸法無性相，　是人獲得真實義。</div>
<div class='lg-row'>若有修行十三忍，　即能度於生死岸，</div>
<div class='lg-row'>真知法性眾生性，　得無上道如先佛。」</div>
</div><p>於是，世尊說是偈時，十方如恒河沙等五滓世界一切眾生悉得聞之。一一世界無量眾生聞已即得不退轉心，或有獲得陀羅尼者，或復有得三昧定者，或有成就得諸忍者。此佛世界無量眾生聞已亦得不退轉心，教化眾生於三乘中。</p>
<p>爾時，光味菩薩於蓮華邊造七寶梯具種種華，合掌恭敬而白佛言：「如來佛日大慈悲光，無量眾生多受苦惱，唯願降注無上法雨，除滅眾生煩惱疾病。有諸眾生任為法器，堪受如來無上法味，願說八道淨於法眼，上昇蓮華摧伏眾魔。十方世界無量菩薩悉為證人，了了能見諸法空寂，無有相貌猶如虛空，知法無我，唯願如來憶念往昔初發菩提心時所立誓願。如來爾時自言：『我若具足十力四無所畏，當施眾生甘露法味，悉令得度生死大海。』今已果之。唯願演說清淨之法，度諸眾生於生死海，化無量人於菩提道。」</p>
<p>爾時，世尊即蹬寶梯坐蓮華上，遍觀十方告波旬言：「波旬！汝亦當生歡樂之心。何以故？以汝因緣有是大集，亦因於汝令我說法，說法因緣斷諸生死度於四流，令諸眾生獲得正道得虛空相。如是等事皆因於汝，汝當請我，我當說法。」</p>
<p>魔波旬言：「瞿曇！若無瞋心憍慢嫉妬，何故惱我而宣說法？若有瞋恚憍慢嫉妬，云何自言我得解脫？」</p>
<p>佛言：「波旬！我住母胎經歷十月，汝於爾時欲來殺我，我心於汝亦無瞋恚。我初生時地六種動，汝於爾時復降石雨。我飲乳時，汝持毒藥置之乳中。我昔初乘香象之時，汝動此地令六種震欲令我墮。我在林野修世禪時，汝將婇女欲來亂我。我乞食時，汝以臭豆持來施我，我時雖受竟不食之。我初出城，汝自變身為黑毒蛇，又作惡賊圍城四邊。我行虛空復放風雨，我下馬時雨大猛火，我苦行時復作惡聲，故令五人恐怖捨我，我身羸瘦復放冷風，及其洗浴放大暴水。我度河已復欲危害，化作無量師子惡獸。受牧牛女所奉乳糜，汝復持毒置之而去。我趣菩提道樹之時，復於中路降金剛雨。我坐樹下金剛座上，復遣四女來嬈亂我。汝雖如是欲來害我，然我於汝都無惡心，如是等事終不能令我心擾亂。復將無量百千萬眾，造作種種無量惡事，欲令我身不得菩提，我既獲得阿耨多羅三藐三菩提已，復來請我令捨壽命。因於汝欲令我於彼娑羅大村乞食不得，又因汝故令阿闍世放大醉象欲令害我，又因汝故提婆達多放下大石，又因汝故令我受彼婆羅門請，三月之中食<span class='corr'>噉</span>馬麥。又因汝故令我為彼孫陀利女之所詐謗，又因汝故尸利毱多火坑毒食以請於我。</p>
<p>「汝於爾時作如是等無量惡事不能害我，今復聚合如是魔眾欲來害我，然我於汝都無瞋心，我今當度無量億魔，我為眾生常勤修集慈悲喜捨。汝若不信，十方諸佛諸大菩薩可為明證，唯為汝故使我於此惡世之中施作佛事。汝雖於我作無量惡，然我猶故隨逐於汝。我今實無瞋妬憍慢，我於汝所修集慈心，汝於我所生大惡心。</p>
<p>「善哉！波旬！應離惡心啟請於我說無上法，我欲與汝受菩提記，既受記已當廣為汝宣說法要。汝聞法已，當得遠離一切惡業。我常思念種種方便令汝解脫，而汝於我常生惡心。我常於汝生憐愍想，汝今當捨惡見惡意，我當授汝阿耨多羅三藐三菩提記。」</p>
<p>爾時，波旬聞是語已，生瞋惡心欲還所止，復還見身被五繫縛，欲出大聲而不能出，即吐惡氣欲歔殺佛。爾時，如來變其惡氣成須曼華，佛神力故，令是化華遍至十方恒河沙等諸如來所而以供養，於諸佛上一一化作須曼華蓋。</p>
<p>爾時，無量諸佛世尊無量菩薩，各各自問其土如來：「如是變化誰之神力？」無量諸佛各各說言：「娑婆世界釋迦如來，欲為具足五滓眾生演說法要，所謂法印句門入陀羅尼能壞一切魔境界力，開顯一切佛功德力，竪大法幢不斷佛種。能令一切善法增長，能壞一切邪見眾生，能壞一切惡夢不祥，能斷疾病刀兵飢饉鬪訟等事，復能調伏一切天龍乾闥婆人，熾然慧炬示導一切平等之道。能令一切遠離惡見，能斷一切諸惡種性，能令一切同於一性，能護一切城邑聚落沙門婆羅門，能知一切星宿運度，能學一切世間諸事，能令一切遠離惡口獲無礙辯，觀一切法通達其性如法而住。能說大乘安慰菩薩，悉令能得不退轉心，能施無上甘露法味，能令獲得無生法忍，轉正法輪利益調伏無量眾生，悉令得住六波羅蜜。能令眾生見無上道，能降法雨示諸佛事過四魔界，入大涅槃金剛法心因緣自在陀羅尼。持欲演說如是等法，如過去佛未來諸佛之所宣說，現在十方諸佛世尊住世說法教化眾生，皆是金剛法心因緣自在陀羅尼也；過去未來諸佛、世尊亦復如是。」</p>
<p>爾時，諸方無量菩薩各白佛言：「世尊！我初未曾聞金剛法心因緣自在陀羅尼，云何名為金剛法心因緣自在陀羅尼？唯願如來分別解說，乃至為令入大涅槃，利益無量人天雜類。」</p>
<p>爾時，十方諸佛、世尊各各告其諸菩薩言：「善男子！我亦欲見釋迦如來聽受是法，為欲利益一切眾生，為壞一切眾生惡業，乃至為欲入大涅槃。」爾時，十方諸佛世尊告諸菩薩言：「善男子！若欲供養一佛世界無量諸佛，各欲聽受無上正法所未聞法，見大集會，宜當往詣娑婆世界釋迦如來所住之處。」</p>
<p>爾時，無量諸菩薩等，默然而受佛之教勅，各作是言：「我欲於彼一佛世界供養恭敬無量諸佛，亦欲於彼無量佛所聽受種種無量法義，亦欲覩見無量神通及以無量不思議事，不知彼土有座處不？若有座處則得供養聽受正法。」</p>
<p>爾時，諸佛告諸菩薩言：「善男子！汝等不應於如來所生疑慮心。何以故？諸佛境界不可思議，智慧方便不可思議。為欲調伏一切眾生，善男子！娑婆世界釋迦如來智慧方便不可限量。善男子！釋迦如來，一切眾生陰所攝身，一一皆如須彌山王，能令<span class='corr'>葶藶</span>容其座處，是名如來智慧方便。亦令眾見葶藶不寬所座不迮，而葶藶子其質如本無增減相。</p>
<p>「復次，善男子！一切世界所有大地，悉令入於一微塵中，亦令微塵無增減相，是名如來智慧方便。</p>
<p>「復次，善男子！一切世界所有諸水，悉能令入一微塵中，亦令微塵無增減相，是名如來智慧方便。</p>
<p>「復次，善男子！一切世界所有諸風，悉能令入一毛孔中，亦令毛孔無增減相，是名如來智慧方便。</p>
<p>「復次，善男子！一切世界所有諸火，悉令入於一毛孔中，亦令毛孔無增減相，是名如來智慧方便。</p>
<p>「復次，善男子！十方所有一切眾生，悉能令入一微塵中，亦令微塵無增減相，是名如來智慧方便。</p>
<p>「復次，善男子！一切眾生三世所有身口意業，三世所受苦受樂受無苦樂受，三世眾生身口意業所受果報，三世所有地水火風，至一切法界。釋迦如來於一念中了了通達，亦不稱言我知我覺，又不役慮然後而知。</p>
<p>「善男子！釋迦如來具足如是智慧方便住娑婆世界。」</p>
<p>爾時，十方無量佛土無量菩薩，既得聞佛無量功德，即各具足無量神通。◎</p>
</div>
<p class='juan'>大方等大集經卷第二十</p></div>
</div><!-- end of div[@id='body'] -->
</body></html>