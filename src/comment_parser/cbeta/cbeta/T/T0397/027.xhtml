<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方等大集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu79' />◎大方等大集經卷第二十七</p><p class="byline">宋涼州沙門智嚴共寶雲譯</p>
<div class='div-other'><a id='mulu80' /><a id='mulu81' />
<p class='h1'>無盡意菩薩品第十二之一</p><p>如是我聞：</p>
<p>一時，佛遊王舍城如來行處寶莊嚴堂，是大功德之所修成，佛一切法本行果報，苞容無量諸菩薩眾。其所講宣悉是無量甚深之義，皆是如來神力護持，入無礙行微妙智門。其心歡喜得念進意，分別智慧無輕毀者。若有稱讚歎其功德，盡未來世不可窮盡。如來、正覺覺平等法，善轉法輪度無量眾，於一切法而得自在，知眾生意盡其根源，善為眾生斷諸習氣，雖為佛事心無所作。與大比丘六百萬人，悉是如來法王之子，善得解脫斷煩惱習，曉了甚深無生法忍，成就威儀其行端嚴，堪受供養為眾福田，善持諸佛所說教戒。</p>
<p>復有菩薩摩訶薩眾，其數無量、不可稱計、不可思議、不可宣說。是諸菩薩於一念頃，能過無量無邊佛剎，已曾供養過去諸佛，諮受妙法無有厭足，常勤教化無量眾生，善解方便智慧具足。其心安住無礙解脫，善除憶想取相戲論，近一切智悉是補處，其名曰：電天菩薩、勝諍菩薩、日藏菩薩、勇健菩薩、離惡意菩薩、遊行菩薩、觀眼菩薩、離闇菩薩，如是無量菩薩大士，德皆如是。</p>
<p>爾時，世尊入諸菩薩所行無礙諸法門經，所謂莊嚴諸菩薩道甚深佛法，十力無畏、智慧成就，獲得自在總持印門，分別諸辯大神通門，轉不退轉無生法輪，通達諸法同於一相，於一相法不生分別。知諸眾生根性無礙，善能觀察諸法實相，破壞一切諸魔境界，入於通達善思惟門，能除一切煩惱諸見，無礙智慧善權方便。</p>
<p>一切佛法平等無二，受持諸佛智慧之門，演說諸法如真實相，憶想取相入平等門，成就功德入深因緣，莊嚴佛身身口意業。念意進持顯示四諦，分別妙慧化聲聞故，身心寂靜化緣覺故，得一切智化大乘故，入一切法得自在智，讚歎如來諸功德故，如是等門宣說開示教導分別。</p>
<p>時佛說是大集經時，於此東方自然出現大金色光，照此三千大千世界靡不周遍。除佛光明，其中所有日月、釋、梵、護世天王、諸龍、鬼神、乾闥婆、阿修羅、迦樓羅、緊那羅、摩睺羅伽，所有光明悉不復現。諸牆壁等樹木叢林、小山大山、目真鄰陀山、鐵圍山、大鐵圍山，及國土中間其光徹照。若此世界所有地獄皆蒙其光，其中眾生光觸身時，除一切苦受微妙樂。</p>
<p>爾時，佛前大眾之中，其地自然出六十億淨妙蓮華，好香流布種種莊嚴，諸華雜色悅可眾心。其華各有億百千葉，以寶羅網彌覆其上，華質柔軟猶如天衣，其有觸者受妙快樂。是一一華所出諸香，遍滿三千大千世界。是世界中，若天、若人所有諸香悉滅不熏。諸龍八部聞其香者，皆得妙喜漸離煩惱。</p>
<p>爾時，尊者阿難見是金色光明及諸蓮華，白佛言：「世尊！今此瑞應誰之所為，有是光明及諸蓮華？」</p>
<p>佛告阿難：「有菩薩摩訶薩名無盡意，在此東方，與六十億諸菩薩俱眷屬圍繞，欲來至此，故先現瑞。」未久之間，時無盡意即以神力，感動此地令大震動，放無量光、雨種種華，億那由他諸天人等，作百千伎樂，與六十億諸菩薩眾周匝圍繞來至佛所。至佛所已，尋於佛前住虛空中高七多羅樹，合掌向佛出微妙音，其聲遍聞大千世界，即以偈頌而讚歎佛：</p>

<div class="lg regular" style="margin-left:1em;"><div class='lg-row'>「清淨永離垢，　勇健除諸欲，</div>
<div class='lg-row'>能滅眾塵勞，　而得淨妙眼。</div>
<div class='lg-row'>三垢荒穢等，　善斷吐洗滅，</div>
<div class='lg-row'>一切皆無餘，　稽首大慈覺。</div>
<div class='lg-row'>除去諸怖畏，　善滅無明網，</div>
<div class='lg-row'>十力聖主王，　邪論不能伏。</div>
<div class='lg-row'>外道異見人，　皆悉懷怖畏，</div>
<div class='lg-row'>猶如師子王，　獨步無所懼。</div>
<div class='lg-row'>正覺淨光明，　無垢普照曜，</div>
<div class='lg-row'>天人世間中，　能離一切闇。</div>
<div class='lg-row'>除盡眾闇冥，　無有無明網，</div>
<div class='lg-row'>其光常明淨，　如日出雲霧。</div>
<div class='lg-row'>眾生老死苦，　無有救護者，</div>
<div class='lg-row'>為調是等故，　而受無量苦。</div>
<div class='lg-row'>能生堅慈悲，　唯有等正覺，</div>
<div class='lg-row'>猶如大醫王，　勤行療眾疾。</div>
<div class='lg-row'>一切諸法本，　其性無有我，</div>
<div class='lg-row'>譬如山谷響，　皆從眾緣生。</div>
<div class='lg-row'>眾生本無性，　無作無受者，</div>
<div class='lg-row'>而能為此故，　生於大慈悲。</div>
<div class='lg-row'>諸有之淵海，　無明闇甚深，</div>
<div class='lg-row'>其中多覺觀，　勇溢而波浪。</div>
<div class='lg-row'>不從他聞法，　自然到彼岸，</div>
<div class='lg-row'>如蓮華在水，　行世不染污。</div>
<div class='lg-row'>秋月草木零，　盛熱河池竭，</div>
<div class='lg-row'>比智知世法，　遷動不常住。</div>
<div class='lg-row'>愚人所親近，　聖智所呵棄，</div>
<div class='lg-row'>解法不牢固，　獨拔渡有流。</div>
<div class='lg-row'>其面目開明，　譬如優鉢羅，</div>
<div class='lg-row'>微妙甚清淨，　過百千日月。</div>
<div class='lg-row'>所有過去世，　及現在眾生，</div>
<div class='lg-row'>一切所讚歎，　如來悉堪受。</div>
<div class='lg-row'>調不調伏故，　除熱得清涼，</div>
<div class='lg-row'>是故我今日，　稽首無上尊。</div>
<div class='lg-row'>度世增上福，　功德無有極，</div>
<div class='lg-row'>如人中牛王，　頂禮佛福田。」</div>
</div><p>爾時，無盡意菩薩以如實讚讚歎佛已，從空中下，及六十億諸菩薩眾頂禮佛足，禮佛足已右遶三匝，於華臺上結加趺坐。</p>
<p>爾時，舍利弗白佛言：「世尊！是無盡意菩薩摩訶薩，從何處來？佛號何等？世界何名？去此遠近？」</p>
<p>佛告舍利弗：「汝可自問，無盡意當為汝說。」</p>
<p>時舍利弗敬順佛教，問無盡意：「唯，善男子！從何處來？佛號何等？世界何名？去此遠近？」</p>
<p>無盡意言：「唯，舍利弗！有來想耶？」</p>
<p>舍利弗言：「唯，善男子！我知想已。」</p>
<p>無盡意言：「若知想者應無二相，何緣問言從何處來？唯，舍利弗！有來去者為和合義。如和合<span class='corr'>相</span>是無合無不合，無合無不合即不去不來，不去不來者是聖行處。唯，舍利弗！有來去者即是業相，如業相無作無非作，無作無非作即不去不來，不去不來者是聖行處。唯，舍利弗！有來去者是國土相，如國土相無國土無非國土，無國土無非國土即不去不來，不去不來者是聖行處。唯，舍利弗！有來去者即是緣想，如緣想無緣無非緣，無緣無非緣即不去不來，不去不來者是聖行處。唯，舍利弗！有<span class='corr'>來去</span>者即因等生相。如因相無因無非因，無因無非因即不去不來，不去不來者是聖行處。唯，舍利弗！有<span class='corr'>來去</span>者即是文字語言，如文字相無文字無非文字，無文字無非文字即不去不來，不去不來者是聖行處。」</p>
<p>舍利弗言：「唯，善男子！汝今所說微妙事相，吾從昔來所未曾聞，向之所疑當還啟請。如主關人，若見空行、若見擔者，即應詰問。汝所齎持悉是何物？若知種稷應收其稅。唯，善男子！我等如是從他聞法，隨音聲解以自照心，是故我今應當諮稟。汝等大士！為護大乘出生無量聲聞緣覺。唯，善男子！願為分別說其來處。」</p>
<p>無盡意言：「唯，舍利弗！汝今自可諮請如來，如來當說，斷汝疑網。」</p>
<p>時舍利弗即白佛言：「唯願，世尊！說是菩薩從何處來？佛號何等？世界何名？去是遠近？若聞彼佛及世界名，則令無量無邊菩薩莊嚴菩提。」</p>
<p>佛告舍利弗：「諦聽，諦聽！善思念之。吾今當說彼土功德及佛名號，汝聞是時勿懷疑懼，應當一心信受奉持。」</p>
<p>時舍利弗聞是語已，讚言：「善哉，善哉！世尊！願時宣說，我當一心頂戴受持。」</p>
<p>佛告舍利弗：「東方去此度十恒河沙國土微塵等世界，彼有世界名曰不眴。是中有佛，號曰普賢如來、應、正遍知、明行足、善逝、世間解、無上士、調御丈夫、天人師、佛、世尊，今現在。</p>
<p>「舍利弗！其土無有聲聞緣覺，乃至不聞二乘之聲，一切聖眾純是菩薩，已於過去久修德本，善業成備布施調伏。自守防護戒忍多聞，心不放逸安住功德，威儀成就忍力無礙，於無上道堅固精進。所修善根一切成就，諸禪解脫三摩婆提，遊戲神通大智照明，善分別知一切諸法。所懷慈心等如虛空，大悲堅固拯濟眾生，常行喜心令彼同歡。所有捨心善滅憎愛，魔網諍訟悉使無餘。善解眾生諸根所趣，隨其根量授與法財。其心平等如地水火風，能壞一切外道異論，摧伏敵陣建立勝幡，入深佛法十力無畏，於諸大眾心無所懼。常觀甚深十二因緣，離有無見行於中道，我及我所、眾生壽命、養育士夫、作者受者、斷常有無一切諸見，結縛因緣皆滅不起。總持王印而以印之，所有辭辯分別敷演，那由他劫說不可盡。得大神力感動無量無邊佛土，於諸佛土善能往來，斷除瞋怖憍慢放逸，其所演說如師子吼。一切眾生怨親中人，悉皆安止究竟涅槃。法雲垂布以興雷震，三明解脫以為電光，無上法雨以為甘露，能惠法財三寶不斷。內外清淨譬如寶珠，相好殊勝最上無比，以諸善根瓔珞其身。佛法灌頂得補處位，善能分別諸眾生行，隨而調伏令得解脫。能淨道場坐師子座，於諸法中得無所畏，能自變形猶如佛身，一切佛事悉能示現，心得自在轉於法輪。舍利弗！彼土純有如是菩薩摩訶薩等以為眷屬。」</p>
<p>爾時，大會聞佛稱讚彼菩薩眾功德智慧，踊躍歡喜，以天優鉢羅華、拘物頭華、波頭摩華、分陀利華、曼陀羅華，散無盡意及諸菩薩，異口同音作如是言：「我等今日快得善利，得見如是諸正士等，禮拜供養恭敬圍遶。若有眾生聞其名者，亦得如是無量善利。若聞讚歎稱其功德，悉皆當發無上道心。」說是語時，大會中有三百六十萬眾生發阿耨多羅三藐三菩提心。</p>
<p>佛告舍利弗：「彼佛世界無三惡道及其名字，亦無邪行越戒之名。又無女人慳貪、嫉妬、破戒、瞋恚、懈怠、亂心、愚癡之名，及以障礙蔭蓋集名。眾生根等無上中下，純是一乘無大小名。佛土無有淨穢之名，亦無三寶差別之稱。不聞飢渴飲食之聲，及我我所遮護之名，無諸魔網妄見集名。彼佛世界平坦廣大，一日月照周匝六十億百千那由他由延，是希有事是彼菩薩本願所致。其土平正猶如手掌，琉璃眾寶雜廁共成，其地柔軟猶如天衣，若有觸者受微妙樂。寶樹莊嚴行伍相當，寶繩連綿以界八道。所有諸華常自開敷，亦無石沙荊棘穢惡，所有諸山純以眾寶而挍飾之，人天無別法喜禪味以為飲食。其土無有王者之名，唯除普賢如來法王。彼佛世尊及諸菩薩，不以文字而有所說。彼諸菩薩唯修觀佛，諦視無厭，目不曾眴，即便能得念佛三昧悟無生忍，是故彼土名曰不眴。</p>
<p>「云何念佛？謂不觀色相、出生種性、過去淨業，是時心中不生自高。不觀現在陰界諸入、見聞覺知心意識等，無有戲論生住滅相，不取不捨不念不思。不觀思想及非思想，不分別想法想己想無一異想。境界功德內外中間，不起覺觀始終之念。不觀形貌威儀法式，不觀戒定智慧解脫解脫知見、十力無畏、不共之法。</p>
<p>「正念佛者，不可思議，不造行不作想，無等等離思惟，無所念無思處，無陰入界、生住滅<span class='corr'>相</span>，無有處所非無處所。非動非住，非色非識非想非受非行，於識不生識知，於地水火風不生識知。眼色、耳聲、鼻香、舌味、身觸、心法亦復如是。如是不緣一切境界，不生諸相我及我所，不起見聞覺知之想，究竟能到一切解脫。</p>
<p>「心心數法滅不相續，淨諸憶想非憶想等，善除愛恚滅因緣相，此彼中間悉斷無餘。是法清淨無文字故，法無歡喜不動轉故，法無有苦不味著故，法無燋熱本寂滅故，法無解脫性捨離故，法無有身離色相故，法無受相無有我故，法無結縛寂無相故，法相無為無所作故，法無言教無識知故，法無始終無取捨故，法無安止無處所故，法無有作離受者故，法無有滅本無生故。</p>
<p>「心數思惟所緣住法，不取其相不生分別，不受不著不然不滅不生不出。法性平等猶如虛空，過於眼色、耳聲、鼻香、舌味、身觸、心法，是名菩薩念佛三昧。菩薩得是念佛三昧，一切法中得自在智陀羅尼門，聞佛所說悉能受持終不忘失，亦得曉了一切眾生言辭音聲無礙辯才。</p>
<p>「舍利弗！彼普賢如來，不如此土以二因緣演說正見，所謂從他聞聲內正憶念。彼諸菩薩當見佛時，尋能分別諸深妙義，具足成就六波羅蜜。何以故？若不取色相即是具足檀波羅蜜，若除色相即是具足尸波羅蜜，若觀色盡即是具足羼提波羅蜜，若見色寂滅即是具足毘梨耶波羅蜜，若不行色相即是具足禪波羅蜜，若不戲論色相即是具足般若波羅蜜，是諸菩薩即觀佛時，尋具如是六波羅蜜得無生忍。</p>
<p>「舍利弗！諸佛世界嚴淨微妙，少有如彼普賢如來不眴世界。」</p>
<p>時舍利弗語無盡意：「唯，善男子！快哉仁者！汝等大士得在彼土見普賢佛，獲無量利。」</p>
<p>時無盡意語舍利弗：「大德今者頗欲得見不眴世界普賢世尊及大眾不？」</p>
<p>舍利弗言：「唯然欲見，令此大眾增長善根。」</p>
<p>時，無盡意即入菩薩示現一切佛土三昧，入三昧已令此大眾及舍利弗，尋見彼土普賢如來及其大會。見是事已即從座起，合掌遙禮彼佛大眾。此會大眾以佛、世尊及無盡意神通道力，得微妙華世所希有，其華色香未曾見聞，自然滿掬遙散東方，以用供養普賢如來；華尋遍至彼佛世界普賢如來及其大眾。</p>
<p>彼諸菩薩見是華已，白佛言：「世尊！是華嚴麗世所希有，為從何處而來至此？」</p>
<p>彼佛答言：「是無盡意在娑婆世界，是中亦有十方世界諸來菩薩，而共聚集能仁佛所，供養恭敬尊重讚歎，聽佛世尊說大集經，是其大眾所散之華。」</p>
<p>彼諸菩薩復白佛言：「其佛世界在何方面，去是遠近？」</p>
<p>彼佛答言：「諸善男子！在此西方去是佛土十恒河沙世界微塵等國，彼有世界名曰娑婆。」</p>
<p>諸菩薩言：「願樂欲見釋迦文佛及其大眾。」</p>
<p>爾時，普賢如來尋放大光，其明徹照此佛世界。彼諸大眾因佛光明，悉得遙見娑婆世界釋迦文佛及諸大眾。見已，歡喜合掌恭敬作如是言：「希有世尊！其土菩薩一切大眾，從何所來而作此集，遍滿其界間無空處？」</p>
<p>彼佛答言：「諸善男子！其諸大眾悉從十方無量世界而來集會，諮啟聽受甚深妙法。」</p>
<p>時舍利弗問無盡意：「誰字仁者為無盡意？」</p>
<p>無盡意言：「唯，舍利弗！一切諸法因緣果報名無盡意。所以者何？一切諸法不可盡故。」</p>
<p>舍利弗言：「唯，善男子！願仁當說無盡法門。」</p>
<p>無盡意言：「唯，舍利弗！初發無上菩提心時已不可盡。所以者何？發菩提心不離煩惱故，發心相續不悕餘乘故，發心堅固不參外論故，發心不壞魔不沮故，發心恒順善根增長故，發心至常有為法無常故，發心不動一切諸佛安慰護助故，發心勝妙離衰損故，發心安止不戲論故，發心無喻無相似故，發心金剛壞諸法故，發心無盡無量功德悉成就故，發心平等利眾生故，發心普覆無別異故，發心鮮明性常淨故，發心無垢智慧明了故，發心善解不離畢竟故，發心廣快慈如虛空故，發心曠大悉能容受諸眾生故，發心無礙智慧通達故，發心遍至大悲不斷故，發心不斷善解立願故，發心為歸諸佛所讚故，發心殊勝二乘宗仰故，發心深遠一切眾生所不知故，發心不敗不破佛法故，發心安隱善與眾生諸快樂故，發心莊嚴一切功德悉成就故，發心善察智慧成就故。發心增長隨意施與故，發心如願戒清淨故，發菩提心普及怨親具忍辱故，發心難壞具精進故，發心寂滅具禪定故，發心無毀具智慧故，發心無願增長大慈故，發菩提心住根堅牢增長大悲故，發心和悅增長大喜故，發心不動增長大捨故，發心任重諸佛所受故，發心不絕三寶不斷故。唯，舍利弗！菩薩如是為一切智發菩提心，豈可盡耶？」</p>
<p>舍利弗言：「唯，善男子！譬如虛空不可窮盡，為一切智發菩提心，不可得盡亦復如是。」</p>
<p>無盡意言：「唯，舍利弗！佛戒無盡，因戒發心故不可盡。佛定無盡，因定發心故不可盡。佛慧無盡，因慧發心故不可盡。佛解脫無盡，因解脫發心故不可盡。佛解脫知見無盡，因解脫知見發心故不可盡。</p>
<p>「唯，舍利弗！如來戒、定、智慧、解脫，解脫知見其性無盡，因是五眾發菩提心，豈可盡耶？如來十力、四無所畏、十八不共法無盡，因如是等故發菩提心，是故無盡。</p>
<p>「唯，舍利弗！舉要言之，一切如來悉皆無盡，因是發心故不可盡，三寶不斷故無有盡，眾生性無盡故無盡，如實智無盡故無盡，隨諸眾生無量心行智無盡故無盡，迴向無上無盡故無盡，教化眾生無盡故無盡，無盡智無生故無盡，離性無生故無盡，知一切法本性無盡故無盡。唯，舍利弗！是名菩薩發菩提心不可盡也。</p>
<p>「復次，舍利弗！是菩薩心清淨無盡。心清淨者不作諂故，不作諂者無姦詐故，無姦詐者善分別故，善分別者無邪命故，無邪命者心清白故，心清白者常正一故，常正一者性殊勝故，性殊勝者無輕毀故，無輕毀者滅諸曲故，滅諸曲者心質直故，心質直者入平正故，入平正者心堅實故，心堅實者不可壞故，不可壞者性牢固故，性牢固者不可動故，不可動者無所依故，無所依者除我心故，除我心者無伴等故，無伴等者息呰蔑故，息呰蔑者作善業故，作善業者無呵責故，無呵責者消過失故，消過失者不熱惱故，不熱惱者性真實故，性真實者無虛誑故，無虛誑者如說行故，如說行者能善作故，能善作者無瑕疵故，無瑕疵者不錯謬故，不錯謬者無所滯故，無所滯者不退轉故，不退轉者觀眾生故，觀眾生者大悲根深故，大悲根深者善化眾生不疲惓故，善化眾生不疲惓者不求己樂故，不求己樂者不貪利養故，不貪利養者不染愛故，不染愛者緣諸法故，緣諸法者觀羸劣故，觀羸劣者見眾生故，見眾生者常擁護故，常擁護者為歸依故，為歸依者無垢累故，無垢累者善觀察故，善觀察者無譏論故，無譏論者心純善故，心純善者不動搖故，不動搖者善清淨故，善清淨者常精進故，常精進者內清淨故，內清淨者常鮮明故，常鮮明者無垢染故。</p>
<p>「唯，舍利弗！其淨心者能斷慳惜，亦化他人令斷慳惜。其淨心者能斷破戒，亦化他人令斷破戒。其淨心者能斷瞋恚，亦化他人令斷瞋恚。其淨心者能斷懈怠，亦化他人令斷懈怠。其淨心者能斷亂心，亦化他人令斷亂心。其淨心者能斷愚癡，亦化他人令斷愚癡。舍利弗！淨心如是能斷一切諸不善法，安諸眾生於善法中，是故名曰菩薩淨心不可得盡。</p>
<p>「復次，舍利弗！菩薩摩訶薩心行清淨亦不可盡。何以故？菩薩行施時，一切皆見捨諸所有。菩薩行戒亦不可盡，一切皆見持諸禁戒頭陀正行威儀無犯。菩薩行忍亦不可盡，一切皆見於諸眾生心無恚礙。菩薩行進亦不可盡，一切皆見於諸善法精勤修集。菩薩行禪亦不可盡，一切皆見於諸禪定無有錯亂。菩薩行慧亦不可盡，一切皆見修習多聞。是名菩薩行施、行戒、行忍、行進、行禪、行慧。菩薩修行慈悲喜捨亦不可盡，一切皆見利益拔苦、歡喜踊躍、善斷愛恚，是名菩薩慈悲喜捨。</p>
<p>「菩薩所行三業清淨，離身三惡及口四過，心離三惡，所謂貪欲、瞋恚、邪見。菩薩修學多聞無盡，不悋惜故；菩薩修行無悋惜者，集一切智故；菩薩修集一切智者，勸餘菩薩發道心故；勸餘菩薩發道心者，修行安止於善根故；修行安止於善根者，願向無上菩提道故；願於無上菩提道者，攝取一切諸佛法故；攝取一切諸佛法者，四事攝取故；菩薩修行四事攝者，懺悔諸罪故；菩薩修行悔過法者，發露諸惡故；菩薩修行發露諸惡者，迴向一切諸功德故；菩薩迴向諸功德者，積聚無量諸珍寶故；積聚無量諸珍寶者，勸請諸佛故；勸請諸佛者，攝取諸法故；攝取諸法者，行大士法故；行大士法者，能為眾生作重任故；為諸眾生作重任者，不捨堅牢諸莊嚴故；不捨堅牢諸莊嚴者，成就眾生一切善事故。</p>
<p>「復次，舍利弗！菩薩摩訶薩有四行無盡。何等為四？菩薩心行無盡、法施無盡、教化無盡、善根無盡，是為菩薩四行無盡。</p>
<p>「菩薩復有四行無盡。何等為四？樂在空閑攝持威儀無有厭足、常樂聚集無量功德而無厭足、多求學問廣知諸義而無厭足、常願無上菩提智慧而無厭足，是名菩薩四行無盡。</p>
<p>「菩薩復有四行無盡。何等為四？覺校計無盡、覺稱量無盡、覺思惟無盡、覺觀法無盡，是為菩薩四行無盡。</p>
<p>「菩薩復有四行無盡。何等為四？覺垢因無盡、覺白法無盡、呵諸煩惱無盡、讚歎白法無盡，是名菩薩四行無盡。</p>
<p>「菩薩復有四行無盡。何等為四？觀諸陰盡無盡、觀諸界盡無盡、觀諸入盡無盡、觀因緣盡無盡，是名菩薩四行無盡。</p>
<p>「菩薩復有四行無盡。何等為四？說無常行無盡、說苦行無盡、說無我行無盡、說寂滅涅槃無盡，是名菩薩四行無盡。</p>
<p>「舉要言之，菩薩所行一切無盡，向一切智、尊一切智、仰一切智，一切智無盡，以是因緣菩薩所行悉皆無盡，是名菩薩心行無盡。</p>
<p>「復次，舍利弗！是菩薩心畢竟無盡。何以故？其所思惟乃至一念，常緣菩提心不疲惓，專趣諸地過生死故；畢竟增長，到彼岸故；畢竟本行，轉勝增上故；畢竟離負，攝勝法故；畢竟無等，具足一切諸佛法故；畢竟所緣，增長善法故；畢竟能到，過心行處故；畢竟莊嚴，無疲厭故；畢竟修行，吉祥菩提種種苦行悉成就故；畢竟不望，不求己樂故；畢竟隨順，無諸惡故；畢竟調伏，住聖法故；畢竟不雜，離煩惱故；畢竟難施，不悋頭目故；畢竟難戒，擁護犯禁故；畢竟難忍，忍無力勢諸過惡故；畢竟難進，專修苦行捨二乘故；畢竟難定，心不味著諸禪定故；畢竟難慧，不著一切諸善根故；發行能到，一切善事悉成就故；畢竟遠離憍慢、增上慢、勝慢、我慢、下慢、憍慢、邪慢，善分別故；畢竟能捨，施諸眾生不求報故；畢竟不驚，觀深佛法故；畢竟增進，不停滯故；畢竟無盡，常精進故；畢竟不誑，必為眾生作重擔故。</p>
<p>「又畢竟者，調柔眾生，慈覆利益諸賢善人。悲心救拔諸行惡者，恭敬尊長，護無護者，歸無歸者，照無照者，依無依者，伴無伴者，直諸曲者，善不善者，無姦姦者，淨邪命者，恩於恩者及無恩者、不知恩者，利不利者，實虛謗者，不憍憍者，不毀作者，軟語教呵。</p>
<p>「諸作惡者、護邪行者，見行方便不以為過。於諸受者等心恭敬，於餘菩薩常行誘導，以柔軟語而演教誨。樂在空處修行善法，離諸利養不惜身命。無有邪念，心寂滅故；言無邪諂，攝口過故；不以邪業而求利益，其心少欲常知足故；心調柔和，無垢穢故；迴在生死，具善根故；能忍諸苦，為眾生故。是為大士一切畢竟而不可盡。是菩薩心，生死煩惱永不能壞。何以故？是心增長諸功德故，含受一切諸眾生故，成就無盡妙智慧故。大德！是名菩薩摩訶薩畢竟無盡。」◎</p>
<p>◎爾時，舍利弗語無盡意菩薩摩訶薩言：「唯，善男子！頗復更有無盡法不？」</p>
<p>無盡意言：「有。菩薩修行檀波羅蜜不可窮盡。何以故？菩薩摩訶薩行施無量，所謂須食與食，具足命辯色力樂故；須飲與飲，離渴愛故；須衣與衣，具清淨色除無慚愧故；須乘與乘，得一切樂具神通故；須燈與燈，具足佛眼清淨故；須音樂者施與音樂，具足天耳清徹故；須香與香，身出具足微妙香故；須鬘與鬘，具陀羅尼七覺華故；須塗香末香悉施與之，具戒定慧熏塗身故；須種種味隨意與之，味相成就故；無依止者施與依止，能為眾生具足救護為歸依故；須敷具者悉施與之，具足究竟斷除陰蓋，成就梵天賢聖諸佛妙床座故；須座與座，具足三千大千世界以為道場，金剛座處悉成就故；隨其所須悉能與之，成就菩提諸所須故；隨病施藥得無老死，甘露法藥悉成就故；須僕使者皆給與之，自在智慧得具足故；若以金銀、琉璃、頗梨、真珠、珂貝、璧玉、珊瑚種種諸珍用惠施者，具足大人三十二相故；能以種種瓔珞施者，具足八十隨形好故。</p>
<p>「若以象馬車乘施者，具足大乘故；若持園林以布施者，具諸禪支故；若持妻子以布施者，具足無上道法愛故；若以倉庫穀財施者，具足諸善法寶藏故；以閻浮提若四天下隨意施者，具足法王得自在故；以諸樂具持用施者，具足無量法樂樂故；若持脚足以布施者，法足具成進至道場故；若以手施，具足法手安撫眾生令得樂故；若以耳鼻用施與者，具足諸根悉通利故；若以眼目持用施者，為欲具足無礙法眼故；若以頭施，於三界中具足殊勝一切智慧故；若以血肉持用施者，諸不堅牢具堅牢故；若以髓腦持用施者，具金剛身得不壞故。</p>
<p>「菩薩不以邪命求財而行布施，不逼眾生強求他物轉以施人，無恐怖施，無羞恥施，無慳惜施。如其所許無損減施，無不愛施，畢竟常施，無不畢竟施，無諛諂施，無姦詐施，不疑業報施，無邪命施，無愚癡施，無不信施，無不解施，無疲難施，無依著施，無選擇施，無異相施，不求受者施。</p>
<p>「無有眾生不堪受者，持戒犯戒無增減施。於受者所不望報施，不求名施，不毀譽施，無慢非慢施，無熱惱施，不悔心施，不自讚施，無雜穢施，不望業報施，無定處施，無有瞋怒垢愛等施。</p>
<p>「有來乞者不惱害施，無輕易施，不䫌面施，不撩擲施，無不故施，無手不與施，無不常施，無斷絕施，無嫉慢施，無齊限施，如其所許不貿易施，無有堪任不堪任施，無非福田施，不輕<span class='corr'>少</span>施，不讚多施，無衰耗施，不求後生施，不求自在得財寶施，不求釋梵護世天王轉輪聖王諸果報施，不願聲聞緣覺乘施，不求王子得自在施，不為一世故施，無厭足施，無不迴向一切智施，無不淨施，無不時施，無刀毒施，無惱眾生施。</p>
<p>「菩薩行施，不為智者之所輕笑。何以故？觀空寂行施，是故無盡。無作所熏施，是故無盡。出三有相施，是故無盡。不取處施，是故無盡。為解脫果，是施無盡。為伏眾魔，是施無盡。為斷結愛，是施無盡。為增上施，是故無盡。善分別施，是故無盡。助菩提施，是故無盡。正迴向施，是故無盡。莊嚴道場解脫果施，是故無盡。是施無邊，是故無盡。是施無壞，是故無盡。是施不斷，是故無盡。是施廣大，是故無盡。是施無住，是故無盡。是施無伏，是故無盡。無等等施，是故無盡。是施進趣一切種智，是故無盡。</p>
<p>「唯，舍利弗！是名菩薩修行布施而不可盡。」</p>
<p>爾時，舍利弗語無盡意言：「善哉，善哉！唯，善男子！仁已快說菩薩摩訶薩修行檀波羅蜜而不可盡，唯願仁者當說菩薩尸波羅蜜，如諸菩薩所得無盡尸波羅蜜。」</p>
<p>無盡意言：「唯，舍利弗！菩薩戒眾六十七事清淨修治亦不可盡。何等六十七？於諸眾生不起惱害，於他財物不生竊盜，於他婦女中不生邪視，於諸眾生無有欺誑。初不兩舌於自眷屬，知止足故；無有惡口，忍麁<span class='corr'>獷</span>故；無有綺語，常善說故；於他樂事，不貪嫉故；初無瞋恚，忍惡言故；正見不邪，賤餘道故；深信於佛，心不濁故；信順於法，善觀法故；信敬於僧，尊重聖眾故；五體投地，志念佛故；五體投地，思惟法故；五體投地，宗敬僧故；堅持禁戒一切無犯乃至小禁，不放捨故；持不缺戒，不依餘乘故；持不穿戒，離惡處生故；持不荒戒，不雜諸結故；持不污戒，專長白法故；持甚深戒，隨意迴向得自在故；持讚歎戒，智者不呵故；持純善戒，正念知故；持不呵戒，一切戒不散故；持善堅戒，防護諸根故；持名聞戒，諸佛所念故；持知足戒，無不厭故。<span class='corr'>持</span>少欲戒，斷貪惜故；持性淨戒，身心寂滅故；持阿蘭若戒，離憒閙故；持聖種戒，不求他意故；持威儀戒一切善根，得自在故；持如說戒，人天歡喜故。持慈心，戒護眾生故；持悲心戒，能忍諸苦故；持喜心戒，心不懈怠故；持捨心戒，離愛恚故。持自省戒，心善分別故；持不求短缺，戒護他心故；持善攝戒，善守護故。持惠施戒，教化眾生故；持忍辱戒心，無恚礙故；持精進戒，不退還故；持禪定戒，長諸禪支故；持智慧戒，多聞善根無厭足故。持多聞戒，博學堅牢故；持親近善知識戒，助成菩提故；持遠離惡知識戒，遠離惡道故。持不惜身戒，觀無常想故；持不惜命戒，勤行善根故；持不悔戒，心清淨故；持不邪命戒，心行清淨故；持不焦戒，畢竟清淨故；持不燒戒，修善行業故；持無慢戒，心下不憍故；持不掉戒，遠離諸欲故；持不高戒，心平直故；持柔和戒，心無抵突故；持調伏戒，無惱害故；持寂滅戒，心無垢穢故；持順語戒，如說行故；持化眾生戒，不離攝法故；持護正法戒，不違如實故。持如願成就戒，於諸眾生心平等故；持親近佛戒，願求如來無上戒故；持入佛三昧戒，具足一切諸佛法故。舍利弗！是名菩薩六十七事淨治戒，眾而不可盡。</p>
<p>「又，舍利弗！菩薩無盡清淨戒中無有倚著，所謂破我人、眾生、壽命、養育、士夫、色、受、想、行識、地、水、火、風。是淨戒中無眼色相、耳聲、鼻香、舌味、身觸、意法等相，亦無身心。是戒定相，一向不共故；是戒分別相，方便緣一切法故；是戒空相，得無相際不雜三界故，是戒不作，無生忍故。是淨戒中無有已作今作當作，是清淨戒過去不滅、未來不來、現在不住。</p>
<p>「又，舍利弗！是淨戒中心淨無垢，識不止住、思不親近，是清淨戒，不依欲界、不近色界、不住無色界；是清淨戒，捨離欲塵、除瞋恚礙、滅無明障；是清淨戒，不斷不常、不逆因緣；是清淨戒無有我相，捨我所相不住身見；是清淨戒不取假名，不住色相不雜名色；是清淨戒不繫於因，不起諸見不住疑悔；是清淨戒，不住貪瞋癡、不著善根；是清淨戒不惱不熱，寂滅離相。是清淨戒不斷佛種，求正法故；不斷法種，不分別法性故；不斷僧種，修無為故。</p>
<p>「舍利弗！持淨戒者相續不斷故不盡。所以者何？凡夫戒者在所受生是故有盡，人中十善盡故有盡，欲界諸天福報功德盡故有盡，色界諸天禪無量心盡故有盡，無色界天所入諸定盡故有盡，外道仙人所有諸戒退失神通盡故有盡，一切聲聞學無學戒入涅槃際盡故有盡，辟支佛戒無大悲心盡故有盡。舍利弗！菩薩淨戒皆無有盡。何以故？於是戒中出一切戒，如種無盡果亦無盡；是菩提種不可盡故，如來戒禁亦無有盡。以是故諸大士等所持諸戒，皆不可盡。舍利弗！是名菩薩修持淨戒而不可盡。」</p>
<p>爾時，舍利弗語無盡意言：「善哉，善哉！善男子！仁已快說菩薩尸波羅蜜而不可盡。唯願仁者，當說菩薩羼提波羅蜜，如諸菩薩所得無盡羼提波羅蜜。」</p>
<p>無盡意言：「唯，舍利弗！菩薩具三十二事，修行忍辱亦不可盡。何等三十二？斷諸結故當知是忍，不生害故當知是忍，無有纏故當知是忍，無有惱故當知是忍，無覆蔽故當知是忍，無有瞋故當知是忍，無忿諍故當知是忍，無鬪訟故當知是忍，於諸塵界心不異故當知是忍，護自他故當知是忍，順菩提心故當知是忍，善思惟故當知是忍，無二想故當知是忍，識業報故當知是忍，莊嚴身故當知是忍，口演淨言故當知是忍，心清淨故當知是忍，心堅牢故當知是忍，言語自在故當知是忍，不憶想故當知是忍，善分別心故當知是忍，護他心故當知是忍，修梵世行故當知是忍，受人天報故當知是忍，身相勝故當知是忍，具妙梵音故當知是忍，除諸過患故當知是忍，斷諸荒穢故當知是忍，斷一切不善根故當知是忍，殺諸結賊故當知是忍，於惱害眾生得超越故當知是忍，具足一切佛法故當知是忍。舍利弗！是名菩薩三十二事修行忍辱而不可盡。</p>
<p>「舍利弗！云何為忍？若見罵者默受不報，善知音聲如響相故；見有呵責默而受之，善知身相如影像相故；見有瞋者心不懷恨，善知心法如幻相故。忿不報忿，心清淨故；聞有稱名，心不生愛不自高故；聞不稱名，心不生礙功德具足故；若遇榮利不生喜悅，善自調故；若遇衰耗不生罣礙，心寂滅故；見有稱者心不驚動，善知分別故；見有毀者心不縮沒，其心廣大故；見有譏者其心不下，善安住故；見有譽者其心不高，不傾動故；若遇樂事心不歡逸，觀有為法無常相故；若遇苦事心不疲惱，為眾生故；世法不染，不依止故；忍受諸苦，見危逼者以身伐故；忍節節支解，具足覺支故；眾苦加身悉能堪受，具佛身相故；忍他過患，善作業力故；示現燒熱修諸苦行，伏外道故；現入諸道，出過釋梵護世諸天故。是名菩薩之忍辱也。</p>
<p>「又，畢竟忍者無有諍訟。何以故？若見他罵我能忍者，如是忍者是觀二相非畢竟忍。若言誰罵我者，如是忍辱是法功德非畢竟忍。若罵眼耶，如是忍者是觀入相非畢竟忍。耳鼻舌身若罵意耶，如是忍者是觀諸入非畢竟忍。若無罵者，如是忍辱是觀無我非畢竟忍。若知假名，如是忍者是觀響相非畢竟忍。彼之與我二俱無常，如是忍者是觀無常非畢竟忍。彼是顛倒我無顛倒，如是忍者是觀高下非畢竟忍。彼不勤行我是勤行，如是忍者是觀勤懈非畢竟忍。彼住惡道我住善道，如是忍者是觀善惡非畢竟忍。</p>
<p>「我忍無常不忍有常，我能忍苦不受諸樂，我忍無我不忍有我，我忍不淨不忍於淨。如是忍者，是觀有對非畢竟忍。我忍於空不忍諸見，我忍無相不忍諸覺，我忍無願不忍於願，我忍無作，不忍於作。我忍結盡不忍結在，我忍於善不忍不善，我忍出世不忍在世，我忍無諍不忍於諍，我忍無漏不忍於漏，我忍白法不忍黑法，我忍寂滅不忍生死。如是忍者，是觀相對非畢竟忍。</p>
<p>「云何名為畢竟忍耶？若入空寂，不與諸見和合、不倚著空，是諸見等亦復皆空，如是忍者是無二相是畢竟忍。若入無相不與諸覺和合，不倚無相，是覺皆空，如是忍者是無二相是畢竟忍。若入無願不與願合，不倚無願，是願皆空，如是忍者是無二相是畢竟忍。若入無作不與作合，不倚無作，是作皆空，如是忍者是無二相是畢竟忍。若入盡結不與結合，不倚盡結，諸結皆空，如是忍者是無二相是畢竟忍。</p>
<p>「若入於善不與不善和合，不倚於善，不善皆空，如是忍者是無二相是畢竟忍。若入出世不與世合，不倚出世，在世皆空，如是忍者是無二相是畢竟忍。若入無諍不與諍合，不倚無諍，是諍皆空，如是忍者是無二相是畢竟忍。若入無漏不與漏合，不倚無漏，諸漏皆空，如是忍者是無二相是畢竟忍。若入白法不與黑合，不倚白法，黑法皆空，如是忍者是無二相是畢竟忍。</p>
<p>「若入寂滅不與生死和合，不倚寂滅，生死皆空，如是忍者是無二相是畢竟忍。若性不自生、不從他生、不和合生，亦無有出不可破壞，不可壞者是不可盡，如是忍者是畢竟忍。無作非作、無所倚著、無分別、無莊嚴、無修治、無發進、終不造生，若無生者是不可盡，如是忍者是無生忍。無生忍者是不出忍，不出忍者是畢竟忍，如是菩薩修行是忍得受記忍。舍利弗！是名菩薩行忍無盡。」</p>
<p>說是忍時，一切大眾讚無盡意言：「善男子！善哉，善哉！快說此忍。」言已，即雨種種希有諸華、末香、塗香，無數雜衣、幢幡、寶蓋，以用供養於無盡意。百千伎樂於上空中，自然出聲作如是言：「若有眾生欲得如來甚深忍者，聞作是說不應驚怖。」時諸華香雜衣幡蓋普遍充溢，滿此三千大千世界。</p>
<p>爾時，佛告無盡意言：「善男子！汝所供養華香等物，可自求器除去摒擋。」</p>
<p>無盡意言：「唯然，世尊！我今當以神通之力即身為器。」</p>
<p>時無盡意，即入菩薩色身三昧，入三昧已一切所有供養之具悉入䐡中，身界如故不增不減。</p>
<p>爾時，眾中有一菩薩名大莊嚴，問無盡意：「善男子！所入三昧名為何等，而仁入已諸供養具悉入身中，身界如故而不增減？」</p>
<p>無盡意言：「善男子！其三昧者名為一切色身三昧。」</p>
<p>大莊嚴言：「是三昧定，頗復更有餘力勢不？」</p>
<p>無盡意言：「是三昧力，能令身界悉受三千大千世界所有色相，身界如故亦無增減。」</p>
<p>爾時，眾中或有人天作是思惟：「寧可得見是定力不？」</p>
<p>爾時，佛知一切大眾人天所念，告無盡意：「善男子！汝可示現是定神力。」</p>
<p>時無盡意菩薩摩訶薩於是三昧久已通達，是故能以一切大眾十方諸來大菩薩等、佛及聖僧悉內身中。爾時，其身猶如大寶莊嚴世界，受諸菩薩摩訶薩等所有種種莊嚴之事，是時大眾悉自見形在無盡意菩薩身內。時無盡意示現如是大神通已，是時大眾各還如本。</p>
<p>時大莊嚴菩薩摩訶薩問無盡意：「善男子！我從昔來未曾見聞如是三昧神通變化。」</p>
<p>無盡意言：「善男子！假使三千大千世界一切所有悉入我身，猶無增減，況於此耶？」</p>
<p>說是無盡忍辱現大神變時，七十六那由他天及人發阿耨多羅三藐三菩提心，萬二千菩薩摩訶薩得無生法忍。</p>
<p>「舍利弗！是名菩薩修行忍辱而不可盡。」◎</p>

<p class='juan'>大方等大集經卷第二十七</p></div>
</div><!-- end of div[@id='body'] -->
</body></html>