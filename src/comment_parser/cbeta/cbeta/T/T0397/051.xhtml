<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方等大集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu142' />大方等大集經卷第五十一</p><p class="byline">高齊天竺三藏那連提耶舍譯</p>
<div class='div-other'>
<div class='div-pin'>
<p class='h2'>月藏分第十四諸惡鬼神得敬信品第八之二</p><p>「諸仁者！於彼何者是禪清淨平等？有禪聲聞緣覺如來共，有禪緣覺如來共、不共聲聞，有如來禪、不共聲聞緣覺，有如來禪共聲聞緣覺一切眾生。</p>
<p>「諸仁者！於彼何禪聲聞緣覺如來共？若有眾生求樂離苦，觀後世畏，是人修行布施清淨平等時，若有正趣正發心者，應到其所起卑下心隨順供養，從彼人邊得聞正法。聞已知義如法修行，心樂離欲流注相續，是人得離諸欲惡不善法，有覺有觀離生喜樂入初禪；無覺無觀定生喜樂入第二禪；離喜行捨念增上正知入第三禪；捨苦捨樂先滅憂喜不苦不樂捨念清淨入第四禪。度一切想滅有對想不念別異想入無邊虛空處，度無邊虛空處入無邊識處，度無邊識處入無所有處，度無所有處入非想非非想處，度非想非非想處入滅受想定。</p>
<p>「諸仁者！住初禪者滅音聲刺，住第二禪者滅覺觀刺，住第三禪者滅喜刺，住第四禪者滅出入息刺。住無邊虛空處者滅色刺，住無邊識處者滅虛空刺，住無所有處者滅識刺，住非想非非想處者滅無所有刺，住滅受想者滅受想刺，是名身行得倚、口行得倚、意行得倚八解脫禪士。得滅盡定到彼岸阿羅漢，依此處得四念處、四正勤、四如意足、五根、五力、七覺分、八聖道分、三解脫門、四無礙辯，依此處得奢摩他、毘婆舍那。此非菩薩行清淨平等，不得四攝事、四梵住、三不護、四無所畏、十力、十八不共法一切智智，是名禪波羅蜜平等聲聞緣覺如來共。</p>
<p>「諸仁者！若復有人，先修緣覺乘退入聲聞乘行聲聞行，是人入初禪乃至入滅盡定，依此定得三解脫門、四無礙辯，不得四攝事、四梵住、三不護，乃至不得一切智智，是名禪平等聲聞緣覺如來共。</p>
<p>「諸仁者！若復有人，先修大乘退入聲聞乘，是人入初禪乃至入滅盡定，得三解脫門、四攝事、四梵住，不得三不護，乃至不得一切智智，是名禪平等聲聞緣覺如來共。</p>
<p>「諸仁者！於彼何禪緣覺如來共、不共聲聞？若有眾生，久修聲聞乘後入緣覺乘，是人昔來未得初禪，得已思惟求因緣法，乃至得第四禪已思惟求因緣法，入空無願無相三昧，以彼三昧思惟捨離證無色定，以彼三解脫門入滅盡定，於一切處思惟求緣覺法，是人求於因緣第一義三行滅無餘，非想受滅，是名禪平等緣覺如來共、不共聲聞。若復有人，未學聲聞乘、善學緣覺乘，是人入初禪思惟求因緣法，是人依初禪超彼餘禪及無色定，入三行滅無餘第一義滅定，是名禪平等緣覺如來共、不共聲聞。</p>
<p>「諸仁者！若復有人，未學聲聞緣覺乘，先學大乘退入緣覺乘，是人入初禪，於彼禪中思惟求因緣法，如是乃至第四禪中思惟求因緣法，如是四無色定一切處思惟求因緣法，如是三行滅無餘第一義滅定，以三解脫門得不可說三昧，其處無生無滅，非證非修非有非無，非此岸非彼岸，非闇非明，非可測非分別非不分別，是名佉伽毘沙拏劫<span class='note-inline'>(佉伽齊云犀牛，毘沙拏云角)</span>辟支佛，世間獨福田，是名禪清淨平等第一義緣覺如來共、不共聲聞。其處一切生死有海斷，行苦苦苦壞苦斷，於不可說義能自覺知，是名第一義禪清淨平等。</p>
<p>「諸仁者！於彼何者如來第一義禪清淨平等，不共聲聞緣覺？若如來入初禪，不依陰入定，不依界入定，不依入入定，不依地界水火風界入定，不依虛空處界、識處界、無所有處界、非想非非想處界入定，不依滅界入定，不依現在及未來世入定，不依生不依滅入定，不依有不依無入定，無所依不依所依，如如來入初禪，如是第二第三第四禪，虛空處界、識處界、無所有處界、非想非非想處界如是。如來入滅界定，不依陰入定，乃至不依所依，如來入滅界定，是名如來第一義禪清淨平等，不共聲聞緣覺。</p>
<p>「諸仁者！於彼何者是如來禪清淨平等，共聲聞緣覺一切眾生？如來入世間初禪乃至入世間第四禪，緣覺聲聞亦能入世間初禪乃至第四禪，一切眾生劫欲盡時亦曾能入世間初禪乃至第四禪。於後惡心因緣退失修禪，瞋惡麁<span class='corr'>獷</span>不觀後世畏，於諸眾生無有慈愍，食其血肉趣三惡道。</p>
<p>「復次，如如來入世間初禪乃至入世間第四禪。彼一切眾生，若天若人畜生餓鬼地獄眾生，作是念：『如來心心數法行在何處、住在何住？』彼一切眾生乃至蟲蟻，佛力加故，亦如實知佛心心數法住於初禪，乃至知住第四禪。此亦是如來禪平等共一切眾生。此禪平等，非一切聲聞辟支佛地，是名禪清淨平等。</p>
<p>「諸仁者！於彼何者智器清淨平等？智有二種：一者、世間智；二者、出世間智。諸仁者！何者世間智？其世俗書典，口所言說結集解釋，言語之道音聲演說，文字顯示聞諸論說。若書字句義，若算若數若印，若種種苦行法，若學工巧事，如是所說種種作業，隨其所求皆得成就。諸餘三世俗念作事，若觸、若受、若想、若思、若念，如是一切非涅槃器，是名世間智器平等。</p>
<p>「諸仁者！於彼何者世間智器平等？諸仁者！世間智器平等者，布施、持戒、忍辱、精進、禪定、聞慧智器平等。</p>
<p>「何者世間布施智器平等？諸仁者！若有人乃至盡形休息殺生、偷盜、邪婬、妄語、飲酒諸放逸處，於一切眾生安住慈心、憐愍心、救濟心，是涅槃器。諸仁者！是名世間布施智器平等。</p>
<p>「諸仁者！於彼何者世間戒智器平等？諸仁者！若於一切眾生具哀愍心觀後世畏，常住慈心、柔軟心、利益心、無怨讎心、無嫉妬心、無麁<span class='corr'>獷</span>心、無兩舌心、無憍逸心、安住慈心。諸仁者！是名世間戒智器平等。</p>
<p>「諸仁者！於彼何者世間忍智器平等？諸仁者！若聞眾生種種惡口、純麁<span class='corr'>獷</span>言。聞已不取，不起卒暴不生變濁不現瞋相，於諸眾生亦復能忍，不順言辭音聲所出。諸仁者！是名世間忍智器平等。</p>
<p>「諸仁者！若見眾生於其我所作惡作、過作、罪作、無利益，若壞色若壞聲香味觸、若壞身若壞命，於此眾生常能修忍，應如是學：是諸眾生，從無始流轉習貪恚癡，離善知識未曾修學；我近善知識、我能修學、我求一切樂。若於一切眾生不起瞋嫌，是人得一切樂。是故於彼一切眾生見已不取，不起卒暴不生變濁不現瞋相，是名世間忍智器平等。</p>
<p>「諸仁者！於彼何者世間精進智器平等？諸仁者！若於眾生勤施不斷，及修戒忍精進禪智不斷。諸仁者！是名世間精進智器平等。</p>
<p>「諸仁者。於彼何者世間禪智器平等？諸仁者！若入世間初禪乃至第四禪，入無邊虛空處乃至非想非非想處。諸仁者！是名世間禪智器平等。</p>
<p>「諸仁者！於彼何者世間聞慧智器平等？諸仁者！若與如是空法相應大乘言教，有所堪能讀誦受持，言辭清淨為人演說不諂不幻，一切煩惱惡業障盡，知法知義，是人於彼言教知法知義，晝夜精勤求無上智。諸仁者！是名世間聞慧智器平等。</p>
<p>「諸仁者！於彼何者出世間智器平等？諸仁者！若善男子，不取色受想行識，不取眼色、不取眼識、不取眼觸、不取眼觸因緣生若苦若樂不苦不樂，如是乃至不取意法、不取意識、不取意觸、不取意觸因緣生若苦若樂不苦不樂。如是不取地界水火風界，不取虛空界，乃至不取非想非非想界，不取現在及未來世，不取善不善，不取有漏無漏，不取聲聞乘、不取緣覺乘、不取無上大乘，不取三界不取三乘，不取有不取無，不取無所有無有言說，得無緣慈三昧，非諸聲聞辟支佛地。是人以此三昧故，能見入首楞嚴三昧門，次第當得首楞嚴三昧。</p>
<p>「諸仁者！是名出世間智器清淨平等，非決定清淨平等，是方便力求智平等。</p>
<p>「諸仁者！於彼何者安住出世間一切法器般若一切法界清淨平等？諸仁者！一切法界，非肉眼見非天眼見，是聖法慧眼相應。以聖慧眼觀諸法界不增不減，不見諸法有盛有衰，不見近遠方所無所至去，不見有生有滅。是人如是見諸法清淨平等時，更不見眾生有實可得。若入眾生不可得，是人則得入一切法不可得。何以故？不離眾生有一切法，不離一切法有眾生，其眾生體性是一切法體性，其一切法體性是眾生體性，其一切法體性是我體性，其我體性是一切法體性，其一切法體性是佛法體性，其佛法體性是無我界體性，其無我界體性是實際體性，其實際體性是如如體性。如是知一切法。諸仁者！是名安住出世間一切法器般若一切法界出世間智器清淨平等。</p>
<p>「諸仁者！於彼何者出世間一切法器清淨平等？若菩薩摩訶薩如是安住般若入禪定時，不見有法可得，住於禪定而不捨離，於一切法境界無住無滅無所覺知住於禪定。是人不以身禪住於禪定，不以心禪住於禪定。是人住如是禪時，入於如如實際法界，能入諸法無所取著，超過一切聲聞辟支佛上，是人於如是禪住於禪定，是未決定菩薩，能斷一切諸煩惱見及上煩惱纏。</p>
<p>「若復菩薩能住如是禪者，則能入於一切諸法，入此法時能知眾生善惡諸欲而成熟之。是人不見眾生，不見我人壽命眾數生者、養育作者、使作者、起者、使起者、受者、使受者。是人若復入於如如法界時，見諸眾生顛倒煩惱，以顛倒故受種種苦。是人如是入於微細如如實際法界，是菩薩於眾生不見眾生而成熟之。眾生非實故，眾生無眾生故，眾生無我故，眾生離故，眾生無自性故，眾生不可說故，眾生空故，眾生無相故，眾生無願故，眾生無作故，眾生如性故，眾生無生故，眾生不滅故，眾生清淨故，而成熟眾生如是亦不見我，乃至不見受者，亦不壞事。</p>
<p>「是諸法自性相不可說不可說法界，一切語言文字不能說不可顯示無所有，是菩薩以大悲故，於不可說法而說諸法。此有漏此無漏，此世間此出世間，此有罪此無罪，此有為此無為，此有煩惱此無煩惱，此應修行此應捨離，此凡夫法、此學法、此無學法，此緣覺法、此菩薩法、此佛法。</p>
<p>「諸仁者！是未決定菩薩，如是安住出世間一切法器般若，入一切法界清淨平等分別說法，菩薩於所說法不見其相。諸仁者！譬如幻者，遍虛空界化作種種色種種花，未曾作事而能現作。佛不出世，於彼花中能出如是妙義句味，入於法門演法音聲。作如是事，是為難不？」</p>
<p>時，一切天人及鬼神眾作如是言：「大德婆伽婆！此事為難。大德修伽陀！此第一難。」</p>
<p>佛言：「諸仁者！此轉難此第一轉難，其未決定菩薩，於無所屬法——如是法無色不可見非文字非言說——自未知未證未善修未自在未到彼岸，而能於他眾生除諸煩惱而成熟之，此為轉難。彼諸眾生，於如是甚深無言說法未作證，聞已不謗，此為第一轉難。彼諸眾生，能碎一切諸煩惱樹，住柔軟心作業心，於一切眾生慈心、愍心、不害心、悲心、共心、同心。彼諸眾生以柔軟心故，枯竭有海渡煩惱海速入無畏城，於如是無言說未作證，聞已不謗，彼亦轉難第一轉難。何故汝等惡心鬼神不自制心？於諸眾生不作柔軟心，不觀後世畏？</p>
<p>「諸仁者！若有住出世間一切法器清淨平等三昧菩薩摩訶薩，能使一切眾生守護六根各住自境，豈況不能遮障汝等惡心鬼神！是善丈夫皆得是法，住大慈大悲心不惱於他。何以故？以修大慈大悲方便力故不惱於他。是諸菩薩入如是甚深法已，能擲眾生虛空界中，多億那由他劫各不相見，豈況不能制於汝等諸惡鬼神！亦復能擲一切眾生世界中間大黑闇處，乃至能令一切眾生唯食風食水食土食石。是諸菩薩以住如是甚深出世間法器清淨平等三昧故，能令一切眾生於多億劫不食，豈況不能制於汝等食他眾生精氣、血肉諸惡鬼神！何故縱捨汝等？是諸菩薩以大慈大悲方便力故縱捨汝等。</p>
<p>「於此四天下所有菩薩摩訶薩，安住如是甚深出世間法器清淨平等三昧，其名曰眾自在菩薩、慈自在菩薩、文殊音菩薩、電自在菩薩、日自在菩薩、月自在菩薩、地自在菩薩、想自在菩薩、觀世自在菩薩、水自在菩薩，如是等萬八千菩薩摩訶薩居此四天下。</p>
<p>「彼諸菩薩摩訶薩住此十種第一甚深出世間一切法器清淨平等。何等為十？所謂眾生平等、法平等、清淨平等、布施平等、戒平等、忍平等、精進平等、禪平等、般若平等、一切法清淨平等。住此十種第一甚深出世間一切法器清淨平等三昧菩薩摩訶薩，一一皆能制於汝等諸惡鬼神，如上所說。何故縱捨汝等？是諸菩薩以修大慈大悲方便力故縱捨汝等；何況如來、應、正遍知、明行足、善逝、世間解、無上士、調御丈夫、天人師、佛、世尊。</p>
<p>「諸仁者！假使一切眾生住如是十種出世間甚深一切法器清淨平等，如前所說菩薩摩訶薩，以一如來一念之智勝於彼等。何況如來於一切時，以大悲心覆護汝等，不生瞋恚亦不棄捨。如來於一切時憐愍汝等，欲令得於利益安樂。汝等如是無有慚愧，不觀後世畏，於一切眾生作不愍心、不柔軟心、惡心、怨心、不慈心、不悲心，汝等不應作是非法。」欲重明此義而說偈言：</p>

<div class="lg regular" style="margin-left:1em;"><div class='lg-row'>「大雄見如是，　無餘鬼神集，</div>
<div class='lg-row'>即時舉右臂，　宣說如是言：</div>
<div class='lg-row'>佛出世甚難，　法僧亦復難，</div>
<div class='lg-row'>眾生淨信難，　離諸難亦難，</div>
<div class='lg-row'>哀愍眾生難，　知足第一難。</div>
<div class='lg-row'>得聞正法難，　能修第一難，</div>
<div class='lg-row'>得知難平等，　於世常受樂，</div>
<div class='lg-row'>此十平等處，　智者當速知。</div>
<div class='lg-row'>初眾生平等，　捨離諸惡業，</div>
<div class='lg-row'>造作諸善業，　久受於勝樂。</div>
<div class='lg-row'>修行法平等，　一切法等等，</div>
<div class='lg-row'>佛聲聞緣覺，　凡夫等如如。</div>
<div class='lg-row'>此清淨平等，　於彼人中得，</div>
<div class='lg-row'>遠離取境界，　亦復不壞我。</div>
<div class='lg-row'>布施平等喜，　不害他眾生，</div>
<div class='lg-row'>不奪活命具，　不壞諸花果。</div>
<div class='lg-row'>無有一眾生，　非我父母者，</div>
<div class='lg-row'>一切諸眾生，　曾與我親知，</div>
<div class='lg-row'>我更不觸惱，　乃至一眾生。</div>
<div class='lg-row'>休息於非時，　一切惡風雨，</div>
<div class='lg-row'>豐盛可樂事，　養育諸親知。</div>
<div class='lg-row'>眾生精氣增，　常得不損減，</div>
<div class='lg-row'>不氣噓他身，　不瞋惡眼視，</div>
<div class='lg-row'>不奪他精氣，　充滿一切樂。</div>
<div class='lg-row'>我心利一切，　不瞋有失者，</div>
<div class='lg-row'>為斷諸煩惱，　求於諸佛法。</div>
<div class='lg-row'>十種善業道，　智者常守護，</div>
<div class='lg-row'>於世常歡喜，　後得見涅槃。</div>
<div class='lg-row'>不依陰持戒，　亦不依界入，</div>
<div class='lg-row'>滅諸有支戒，　滅諸有渴愛，</div>
<div class='lg-row'>捨離種種想，　能息於瞋怒。</div>
<div class='lg-row'>如是字言合，　智者離分別，</div>
<div class='lg-row'>如虛空空故，　離一切分別，</div>
<div class='lg-row'>如是修忍者，　智者離分別。</div>
<div class='lg-row'>譬如空中月，　眾星共圍遶，</div>
<div class='lg-row'>如是修忍者，　安隱眾中顯。</div>
<div class='lg-row'>月光照摩尼，　海水得盈滿，</div>
<div class='lg-row'>忍照惡心鬼，　令得清淨信。</div>
<div class='lg-row'>一切離諸惡，　修於菩提行，</div>
<div class='lg-row'>彼眾生次第，　能滿諸佛海。</div>
<div class='lg-row'>我昔作仙人，　林中修忍辱，</div>
<div class='lg-row'>節節支解身，　不起瞋怒心。</div>
<div class='lg-row'>作兔為仙人，　自投身入火，</div>
<div class='lg-row'>我以修忍故，　火變為蓮池。</div>
<div class='lg-row'>我以彼忍力，　成熟多眾生，</div>
<div class='lg-row'>今諸阿羅漢，　無有如是忍。</div>
<div class='lg-row'>智者常精進，　修行為福慧，</div>
<div class='lg-row'>智海得增滿，　得成諸佛海。</div>
<div class='lg-row'>修禪及般若，　得離諸煩惱，</div>
<div class='lg-row'>不分別三界，　得住於如如。</div>
<div class='lg-row'>智者修禪智，　出世住實際，</div>
<div class='lg-row'>不染於諸法，　離一切分別。</div>
<div class='lg-row'>不分別諸法，　不見有眾生，</div>
<div class='lg-row'>諸法唯一相，　得見佛境界。</div>
<div class='lg-row'>無量菩薩眾，　安住此法性，</div>
<div class='lg-row'>不惱於汝等，　以住聖般若。</div>
<div class='lg-row'>如來於汝等，　容恕不為惱，</div>
<div class='lg-row'>汝等無羞恥，　遠離於慚愧。</div>
<div class='lg-row'>作惡諸眾生，　弊性多剛強，</div>
<div class='lg-row'>見佛大勇猛，　皆得柔軟心。</div>
<div class='lg-row'>汝等各應當，　自遮己惡心，</div>
<div class='lg-row'>汝等當次第，　速證大涅槃。</div>
<div class='lg-row'>汝等若柔軟，　得離諸惡業，</div>
<div class='lg-row'>為護此法故，　付囑於汝等。</div>
<div class='lg-row'>我所說聲聞，　具智大名稱，</div>
<div class='lg-row'>彼憐愍汝等，　令得福智慧，</div>
<div class='lg-row'>當得飲食利，　諸天所供養，</div>
<div class='lg-row'>得於勝住處，　及得增壽命。</div>
<div class='lg-row'>若聞導師語，　如說能修行，</div>
<div class='lg-row'>人天世間中，　常受勝樂報。」</div>
</div><p>爾時，世尊於彼諸惡鬼神眾中說法訖時，於彼諸惡鬼神眾中，彼惡鬼神昔於佛法作決定信，彼於後時近惡知識心見他過，以是因緣生惡鬼神，彼九十二那由他百千諸惡鬼神得住須陀洹果；億那由他頻婆羅百千諸惡鬼神昔行大乘者得隨順忍；無量阿僧祇諸惡鬼神得柔軟心，得已復發阿耨多羅三藐三菩提心。</p>
<p>爾時，於彼鬼神眾中，有羅剎王名牛王目，與萬羅剎王合掌向佛，一心敬禮，而作是言：「大德婆伽婆！我等為瞋使故，久於世間受不愛果。我等今者承佛神力，得自憶念此賢劫中宿命之事。我等於鳩留孫如來法中曾得出家，誦持八萬大乘法聚，復誦八萬聲聞法聚，發阿耨多羅三藐三菩提願。我等彼時於阿蘭若住法比丘所起瞋怒心，以是業障於彼命終生於地獄，久被燒煮失念無餘，於彼命終生此食他血肉惡羅剎中。正由我等昔出家時共作惡業，今受於此惡羅剎身，為飲食故斷無量億那由他百千眾生命。以是我等今於佛所悔諸惡業更不復作。如是至三，至到堅固修行律儀。惟願世尊，授於我等阿耨多羅三藐三菩提記。」</p>
<p>佛言：「諸仁者！我不見更有一法遠離菩提心，如於阿蘭若比丘所而起惡心者。諸仁者！於未來世，此賢劫最後如來名曰盧遮，彼佛當授汝等勝菩提記。」</p>
<p>彼萬羅剎王垂淚而言：「寧處地獄，不作人身於阿蘭若比丘所一念之頃而起惡心，以彼能斷一切善故，何況數數而起惡心！」</p>
<p>爾時，復有諸惡鬼神敬信三寶，住柔軟心觀後世畏，一切同音而作是言：「大德婆伽婆！我等從今休息諸惡，懺悔過去一切惡業。我等今當食花、食香、食果、食水、食風、食法、食喜，更不惱他，護持佛法受佛付囑為久住故，及受世尊聲聞弟子住阿蘭若者增上護持。」</p>
<p>佛言：「善哉，善哉！善丈夫！汝等應當如是善受我之付囑，我今復以汝等付囑賢劫一切菩薩一切聲聞。彼憐愍汝等，於其晝夜作善助道，與汝善分稱名勸請，以是汝等增長精氣大力威德及大功能親知眷屬。彼彼如是護持我法故，亦復善護阿蘭若住法比丘、若大乘小乘，如是如是精氣增長乃至眷屬。如是如是汝等作勝供養三世諸佛，以此善根能捨惡趣，得世間樂及涅槃樂。」</p>
</div>
<div class='div-pin'><a id='mulu143' />
<p class='h2'>大集經月藏分第十二諸天王護持品第九</p><p>爾時，世尊示世間故，問娑婆世界主大梵天王言：「此四天下是誰能作護持養育？」</p>
<p>時娑婆世界主大梵天王作如是言：「大德婆伽婆！兜率陀天王共無量百千兜率陀天子，護持養育北欝單越。他化自在天王共無量百千他化自在天子，護持養育東弗婆提。化樂天王共無量百千化樂天子，護持養育南閻浮提。須夜摩天王共無量百千須夜摩天子，護持養育西瞿陀尼。</p>
<p>「大德婆伽婆！毘沙門天王共無量百千諸夜叉眾，護持養育北欝單越。提頭賴吒天王共無量百千乾闥婆眾，護持養育東弗婆提。毘樓勒叉天王共無量百千鳩槃茶眾，護持養育南閻浮提。毘樓博叉天王共無量百千龍眾，護持養育西瞿陀尼。</p>
<p>「大德婆伽婆！天仙七宿、三曜、三天童女，護持養育北欝單越。彼天仙七宿者，虛、危、室、辟、奎、婁、胃。三曜者，鎮星、歲星、熒惑星。三天童女者，鳩槃、彌那、迷沙。大德婆伽婆！彼天仙七宿中，虛危室三宿是鎮星土境，鳩槃是辰。辟、奎二宿是歲星土境，彌那是辰。婁、胃二宿是熒惑土境，迷沙是辰。大德婆伽婆！如是天仙七宿、三曜、三天童女護持養育北欝單越。</p>
<p>「大德婆伽婆！天仙七宿、三曜、三天童女護持養育東弗婆提。彼天仙七宿者，昴、畢、觜、參、井、鬼、柳。三曜者，太白星、歲星、月。三天童女者，毘利沙、彌偷那、羯迦吒迦。大德婆伽婆！彼天仙七宿中，昴、畢二宿是太白土境，毘利沙是辰。觜、參、井三宿是歲星土境，彌偷那是辰。鬼、柳二宿是月土境，羯迦吒迦是辰。大德婆伽婆！如是天仙七宿、三曜、三天童女護持養育東弗婆提。</p>
<p>「大德婆伽婆！天仙七宿、三曜、三天童女護持養育南閻浮提。彼天仙七宿者，星、張、翼、軫、角、亢、氐。三曜者，日、辰星、太白星。三天童女者，[糸*枲]呵、迦若、兜羅。大德婆伽婆！彼天仙七宿中，星、張、翼是日土境，[糸*枲]呵是辰。軫、角二宿是辰星土境，迦若是辰。亢、氐二宿是太白土境，兜羅是辰。大德婆伽婆！如是天仙七宿、三曜、三天童女護持養育南閻浮提。</p>
<p>「大德婆伽婆！彼天仙七宿、三曜、三天童女護持養育西瞿陀尼。彼天仙七宿者，房、心、尾、箕、斗、牛、女。三曜者，熒惑星、歲星、鎮星。三天童女者，毘離支迦、檀㝹婆、摩伽羅。大德婆伽婆！彼天仙七宿中，房、心二宿是熒惑土境，毘利支迦是辰。尾、箕、斗三宿是歲星土境，檀㝹婆是辰。牛、女二宿是鎮星土境，摩伽羅是辰。大德婆伽婆！如是天仙七宿、三曜、三天童女護持養育西瞿陀尼。</p>
<p>「大德婆伽婆！此四天下南閻浮提最為殊勝。何以故？閻浮提人勇健聰慧梵行相應，佛婆伽婆於中出世，是故四大天王於此倍增護持養育。此閻浮提有十六大國：謂鴦伽摩伽陀國、傍伽摩伽陀國、阿槃多國、支提國，此四大國，毘沙門天王與夜叉眾圍遶護持養育。迦尸國、都薩羅國、婆蹉國、摩羅國，此四大國，提頭賴吒天王與乾闥婆眾圍遶護持養育。鳩羅婆國、毘時國、般遮羅國、疎那國，此四大國，毘樓勒叉天王與鳩槃茶眾圍遶護持養育。阿濕婆國、蘇摩國、<span class='corr'>蘇羅</span>吒國、甘滿闍國，此四大國，毘樓博叉天王與諸龍眾圍遶護持養育。</p>
<p>「大德婆伽婆！過去天仙護持養育此四天下故，皆亦如是分布安置。於後隨其國土、城邑、村落、塔寺、園林、樹下、塚間、山谷、曠野、河泉、陂濼乃至海中寶洲天祠，於彼卵生、胎生、濕生、化生諸龍、夜叉、羅剎、餓鬼、毘舍遮、富單那、迦吒富單那等，生於彼中還住彼處，無所繫屬不受他教。是故願佛於此閻浮提一切國土，彼諸鬼神分布安置為護持故，為護一切諸眾生故，我等於此說欲隨喜。」</p>
<p>佛言：「如是，大梵！如汝所說。」</p>
<p>爾時，世尊欲重明此義而說偈言：</p>

<div class="lg regular" style="margin-left:1em;"><div class='lg-row'>「示現世間故，　導師問梵王，</div>
<div class='lg-row'>於此四天下，　誰護持養育？</div>
<div class='lg-row'>如是天師梵，　諸天王為首，</div>
<div class='lg-row'>兜率他化天，　化樂須夜摩，</div>
<div class='lg-row'>能護持養育。　如此四天下，</div>
<div class='lg-row'>四王及眷屬，　亦復能護持。</div>
<div class='lg-row'>二十八宿等，　及以十二辰，</div>
<div class='lg-row'>十二天童女，　護持四天下。</div>
<div class='lg-row'>隨其所生處，　龍鬼羅剎等，</div>
<div class='lg-row'>不受他教者，　還於彼作護。</div>
<div class='lg-row'>天神等差別，　願佛令分布，</div>
<div class='lg-row'>憐愍眾生故，　熾然正法燈。」</div>
</div><p>爾時，佛告月藏菩薩摩訶薩言：「了知清淨士！此賢劫初人壽四萬歲時，鳩留孫佛出興於世。彼佛為無量阿僧祇億那由他百千眾生，迴生死輪轉正法輪，追迴惡道安置善道及解脫果。彼佛以此四大天下，付囑娑婆世界主大梵天王、他化自在天王、化樂天王、兜率陀天王、須夜摩天王等，護持故，養育故，憐愍眾生故，令三寶種不斷絕故，熾然故，地精氣眾生精氣正法精氣久住增長故，令諸眾生休息三惡道故，趣向三善道故，以四天下付囑大梵及諸天王。如是漸次劫盡，諸天人盡，一切善業白法盡滅，增長大惡諸煩惱溺。</p>
<p>「人壽三萬歲時，拘那含牟尼佛出興於世。彼佛以此四大天下，付囑娑婆世界主大梵天王、他化自在天王，乃至四大天王及諸眷屬，護持養育故，乃至令一切眾生休息三惡道趣向三善道故，以此四天下付囑大梵及諸天王。如是次第劫盡，諸天人盡，白法亦盡，增長大惡諸煩惱溺。</p>
<p>「人壽二萬歲時，迦葉如來出興於世。彼佛以此四大天下，付囑娑婆世界主大梵天王、他化自在天王、化樂天王、兜率陀天王、須夜摩天王、憍尸迦帝釋、四天王等及諸眷屬，護持養育故，乃至令一切眾生休息三惡道趣向三善道故。彼迦葉佛以此四天下，付囑大梵四天王等，及付諸天仙眾七曜十二天童女二十八宿等，護持故，養育故。</p>
<p>「了知清淨士！如是次第，至今劫濁、煩惱濁、眾生濁、大惡煩惱濁鬪諍惡世，時人壽百歲，一切白法盡，一切諸惡闇翳世間。譬如海水一味大鹹，大煩惱味遍滿於世，集會惡黨手執髑髏血塗其掌共相殺害。如是惡眾生中，我今出世菩提樹下初成正覺，受提胃波利諸商人食。為彼等故，以此閻浮提分布天、龍、乾闥婆、鳩槃茶、夜叉等，護持養育故，以是大集十方所有佛土一切無餘菩薩摩訶薩等悉來集此。乃至於此娑婆佛土，其處百億日月，百億四天下，百億四大海，百億鐵圍山、大鐵圍山，百億須彌山，百億四阿修羅城，百億四大天王，百億三十三天，乃至百億非想非非想處。如是略數娑婆佛土，我於是處而作佛事。乃至於娑婆佛土所有諸梵天王及諸眷屬、魔天王、他化自在天王、化樂天王、兜率陀天王、須夜摩天王、帝釋天王、四大天王、阿修羅王、龍王、夜叉王、羅剎王、乾闥婆王、緊那羅王、迦樓羅王、摩睺羅伽王、鳩槃茶王、餓鬼王、毘舍遮王、富單那王、迦吒富單那王等，悉將眷屬於此大集，為聞法故。乃至於此娑婆佛土，所有諸菩薩摩訶薩等，及諸聲聞一切無餘，悉來集此，為聞法故。我今為此所集大眾，顯示甚深佛法。復為護世間故，以此閻浮提所集鬼神，分布安置護持養育。」</p>
<p>爾時，世尊復問娑婆世界主大梵天王言：「過去諸佛，以此四大天下曾付囑誰令作護持養育？」</p>
<p>時娑婆世界主大梵天王言：「過去諸佛，以此四天曾付囑我及憍尸迦令作護持，而我有失不彰己名及帝釋名，但稱諸餘天王及宿曜辰護持養育。」</p>
<p>爾時，娑婆世界主大梵天王及憍尸迦帝釋，頂禮佛足，而作是言：「大德婆伽婆！大德修伽陀！我今謝過，我如小兒愚癡無智，於如來前不自稱名。大德婆伽婆！唯願容恕。大德修伽陀！唯願容恕。諸來大眾亦願容恕。我於境界言說教令得自在處護持養育，乃至令諸眾生趣善道故。我等曾於鳩留孫佛已受教勅，乃至令三寶種已作熾然。拘那含牟尼佛迦葉佛所，我受教勅亦如是，於三寶種已勤熾然，地精氣、眾生精氣、正法味醍醐精氣久住增長故，亦如我今於世尊所頂受教勅。於己境界言說教令得自在處，休息一切鬪諍飢饉，乃至令三寶種不斷絕故，三種精氣久住增長故，遮障惡行眾生、護養行法眾生故，休息眾生三惡道趣向三善道故，為令佛法得久住故，勤作護持。」</p>
<p>佛言：「善哉，善哉！妙丈夫！汝應如是。」</p>
<p>爾時，佛告百億大梵天王言：「所有行法住法順法厭捨惡者，今悉付囑汝等手中。汝等賢首！於百億四天下，各各境界言說教令得自在處，所有眾生，弊惡麁獷惱害於他、無有慈愍不觀後世畏，觸惱剎利心及婆羅門、毘舍、首陀心，乃至觸惱畜生心。如是作殺生因緣，乃至作邪見因緣，隨其所作非時風雨，乃至令地精氣、眾生精氣、正法精氣作損減因緣者，汝應遮止令住善法。</p>
<p>「若有眾生，欲得善者，欲得法者，欲度生死彼岸者，所有修行檀波羅蜜者，乃至修行般若波羅蜜者，所有行法住法眾生，及為行法營事者，彼諸眾生，汝等應當護持養育。若有眾生，受持讀誦為他演說種種解脫經論，汝等當與彼諸眾生念持方便得堅固力，入所聞不忘智信諸法相，令離生死修八聖道三昧根相應。若有眾生，於汝境界，住法奢摩他、毘婆舍那次第方便與諸三昧相應，勤求修習三種菩提者，汝等應當遮護攝受，勤作捨施勿令乏少。若有眾生，施其飲食、衣服、臥具病患因緣施湯藥者，汝等應當令彼施主五利增長。何等為五？一者、壽增長；二者、才增長；三者、樂增長；四者、善行增長；五者、慧增長。汝等長夜得利益安樂。以是因緣，汝等能滿六波羅蜜，不久得成一切種智。」</p>
<p>時娑婆世界主大梵天王為首，共百億諸梵天王，咸作是言：「如是，如是。大德婆伽婆！我等各各於己境界，弊惡麁獷惱害於他、無慈愍心不觀後世畏，乃至我當遮障，與彼施主增長五事。」</p>
<p>佛言：「善哉，善哉！汝應如是。」</p>
<p>爾時，復有一切菩薩摩訶薩、一切諸大聲聞、一切天龍，乃至一切人非人等讚言：「善哉，善哉！大雄猛士！汝等如是，法得久住，令諸眾生得離惡道速趣善道。」</p>
<p>爾時，世尊欲重明此義而說偈言：</p>

<div class="lg regular" style="margin-left:1em;"><div class='lg-row'>「我告月藏言：　入此賢劫初，</div>
<div class='lg-row'>鳩留佛付囑，　梵等四天下，</div>
<div class='lg-row'>遮障諸惡故，　熾然正法眼。</div>
<div class='lg-row'>捨離諸惡事，　護持行法者，</div>
<div class='lg-row'>不斷三寶種，　增長三精氣，</div>
<div class='lg-row'>休息諸惡趣，　令向諸善道。</div>
<div class='lg-row'>拘那含牟尼，　復囑大梵王，</div>
<div class='lg-row'>他化化樂天，　乃至四天王。</div>
<div class='lg-row'>次後迦葉佛，　復囑梵天王，</div>
<div class='lg-row'>化樂等四天，　帝釋護世王。</div>
<div class='lg-row'>過去諸天仙，　為諸世間故，</div>
<div class='lg-row'>安置諸宿曜，　令護持養育。</div>
<div class='lg-row'>至於濁惡世，　白法盡滅時，</div>
<div class='lg-row'>我獨覺無上，　安置護人民。</div>
<div class='lg-row'>今於大眾前，　數數惱亂我，</div>
<div class='lg-row'>應當捨說法，　置我令護持。</div>
<div class='lg-row'>十方諸菩薩，　一切悉來集，</div>
<div class='lg-row'>天王亦來此，　娑婆佛國土。</div>
<div class='lg-row'>我問大梵王，　誰昔護持者？</div>
<div class='lg-row'>帝釋大梵天，　指示餘天王。</div>
<div class='lg-row'>於時釋梵王，　謝過導師言：</div>
<div class='lg-row'>我等所王處，　遮障一切惡，</div>
<div class='lg-row'>熾然三寶種，　增長三精氣，</div>
<div class='lg-row'>遮障諸惡朋，　護持善朋黨。」</div>
</div></div>
<p class='juan'>大集經卷第五十一</p></div>
</div><!-- end of div[@id='body'] -->
</body></html>