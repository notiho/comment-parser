<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方等大集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu101' />大方等大集經卷第三十五</p><p class="byline">隋天竺三藏那連提耶舍譯</p>
<div class='div-pin'><a id='mulu102' /><a id='mulu103' />
<p class='h2'>日藏分陀羅尼品第二之一</p><p>爾時，世尊共頻婆娑羅王說是法時，東方過無量無邊恒河沙等諸佛國土，有佛世界名無盡德，佛號瞻波迦華色如來、應供、正遍知、明行足、善逝、世間解、無上士、調御丈夫、天人師、佛、世尊，於今現在，常說妙法教化眾生。彼有菩薩名日行藏，仰觀虛空見有無量無邊阿僧祇菩薩摩訶薩眾從東方來往趣西方，復見西方有大光明，是等菩薩尋光而去。爾時，日行藏菩薩見此事已，即從坐起頂禮佛足，恭敬合掌白佛言：「世尊！我見空中無量無邊恒河沙等諸菩薩眾，從東方來往向西方；復見西方有大光明。以何因緣有此大光，諸菩薩等尋光而去？」</p>
<p>爾時，瞻波迦花色佛告日行藏菩薩言：「善男子！西方過無量無邊恒河沙等諸佛世界，彼有世界名娑婆，具足五濁。其國有佛，名釋迦牟尼如來、應供、正遍知、明行足、善逝、世間解、無上士、調御丈夫、天人師、佛、世尊。於彼世界召集大眾，以方便力廣說三乘，論議法門教化眾生，為令法母久住故，為令三寶不斷絕故，為令法行常住故，為令魔王失勢力故，為建立法幢故，為令正法久住故，以是因緣諸菩薩等集彼世界。</p>
<p>「十方諸佛已於彼處說寶幢陀羅尼竟，各還本土。今釋迦牟尼佛復於彼界為諸菩薩摩訶薩大阿羅漢一切大眾，演說三乘、四無礙智、四梵天行及四攝法。娑婆世界地及虛空大眾充滿，咸皆渴仰樂聞佛說。何以故？彼佛如來所說妙法猶如甘露，一切聽者心無厭足；又以彼佛本願因緣，十方佛剎諸菩薩眾皆集其土。彼諸菩薩或有百劫修行者，乃至一生補處者，有於十八不共法中自能修習不由他悟者，有得自在無礙智慧方便具足者，是諸菩薩既集彼已一切皆坐，以自善根方便力故入於三昧，入三昧已身放光明。</p>
<p>「有菩薩光如一燈者，有如山上烽火者，有如一日十日百日千日光者，有如無量千萬日光明者，以彼菩薩力故，於大集所遍覆三千大千世界，為欲令彼娑婆世界福德莊嚴，四大滋味地轉增勝，眾生受用增益身力，得四念處得大精進，遠離慳貪能行布施，如淨佛剎諸眾生等。以是因緣諸菩薩眾各各端坐，以自善根力入諸三昧放大光明。</p>
<p>「復有十方諸佛剎中菩薩摩訶薩未來集者，從禪定起見大光明，亦欲往詣娑婆世界，見釋迦牟尼佛及大集眾，恭敬禮拜聽受妙法。欲聞日藏法行、壞龍境界焰品、一切眾生惡業盡陀羅尼故。諸菩薩等欲集彼處，以自善根力入種種三昧，汝今亦可從禪定起詣彼世界。</p>
<p>「善男子！彼佛世界諸眾生等，有種種惡多諸渴愛，為諸煩惱之所繫縛，猶如廁猪樂處不淨。諸女人等身體醜陋自謂端正，猶如醉人不自覺知，種種臭穢自言清淨，兩舌惡口遠離實語，常樂婬欲行非梵行，實大愚癡現智慧相。心大慳貪現能施相，心懷諂曲虛幻不實現質直相，於他善事心生妬忌，口言讚美心懷瞋嫉現慈忍相，常樂破壞現和合相，邪見偏多現正見相。彼土眾生有得禪定獲身通者，或有具足得五通者，或有久修四禪定者，如是智慧丈夫為諸女人之所惑亂，心隨染著為欲所使猶如僮僕，於一念頃退失是等諸妙功德，當墮惡道，以諸女人惡因緣故得如是罪。</p>
<p>「善男子！彼佛世界有如是等種種諸惡，汝今頗能往彼國不？我欲與欲。</p>
<p>「善男子！彼釋迦牟尼佛說日藏法行、壞龍境界焰品、盡一切眾生惡業陀羅尼，我今說欲，所謂四諦順忍陀羅尼，汝可持去。此陀羅尼有大勢力有大利益，能除一切欲貪色無色貪，能除我慢大慢增上慢，能除一切不淨資生，能除一切惡貪種種戲笑及諸歌舞無利益事，能盡一切我見、一切邊見、一切疑、一切戒取、一切常見、一切斷見、一切眾生見、一切障礙見、一切逋沙見、一切富伽羅見、一切作者見、一切受者見、一切色見、一切聲見、一切香味觸見、一切四大見、一切生見、一切滅見、一切法見。</p>
<p>「此四諦順忍，能如實知色陰乃至識陰，能知十二入十八界，知已能捨。此陀羅尼能照諸法，悉能現見諸涅槃道。何以故？彼界眾生甚大愚癡如生盲人。此四諦順忍一切法常住藏不可思議法門，能斷一切惡見，能得一切自在，能破魔王境界及魔伴黨，能破魔事及他境界，悉能降伏一切外道，能怖一切諸惡毒龍，能令一切諸天歡喜，能令善夜叉皆得安隱，能怖諸惡阿修羅迦樓羅，能令緊那羅心生歡喜，能令摩睺羅伽生大怖畏，能令剎利生大信心，能攝婆羅門令住佛法，能令毘舍生大信心，能令首陀羅生歡喜心，能斷一切婦人貪欲。令多聞人生大歡喜，令坐禪人心得安隱，能却一切種種惡事及諸鬪諍，能除飢饉及夭橫死，能除外賊惡風惡雨惡獸瀑水非時寒熱枯澁苦辛惡草等物，能令法母常住不斷，能建三寶。佛法欲滅生大怖畏能令不滅，怖畏眾生能施無畏，能生盡智覺無生智，能破一切無明闇障，能除一切生死苦擔。」</p>
<p>爾時，世尊即說呪曰：</p>
<p class="dharani">「[口*寫]絰咃<span class='note-inline'>(一)</span>　婆裔婆野波履婆隷<span class='note-inline'>(二)</span>　婆醯婆訶波履婆隷<span class='note-inline'>(三)</span>　必利洟<span class='note-inline'>(他地反)</span>仳必利洟<span class='note-inline'>(他地反)</span>鼻波履婆隷<span class='note-inline'>(四)</span>　阿捭阿跛波履婆隷<span class='note-inline'>(五)</span>　低誓低[禾*土]波履波隷<span class='note-inline'>(六)</span>　末隷末邏波履婆隸<span class='note-inline'>(七)</span>　却偈<span class='note-inline'>(其隸反)</span>却伽<span class='note-inline'>(其箇反)</span>波履婆隷<span class='note-inline'>(八)</span>　阿盧翅阿盧迦<span class='note-inline'>(其可反)</span>波履波隷<span class='note-inline'>(九)</span>　薩他迷<span class='note-inline'>(芒閉反)</span>薩他麼波履婆隷<span class='note-inline'>(十)</span>　曷羅誓曷羅<span class='note-inline'>(釐可反)</span>[禾*土]波履婆隷<span class='note-inline'>(十一)</span>　徙隷徙邏波履婆隷<span class='note-inline'>(十二)</span>　伽迷伽麼波履婆隷<span class='note-inline'>(十三)</span>　阿蒱婆阿蒱婆波履波隷<span class='note-inline'>(十四)</span>　羅麼羅羅麼<span class='note-inline'>(十五)</span>　羅謎<span class='note-inline'>(芒閉反)</span>羅麼<span class='note-inline'>(十六)</span>　曷羅剆<span class='note-inline'>(勒可反)</span>曷羅邏<span class='note-inline'>(十七)</span>　何囉羅何囉羅麼<span class='note-inline'>(十八)</span>　䏶踏[(口*皮)/女]<span class='note-inline'>(蒱麼反)</span>攘娜復䫂<span class='note-inline'>(登我反)</span><span class='note-inline'>(十九)</span>　伽邏彌復䫂<span class='note-inline'>(登我反)</span><span class='note-inline'>(二十)</span>　揭邏磨波履婆隷<span class='note-inline'>(二十一)</span>　斫蒭揭邏醯斫芻揭邏訶波履婆隷<span class='note-inline'>(二十二)</span>　輸嚧呾囉揭邏醯輸嚧呾囉揭邏訶波履婆隷<span class='note-inline'>(二十三)</span>　伽羅娜揭邏醯伽羅娜揭邏訶波履婆隷<span class='note-inline'>(二十四)</span>　什婆揭邏醯什婆揭邏訶波履婆隷<span class='note-inline'>(二十五)</span>　迦<span class='note-inline'>(居佉反)</span>耶揭邏醯迦耶揭邏訶波履婆隷<span class='note-inline'>(二十六)</span>　麼娜揭羅<span class='corr'>醯</span>麼那揭邏訶波履婆隷<span class='note-inline'>(二十七)</span>　馺跛曷利捨揭邏醯馺跛曷利捨揭邏訶波履婆隷<span class='note-inline'>(二十八)</span>　鞞䫂娜揭邏醯鞞䫂娜揭邏訶波履婆隷<span class='note-inline'>(二十九)</span>　怛履瑟那揭邏醯怛履瑟那揭邏訶波履婆隷<span class='note-inline'>(三十)</span>　憂波陀那揭邏醯憂波陀那揭邏訶波履婆隷<span class='note-inline'>(三十一)</span>　婆[(口*皮)/女]揭邏醯婆[(口*皮)/女]揭邏訶波履婆隷<span class='note-inline'>(三十二)</span>　闍帝揭邏醯闍帝揭邏訶波履婆隷<span class='note-inline'>(三十三)</span>　[禾*土]囉摩囉娜揭邏醯[禾*土]囉摩囉娜揭邏訶波履婆隷<span class='note-inline'>(三十四)</span>　獨佉珊多跛揭邏醯獨佉珊多跛揭邏訶波履婆隷<span class='note-inline'>(三十五)</span>　阿囉波邏蹹陛[禾*土]揭邏醯阿囉波囉蹹陛[禾*土]揭邏訶波履婆隷<span class='note-inline'>(三十六)</span>　阿跋䫂鞞婆䫂寫<span class='note-inline'>(三十七)</span>　阿跋囉摸跛麼娑卸<span class='note-inline'>(思夜反)</span>鞞也<span class='note-inline'>(三十八)</span>　毘尼跋阿利<span class='note-inline'>(三十九)</span>　彌也曷囉捨<span class='note-inline'>(四十)</span>　薩鞞伽羯帝莎波訶<span class='note-inline'>(四十一)</span></p>
<p>「善男子！此日藏法行、壞龍境界焰品、盡一切眾生惡業陀羅尼欲四諦順忍，汝可持往娑婆世界，問訊釋迦牟尼佛，作如是言：『東方過無量恒河沙佛剎，彼有世界名無盡德，佛號瞻波迦華色多陀阿伽度、阿羅訶、三藐三佛陀，今現在說法。彼佛如來令我送欲并問訊釋迦牟尼佛，少病、少惱、氣力安樂，及諸弟子悉安隱不？聞佛說法如教行不？』</p>
<p>「彼釋迦牟尼佛已能破壞一切魔王境界、一切龍王境界，獨超眾聖轉妙法輪。但彼五濁諸惡眾生障礙未盡，為是等故，我今說此日藏法行、壞龍境界焰品、一切眾生惡業盡陀羅尼欲，此四諦順忍陀羅尼有大威德，若有人能受持讀誦，得大勢力。」</p>
<p>爾時，日行藏菩薩摩訶薩作如是言：「我已受持此陀羅尼得大勢力，能向彼國具足<span class='corr'>宣</span>說，但彼世界有諸惡事我甚怖畏。何以故？我向親聞佛口所說。彼土眾生多諸貪欲如生盲人，諸女人等多諸姦諂誑惑於人，實不端正自言端正，實大愚痴現智慧相，能令眾生迷沒貪著，乃至久修禪定得五神通，諸智慧人於一念頃，為諸女人之所惑亂，退失是等神通智慧一切善根，墮大地獄。彼諸眾生有如是事故我怖畏。」</p>
<p>時瞻波迦花色佛聞此語已，告日行藏菩薩言：「善男子！汝今不為自身得力自身安樂，當為利益一切眾生故往彼宣說。」</p>
<p>爾時，瞻波迦花色佛告日行藏菩薩言：「善男子！彼娑婆世界釋迦牟尼佛大集眾中，有一優婆塞名毘摩羅詰，是汝身不？」時日行藏菩薩默然不答。</p>
<p>爾時，世尊復更問言：「善男子！何故默然？」</p>
<p>如是三問，然後乃答，作如是言：「如是，如是。我於彼剎為欲教化諸眾生，故名毘摩羅詰；彼諸眾生皆謂：我是優婆塞毘摩羅詰。世尊！我於無量阿僧祇諸佛剎中，為化眾生作種種身，或於餘剎作梵王身，或作帝釋，或作炎摩、兜率、化樂、他化自在天王等身。復於餘剎，或作龍王、阿修羅王、迦樓羅王、緊那羅王、摩睺羅王如是等身。復於餘剎，或作聲聞辟支佛身，或作人王、剎利等身、婆羅門身、長者身、女人身、童男身、童女身。復於餘剎，或作畜生身、餓鬼身、地獄身。</p>
<p>「世尊！於此剎中有八十百千諸菩薩等，同<span class='corr'>修</span>禪定行住坐臥未曾捨離，是等菩薩見我欲往娑婆世界皆樂隨從，欲見釋迦牟尼佛及大集眾，禮拜供養并欲聽法。而諸菩薩有初行者其心未定，而彼世界多諸惡事，是等菩薩或生貪染，恐於彼處近惡知識心生顛倒，我甚怖畏。」</p>
<p>爾時，瞻波迦華色佛告日行藏菩薩言：「善男子！勿怖勿畏，今為汝等一切菩薩說離受不共行，法無相處行，調伏地行，解脫之行，到有海岸行，三寶性久住不盡行，大慈大悲行，一切智解脫行，壞四種魔降外道行，盡智無生智行，盡一切作業一切壽命陰行。</p>
<p>「善男子！今為汝說日眼蓮華陀羅尼，此陀羅尼能令眾生厭離生死三有牢獄，得無相三昧解脫門蘇息處，得無相三摩跋提，捨最後一念身智而入涅槃。</p>
<p>「善男子！若有人能一心聽受此日眼蓮華陀羅尼，是人所有一切貪欲及諸煩惱皆悉微薄，捨身之後七返生天得宿命智，不為欲染而得聖道，一切諸天皆樂供養，天上壽盡復得七返生於人中，雖處欲界不為欲染，即於人中得成聖果，常為一切禮拜供養。</p>
<p>「善男子！若有得聞此陀羅尼，乃至七遍一心善聽者，此人命終七返生天，獲得五通為諸天師，一切諸天皆悉禮拜恭敬供養，天上壽盡七返生人，得五神通為人中聖師，一切天、龍、夜叉、乾闥婆、阿修羅等皆悉供養。</p>
<p>「善男子！若有人能於天眾中，七遍宣說此蓮華陀羅尼，一切諸天及天女等能一心聽，皆離五欲樂修禪定。若有人能於國王所，或剎利、婆羅門、毘舍、首陀等眾中，七遍宣說此陀羅尼，如是等眾能善聽者即得出家。若有女人得聞此呪一心善聽，七日七夜不念餘事專心誦持，捨此身已得轉女身，隨所生處能薄貪等一切煩惱，於阿耨多羅三藐三菩提無有退轉，乃至得證大般涅槃，終不更受女人之身，除化眾生自願受身。</p>
<p>「善男子！若有誦此蓮華陀羅尼七遍，呪諸藥草用塗鼓貝，若打、若吹，隨其音聲所至之處，一切呪咀、一切厭蠱、一切毒藥、一切符書、一切諂縛婬欲煩惱不能為害。</p>
<p>「善男子！我今說此大力日眼蓮華陀羅尼。」即說呪曰：</p>
<p class="dharani">「多絰他<span class='note-inline'>(一)</span>　徙陀麼帝<span class='note-inline'>(二)</span>　毘盧迦<span class='note-inline'>(基我反)</span>麼帝<span class='note-inline'>(三)</span>　㖶隸<span class='note-inline'>(四)</span>　羈<span class='note-inline'>(居離反)</span>䫂<span class='note-inline'>(丁可反)</span>矣利師<span class='note-inline'>(五)</span>　漚制<span class='note-inline'>(六)</span>　蘇樓漚制<span class='note-inline'>(七)</span>　佛地<span class='note-inline'>(徒紙反)</span>毘佛地<span class='note-inline'>(徒紙反)</span><span class='note-inline'>(八)</span>　摩訶佛地<span class='note-inline'>(九)</span>　欝奴摩提<span class='note-inline'>(十)</span>　欝奴摩爹<span class='note-inline'>(徒娜反)</span><span class='note-inline'>(十一)</span>　鉢剆底篩<span class='note-inline'>(踈皆反)</span>達膩<span class='note-inline'>(十二)</span>　阿羅伽摩蘆婆<span class='note-inline'>(十三)</span>　阿囉伽度蘆婆<span class='note-inline'>(十四)</span>　鉢剆底篩達膩<span class='note-inline'>(十五)</span>　頻豆頻豆麼底<span class='note-inline'>(十六)</span>　質吒質吒鉢剆底篩達膩<span class='note-inline'>(十七)</span>　頞勒羈<span class='note-inline'>(居離反)</span><span class='note-inline'>(十八)</span>　旃陀羅提<span class='note-inline'>(十九)</span>　呵呵<span class='note-inline'>(虎我反)</span>質<span class='corr'>挃</span><span class='note-inline'>(竹几反)</span><span class='note-inline'>(二十)</span>　訶䫂膩弭<span class='note-inline'>(二十一)</span>　訶䫂迦<span class='note-inline'>(基我反)</span>麼鞞祇<span class='note-inline'>(基犁反)</span><span class='note-inline'>(二十二)</span>　訶䫂富娜曷囉婆[(口*皮)/女]<span class='note-inline'>(二十三)</span>　曷囉栘<span class='note-inline'>(社奚反)</span><span class='note-inline'>(二十四)</span>　訶䫂斫三芻<span class='note-inline'>(二十五)</span>　摩帝<span class='note-inline'>(二十六)</span>　訶䫂毘麼䫂佛地<span class='note-inline'>(徒紙反)</span><span class='note-inline'>(二十七)</span>　訶䫂夜奇離<span class='note-inline'>(二十八)</span>　訶䫂毘三麼揭離<span class='note-inline'>(二十九)</span>　訶䫂三姥爹囉社裨<span class='note-inline'>(三十)</span>　訶䫂鞞麼䫂曷囉誓<span class='note-inline'>(三十一)</span>　訶䫂咥<span class='note-inline'>(呼旨反)</span>㖑<span class='note-inline'>(呼計反)</span><span class='note-inline'>(三十二)</span>　訶䫂者者帝<span class='note-inline'>(嘲隸反)</span><span class='note-inline'>(三十三)</span>　訶䫂達麼曷囉誓<span class='note-inline'>(三十四)</span>　訶䫂蒱呼曷囉誓<span class='note-inline'>(三十五)</span>　訶䫂跛社麼帝<span class='note-inline'>(三十六)</span>　訶䫂嚧伽曷囉捨彌<span class='note-inline'>(三十七)</span>　訶䫂達麼<span class='corr'>徙</span>蜜帝<span class='note-inline'>(三十八)</span>　訶䫂薩婆優波陀娜<span class='note-inline'>(三十九)</span>　若<span class='note-inline'>(如者反)</span>茹若<span class='note-inline'>(如者反)</span><span class='note-inline'>(四十)</span>　毘社樹竪<span class='note-inline'>(四十一)</span>　毘者社若若<span class='note-inline'>(如者反)</span><span class='note-inline'>(四十二)</span>　娑羅末伽<span class='note-inline'>(其我反)</span>若若<span class='note-inline'>(如者反)</span><span class='note-inline'>(四十三)</span>　㖶沙案䫂<span class='note-inline'>(四十四)</span>　娑囉伽<span class='note-inline'>(其我反)</span><span class='note-inline'>(四十五)</span>　獨敧莎波訶<span class='note-inline'>(四十六)</span></p>
<p>「善男子！此日眼蓮華陀羅尼能乾一切欲河，能出一切苦海到於彼岸，汝當至心持此陀羅尼往彼世界，如從我聞至彼說之。何以故？彼佛世界有百千萬種種魔事呪藥蠱道，能<span class='corr'>壞</span>眾生所有善法。汝等若誦此陀羅尼，一切魔王內外眷屬所作種種無量惡事，及上妙五欲不能侵惱，何況餘人鄙陋穢欲而能為害！」</p>
<p>爾時，日行藏菩薩與無量千萬億那由他諸菩薩等，及無量百千那由他諸天，及人，白佛言：「世尊！如來功德智慧辯才不可思議，大不可思議，最大不可思議。我等昔來未曾得聞如是壞欲大陀羅尼。」說此語時眾中八萬四千天女，至心聽受生大信心恭敬供養，即轉女身得男子身，於阿耨多羅三藐三菩提得不退轉。</p>
<p>爾時，瞻波迦華色佛捉瞻波迦花鬘，告日行藏菩薩摩訶薩言：「善男子！持此華鬘并日眼陀羅尼、四諦順忍陀羅尼，往彼世界供養釋迦牟尼佛。此陀羅尼有大勢力猶如電光，速能破壞一切欲事，能大利益能盡一切欲貪，乃至能除一切苦擔，汝可持去問訊釋迦牟尼佛。」時日行藏菩薩於彼佛所，默然受之。</p>
<p>爾時，眾中八萬菩薩俱白佛言：「世尊！我等皆往彼娑婆世界，見釋迦牟尼佛及大集眾，禮拜供養聽受妙法。」</p>
<p>佛言：「善男子！隨汝意去，咸可一心作梵天像，形色長短威儀服飾，往彼世界。」</p>
<p>爾時，日行藏菩薩及無量百千那由他諸菩薩等，皆作大梵天像，形色長短威儀服飾等無有異。作此化已，頂禮佛足，右遶三匝遶已復禮。禮已，於彼界沒，如一念頃即至娑婆世界。初入娑婆世界，即以瞻波迦華散釋迦牟尼佛積至于膝，如是漸行往詣佛所。到佛所已，頂禮佛足却一面立。當爾之時，釋迦如來猶為頻婆娑羅王宣說法行。</p>
<p>爾時，南方去此娑婆世界，譬如有城方一由旬沙滿其中。復有一人具大神力，擔負而行，盡一世界乃下一沙。過是數已有佛世界，名袈裟幢，具足五濁，佛號山帝釋王如來、應供、正遍知、明行足、善逝、世間解、無上士、調御丈夫、天人師、佛、世尊，今現在說法。於彼眾中有菩薩摩訶薩名曰香象，仰觀虛空見無量無邊阿僧祇菩薩摩訶薩眾從南方來往詣北方；又見北方有大光明。見此事已，問山帝釋王佛言：「以何因緣諸菩薩等從南方來往詣北方？」</p>
<p>爾時，山帝釋王佛告香象菩薩言：「善男子！北方過一由旬城沙滿其中，從是北行，一沙為一世界。過是數已，有佛剎土名曰娑婆，具足五濁，有佛號釋迦牟尼，於今現在為無量大眾，以方便力廣說三乘論議法門，為教化眾生故，為令法母常住故，三寶性不斷絕故，增長法行故，壞魔境界故，建立法幢故。十方諸佛已於彼剎說寶幢陀羅尼竟，各還本土，今釋迦牟尼佛復為諸菩薩摩訶薩、大聲聞眾宣說妙法，娑婆世界地及虛空，大眾充滿間無空處樂聞佛說。何以故？彼佛如來所說法要，言辭美妙猶如甘露，一切聽者心無疲厭。</p>
<p>「善男子！汝能往彼娑婆世界聽受法不？我今亦欲與彼佛欲，并說隨順空忍陀羅尼。此陀羅尼有大勢力能大利益，能盡一切欲貪、一切色貪、一切無色貪，能盡一切我慢大慢增上慢，能生盡智能覺無生智，能裂一切無明闇障，能捨一切苦擔。」</p>
<p>爾時，世尊而說呪曰：</p>
<p class="dharani">「哆絰他<span class='note-inline'>(一)</span>　頭摩帝頭摩帝<span class='note-inline'>(二)</span>　惡踦<span class='note-inline'>(軀宜反)</span>頭摩帝<span class='note-inline'>(三)</span>　鉢囉娑婆頭摩帝<span class='note-inline'>(四)</span>　薩婆迦頭摩帝<span class='note-inline'>(五)</span>　阿鞞却伽<span class='note-inline'>(其我反)</span><span class='note-inline'>(六)</span>　培鞞娜却伽<span class='note-inline'>(七)</span>　碎<span class='note-inline'>(蘇骨反)</span>朱却伽<span class='note-inline'>(八)</span>　阿[(口*皮)/女]摸訶却伽<span class='note-inline'>(九)</span>　阿娜涅也却伽<span class='note-inline'>(十)</span>　毘耶佛履帝却伽<span class='note-inline'>(十一)</span>　僧迃嘍者却伽<span class='note-inline'>(十二)</span>　阿泥麼却佉<span class='note-inline'>(十三)</span>　盧者那却伽<span class='note-inline'>(十四)</span>　尸棄却伽<span class='note-inline'>(十五)</span>　毘底<span class='note-inline'>(都履反)</span>寐囉却伽<span class='note-inline'>(十六)</span>　郁芻麼却伽<span class='note-inline'>(十七)</span>　塢囉却伽<span class='note-inline'>(十八)</span>　惡攲却伽<span class='note-inline'>(十九)</span>　耶婆麼那却伽<span class='note-inline'>(二十)</span>　尤嘍跛却伽<span class='note-inline'>(二十一)</span>　耶婆毘娘那却伽<span class='note-inline'>(二十二)</span>　斫芻陀妬却伽<span class='note-inline'>(二十三)</span>　耶婆麼娜毘娘那陀妬却伽<span class='note-inline'>(二十四)</span>　必利洟陛<span class='note-inline'>(蒱比反)</span>陀妬却伽<span class='note-inline'>(二十五)</span>　耶婆毘娘娜陀妬却伽<span class='note-inline'>(二十六)</span>　靼埵<span class='note-inline'>(都和反)</span>履悉蜜駐跛薩他娜却伽<span class='note-inline'>(二十七)</span>　耶婆阿虱吒達奢阿鞞尼迦佛陀達摩却伽<span class='note-inline'>(二十八)</span>　獨佉却伽<span class='note-inline'>(二十九)</span>　耶婆磨勒伽却伽<span class='note-inline'>(三十)</span>　毘婆哪毘踦[(口*皮)/女]<span class='note-inline'>(三十一)</span>　阿那娜娜<span class='note-inline'>(三十二)</span>　阿陛<span class='note-inline'>(蒱比反)</span>娜娜<span class='note-inline'>(三十三)</span>　三姥陀剆娜娜<span class='note-inline'>(三十四)</span>　薩婆迦囉娜娜囉<span class='note-inline'>(三十五)</span>　薩婆僧薩他娜毘瞿跛娜娜<span class='note-inline'>(三十六)</span>　阿緊<span class='note-inline'>(吉因反)</span>若<span class='note-inline'>(女我反)</span>柘娜娜<span class='note-inline'>(三十七)</span>　叉<span class='note-inline'>(初詐反)</span>婆叉<span class='note-inline'>(初詐反)</span>[(口*皮)/女]<span class='note-inline'>(三十八)</span>　伊犁伊儸<span class='note-inline'>(三十九)</span>　伊犁伊羅<span class='note-inline'>(四十)</span>　寐利莎波訶<span class='note-inline'>(四十一)</span></p>
<p>「善男子！是名順空陀羅尼，汝可持往娑婆世界教化眾生，問訊釋迦牟尼佛。」</p>
<p>爾時，香象菩薩作如是言：「我已受持此陀羅尼，得大勢力得大利益，今欲往彼唯有一事心生怖畏。何以故？我親從佛聞彼土眾生多諸惡貪，乃至女人諂詐弊惡，令久修禪得五神通智慧之人於一念頃退失神通及諸功德，墮大地獄，故我今生怖。」</p>
<p>爾時，山帝釋王佛告香象菩薩言：「善男子！譬如雪山以十三因緣，令虛空中有清涼風，以冷風故熱惱皆除，一切河水悉皆清涼。</p>
<p>「善男子！如是久學無生忍智慧菩薩，以十三因緣防護身心，不生煩惱六根無熱，不為無明河之所漂流，智慧之人能為愚人說無眾生等法，令離癡縛除五陰重擔。</p>
<p>「善男子！汝以十三種因緣，久學無生忍，何故而言我今怖畏？汝於餘界或作梵天身教化眾生，復於餘剎或作摩醯首羅身教化眾生，復於餘剎或作帝釋身教化眾生，復於餘剎或作那羅延身教化眾生，復於餘剎或作天身教化眾生，復於餘剎作夜叉身教化眾生，復於餘剎或作龍王身教化眾生，復於餘剎或作阿修羅王身教化眾生，復於餘剎或作轉輪聖王身教化眾生，復於餘剎或作大醫王身教化眾生，復於餘剎或作剎利身教化眾生，復於餘剎或作婆羅門身教化眾生，復於餘剎或現聲聞身教化眾生，復於餘剎作大臣身教化眾生，復於餘剎作辟支佛身教化眾生。如是無量剎中以種種色身，現化眾生而作佛事，云何方言：『我今怖畏？』</p>
<p>「善男子！勿生怖畏，今為汝說無盡根大受記持心法行，一切智智壞四魔行，三寶久住行，壞一切毒龍境界行，盡一切眾生惡業行，大慈教化眾生行，大悲淳至入三惡道救拔眾生行，於一切眾生作歡喜心行，斷一切眾生惡見惡愛惡願惡乘行，解脫一切眾生地獄行，斷一切女身得丈夫身行，說一切法陰無有盡行，斷一切眾生慳嫉行，得一切三昧神通無盡行，攝一切眾生安置菩提道行，捨聲聞辟支佛乘行，乃至說得無上最勝涅槃行。</p>
<p>「善男子！若有眾生聞此無盡根授記法行生信樂者，彼人所有無量生死，恒沙業障、眾生障、法障、煩惱障，能障一切善根，未受未盡未吐者，如是等業皆悉滅盡，不受罪報、不生惡處。唯除三事。何者為三？一、五無間；二、謗正法；三、謗聖人；此三種罪必定受報。</p>
<p>「善男子！若有眾生乃至一念聞此無盡根受記陀羅尼，能至心聽信受憶念生尊重者，彼人所有恒沙罪業不受果報，常樂修行一切善根。若行檀波羅蜜時，十方諸佛、一切菩薩辟支佛大阿羅漢，皆以神力加護。是人得聖加故多饒財寶，以用布施不可窮盡，乃至能捨頭目髓腦，遠離嫉妬得平等心，於一切田心無優劣，亦復不見我能行施、彼為受者。</p>
<p>「作是施時，一切天、龍、鬼神、阿修羅、夜叉、乾闥婆等不能為障。唯除三種，所謂五逆、誹謗正法、毀呰聖人。此三種罪，一切聖人神力不加，故有障礙。若行尸波羅蜜時，常勤精進住忍辱中，得歡喜心得隨順心，憐愍眾生猶如一子亦如己身。常為一切聖人之所讚歎，常為諸天、釋梵、四王龍神、夜叉、人、非人等，剎利、婆羅門、毘舍、首陀，禮拜供養，得聖力加，心不自高亦不毀他，亦復不樂多積衣食，趣得支身心無憂惱，於一日夜六時自省，臥覺安隱無多惱患衣食豐饒。於一切眾生慈悲不捨，隨心所念皆悉不空，臨命終時得見諸佛，一切諸佛皆讚歎言：『善哉，善哉！大丈夫！善能持戒清淨不破，善來將汝往詣清淨佛剎，令汝得住十地位中。』彼人見佛得清淨心、得歡喜心，心歡喜故，捨身則得往生淨國速得十地，不久即得阿耨多羅三藐三菩提，乃至一念聞此無盡根受記陀羅尼得如是利。</p>
<p>「是菩薩若學行羼提波羅蜜時，一切聖人神通力加令得法忍，不見眾生、不見彼不見此。若有人來截其手足割其耳鼻，乃至不起一念瞋心。離瞋心已，一切天王、一切人王，禮拜供養，乃至速得阿耨多羅三藐三菩提。</p>
<p>「是菩薩若學行毘梨耶波羅蜜時，得無患身成就大力，壯健智慧精進勇猛，能行四攝——布施、愛語、利益、同事——教化眾生。具四攝已，一切天王、龍王、夜叉王、阿修羅王、迦樓羅王、緊那羅王、摩睺羅伽王、人王，合掌燒香恭敬禮拜，是人名聞流布，常為一切人天之所愛念，樂欲見之常欲擁護，乃至速得阿耨多羅三藐三菩提。</p>
<p>「是菩薩若學禪波羅蜜時，聖人加故，得四禪四空三摩跋提，乃至千萬三摩提門、陀羅尼門忍門。常為一切諸佛所念，常為一切天王人王，擁護愛念恭敬<span class='corr'>禮拜</span>，乃至速得阿耨多羅三藐三菩提。</p>
<p>「彼菩薩若學般若波羅蜜時，常為諸佛菩薩阿羅漢辟支佛之所擁護，心得安隱遠離憒閙，得勝法念心心數成就，得聖人智慧根具足。入一切法中，所作已辦度疑網河，於一切法不生疑礙，一切天人阿修羅所不能壞，常為天人八部供養恭敬愛念守護，聞名見形皆生歡喜樂欲親近，若自供養若教人供養。此人臨終見十方佛，一切諸佛皆悉授手，讚言：『善哉，善哉！大丈夫！善來。將汝往向我清淨佛剎，令汝得住十地位中。』是人聞已得歡喜心，心歡喜故命終即得生佛淨土，生已速得住於十地，不久即證阿耨多羅三藐三菩提。</p>
<p>「善男子！此無盡根大授記陀羅尼，有如是大力如是大利益，汝當受行，往彼世界不應怖畏。</p>
<p>「善男子！釋迦牟尼佛本所誓願，若有眾生造作五逆、謗方等經、毀呰聖人、犯波羅夷，如是之人清淨佛剎所不容者，皆生我國我當教化。以是因緣諸惡眾生悉集其國。</p>
<p>「善男子！若彼世界諸惡眾生，聞此無盡根大授記陀羅尼，能於七年常行慈心、不動心、憐愍心、平等心，遠離兩舌，不惡口、不妄語、不綺語，如是晝夜常念諸佛，當淨洗浴晝三夜三，整衣服右膝著地，合十指掌對十方佛前，念無盡根大授記陀羅尼，一心誦者彼人經七年已，所有諸難極重罪業皆滅無餘。若有女人欲求自在，能於七月晝三夜三，如前念此無盡根大受記陀羅尼，一心誦者如是女人隨所生處得大自在，於流轉中更不復受女人之身，乃至得阿耨多羅三藐三菩提，唯除自願。若有女人求好夫主，求好種姓，求大自在求不用男女，或願多有男女者，應當澡浴清淨著淨潔衣，獨處閑靜晝三夜三，右膝著地合掌向佛，一心誦念此無盡根大授記陀羅尼者，隨心願樂皆得稱意，所求男女多少皆得，端正聰明無有疑難。</p>
<p>「善男子！此無盡根大授記陀羅尼，如是大力如是大利益，汝從生死已來未曾得聞。」</p>
<p>爾時，世尊即說呪曰：</p>
<p class="dharani">「哆姪他<span class='note-inline'>(一)</span>　捨囉娜毘夜也<span class='note-inline'>(二)</span>　式叉毘夜也<span class='note-inline'>(三)</span>　徙寐履帝毘夜也<span class='note-inline'>(四)</span>　鉢囉河娜<span class='note-inline'>(奴<span class='corr'>下</span>反)</span>毘夜也<span class='note-inline'>(五)</span>　矣履地毘夜也<span class='note-inline'>(六)</span>　因地利夜毘夜也<span class='note-inline'>(七)</span>　[(口*皮)/女]剆毘夜也<span class='note-inline'>(八)</span>　蒱滕伽毘夜也<span class='note-inline'>(九)</span>　三摩地毘夜也<span class='note-inline'>(十)</span>　陀羅尼毘夜也<span class='note-inline'>(十一)</span>　羼帝<span class='note-inline'>(都利反)</span>毘夜也<span class='note-inline'>(十二)</span>　毘梨耶毘夜也<span class='note-inline'>(十三)</span>　闍娜毘夜也<span class='note-inline'>(十四)</span>　鉢邏若<span class='note-inline'>(女我反)</span>阿霤<span class='note-inline'>(驢㖃反)</span>必也毘夜也<span class='note-inline'>(十五)</span>　阿紉<span class='note-inline'>(奴隣反)</span>社毘夜也<span class='note-inline'>(十六)</span>　摩伽毘摩也<span class='note-inline'>(十七)</span>　遏鼻娘毘夜也<span class='note-inline'>(十八)</span>　鉢囉帝<span class='note-inline'>(都利反)</span>三陛<span class='note-inline'>(蒲履反)</span>爹毘夜也<span class='note-inline'>(十九)</span>　步寐<span class='note-inline'>(莫履反)</span>毘夜也<span class='note-inline'>(二十)</span>　坒<span class='note-inline'>(父一反)</span>絰㖿<span class='note-inline'>(余歌反)</span>毘夜也<span class='note-inline'>(二十一)</span>　摩訶梅怛利毘夜也<span class='note-inline'>(二十二)</span>　摩訶迦霤<span class='note-inline'>(驢㖃反)</span>那毘夜也<span class='note-inline'>(二十三)</span>　摩訶牟帝多毘夜也<span class='note-inline'>(二十四)</span>　摩呼卑叉毘夜也<span class='note-inline'>(二十五)</span>　必利洟鼻毘夜也<span class='note-inline'>(二十六)</span>　薩埵毘夜也<span class='note-inline'>(二十七)</span>　達摩毘夜也<span class='note-inline'>(二十八)</span>　答摸毘夜也<span class='note-inline'>(二十九)</span>　阿盧迦毘夜也<span class='note-inline'>(三十)</span>　鉢囉帝<span class='note-inline'>(都利反)</span>婆娜毘夜也<span class='note-inline'>(三十一)</span>　鉢囉帝<span class='note-inline'>(都利反)</span>輸盧得迦毘夜也<span class='note-inline'>(三十二)</span>　伽伽那毘夜也<span class='note-inline'>(三十三)</span>　摩霤䫂毘夜也<span class='note-inline'>(三十四)</span>　鉢囉帝<span class='note-inline'>(都利反)</span>多三姥波爹毘夜也<span class='note-inline'>(三十五)</span>　輸娜<span class='note-inline'>(奴下反)</span>多毘夜也<span class='note-inline'>(三十六)</span>　阿尼蜜多毘夜也<span class='note-inline'>(三十七)</span>　揜<span class='note-inline'>(烏合反)</span>鉢囉尼系毘夜也<span class='note-inline'>(三十八)</span>　侯嘍䫂毘夜也<span class='note-inline'>(三十九)</span>　瞿沙毘夜也<span class='note-inline'>(四十)</span>　緊<span class='note-inline'>(吉因反)</span>柘那毘夜也<span class='note-inline'>(四十一)</span>　阿鼻三摩夜毘夜也<span class='note-inline'>(四十二)</span>　阿怒娜<span class='note-inline'>(四十三)</span>　阿怒娜<span class='note-inline'>(四十四)</span>　揜[(口*皮)/女]呵者者<span class='note-inline'>(四十五)</span>　者遮囉<span class='note-inline'>(四十六)</span>　者遮囉毘姥<span class='note-inline'>(四十七)</span>　柘陛<span class='note-inline'>(蒱履反)</span>斫芻者遮囉毘姥<span class='note-inline'>(四十八)</span>　毘夜也毘姥<span class='note-inline'>(四十九)</span>　察夜毘姥<span class='note-inline'>(五十)</span>　阿麼毘夜也毘姥<span class='note-inline'>(五十一)</span>　阿三姥陀遮囉毘姥<span class='note-inline'>(五十二)</span>　摀眵陀毘姥<span class='note-inline'>(五十三)</span>　阿迦舍毘姥<span class='note-inline'>(五十四)</span>　驃鉢舍麼毘姥<span class='note-inline'>(五十五)</span>　阿那婆娑毘姥<span class='note-inline'>(五十六)</span>　呵呵呵毘姥<span class='note-inline'>(五十七)</span>　阿囉波囉毘姥<span class='note-inline'>(五十八)</span>　優波舍麼毘姥<span class='note-inline'>(五十九)</span>　薩利羅毘姥<span class='note-inline'>(六十)</span>　莎波呵<span class='note-inline'>(六十一)</span></p>
<p>「善男子！此無盡根大授記陀羅尼，有大威德有大勢力，能大利益一切眾生，攝護眾生憐愍眾生，洗除眾生令得寂滅。</p>
<p>「善男子！持此陀羅尼往詣娑婆世界，如我所言問訊釋迦牟尼佛。」</p>
<p>爾時，山帝釋王佛說此陀羅尼已，一切大眾皆大歡喜，讚言：「不可思議，大不可思議！得見離障第一智慧，說此大授記陀羅尼，一切眾生所有小罪、中罪、大罪、最大罪，輕重業障牢固難捨，能與善根作障礙者，此陀羅尼速能除盡得無漏道。」</p>
<p>爾時，香象菩薩生大歡喜，而說偈言：</p>

<div class="lg regular" style="margin-left:1em;"><div class='lg-row'>「此無盡根陀羅尼，　最勝第一無過者，</div>
<div class='lg-row'>能盡眾生諸惡業，　亦斷一切罪駃河。</div>
<div class='lg-row'>生死流轉自所作，　悉能遠離無有餘，</div>
<div class='lg-row'>以福德力因緣故，　於一切苦得解脫。</div>
<div class='lg-row'>能竭生死三有海，　速生清淨有佛國，</div>
<div class='lg-row'>於流轉中大怖畏，　現見無量大障礙。</div>
<div class='lg-row'>悉能傾動諸煩惱，　疾證無上勝菩提，</div>
<div class='lg-row'>一切眾生不能壞。　若有聞此陀羅尼，</div>
<div class='lg-row'>速能受持常憶念，　具足如是諸功德。」</div>
</div><p>爾時，香象菩薩白山帝釋王佛言：「我已持此無盡根授記陀羅尼竟，今欲往彼娑婆世界。」</p>
<p>是時，眾中有無量阿僧祇菩薩摩訶薩，從無垢三昧起，異口同音白佛言：「世尊！我等今者渴仰欲見釋迦牟尼佛，及大集眾禮拜供養。我從昔來，未曾得聞日藏法門，惟願聽我往彼世界。」</p>
<p>爾時，世尊告諸菩薩言：「善男子！隨汝意去，咸可一心作帝釋像，身色形貌長短威儀勢力自在，往彼世界。」</p>
<p>爾時，香象菩薩及無量阿僧祇菩薩，咸共一心悉皆化作帝釋王身，形貌色像長短威儀勢力自在皆無有異。作此化已，三禮山帝釋王佛，右遶三匝遶已從彼界沒，如一念頃即到娑婆世界。入此剎已，放諸香雲雨種種末香，所謂牛頭栴檀香、龍身牢固香、多摩羅葉香、沈水香、多伽羅香、隨六時變異香，為供養釋迦牟尼佛故。放香雲已，次第漸向釋迦牟尼佛所。到佛所已，以帝釋身頂禮佛足，右遶三匝却一面立。</p>
<p>當爾之時，釋迦如來猶共頻婆娑羅王，宣說法行。</p>

<p class='juan'>大方等大集經卷第三十五</p></div></div>
</div><!-- end of div[@id='body'] -->
</body></html>