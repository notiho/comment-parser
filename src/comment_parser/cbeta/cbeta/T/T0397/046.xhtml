<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方等大集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu128' />大方等大集經卷第四十六</p><p class="byline">高齊天竺三藏那連提耶舍譯</p>
<div class='div-other'><a id='mulu129' />
<div class='div-pin'><a id='mulu130' />
<p class='h2'>月藏分第十四月幢神呪品第一</p><p>如是我聞：</p>
<p>一時，佛在佉羅帝山牟尼諸仙所依住處，與大比丘眾有學無學六百萬人，於諸煩惱堅牢纏縛悉得解脫，唯勤方便求斷習氣，及諸菩薩摩訶薩眾，無量無邊不可算數不可稱計，悉得忍力化諸龍眾。</p>
<p>說日藏經已，即時西方現大華雲，所謂優波羅華、波頭摩華、拘牟陀華、芬陀利華、阿提目多華、瞻波迦華、婆利師迦華，如是華雲悉皆來現。其華雲中現一半月，廣十由旬，於半月中復現真金重閣講堂，莊嚴微妙。其堂光明過百千萬億日月光明，其光悉照佉羅帝山。</p>
<p>復現種種奇異華雲，所謂優波羅華，乃至婆利師迦華，其華光艶，照牟尼仙所依住處，七寶五柱重閣講堂，甚奇微妙，隱蔽日月光不能現。於其堂中復現半月，於半月中有於千葉青色蓮華，其華臺上復有世尊端坐說法。其光普照一切大眾，一一頭上皆現半月微妙天鬘；復雨種種寶、種種華、種種香。</p>
<p>爾時，慧命大目揵連，見如是等神通變化生希有心，又知大眾心有所疑，從坐而起，偏袒右肩右膝著地，合掌向佛，而說偈言：</p>

<div class="lg regular" style="margin-left:1em;"><div class='lg-row'>「惟佛悉除諸煩惱，　於盲冥中能覺悟，</div>
<div class='lg-row'>為群生故閉惡趣，　令諸眾生住善道。</div>
<div class='lg-row'>惟佛降伏諸億魔，　令諸外道失光顯，</div>
<div class='lg-row'>調伏眾生住檀尸，　枯涸眾生煩惱海。</div>
<div class='lg-row'>八功德水令洗浴，　以覺分寶濟眾生，</div>
<div class='lg-row'>無量億眾入涅槃，　能轉無上法輪寶。</div>
<div class='lg-row'>一切所有諸龍眾，　為瞋所使行諸惡，</div>
<div class='lg-row'>渴愛所逼無有慈。　惟佛能益令歸信。</div>
<div class='lg-row'>四天下龍皆來集，　一心歸於佛法僧，</div>
<div class='lg-row'>盡諸業障及煩惱，　皆護正法而安住。</div>
<div class='lg-row'>於此復現妙華雲，　中有半月光照曜，</div>
<div class='lg-row'>一切現此半月鬘，　今當欲有何佛事？</div>
<div class='lg-row'>積此諸華如大山，　雨諸香華及眾寶，</div>
<div class='lg-row'>大眾覩瑞心有疑，　當欲雨於何法雨？</div>
<div class='lg-row'>此處微妙最第一，　如此大眾皆依住，</div>
<div class='lg-row'>於諸過佛修供養，　是人師子如是來。」</div>
</div><p>爾時，佛告大目揵連：「西方有世界名月勝，佛號日月光。有月藏童真菩薩摩訶薩，將諸眷屬八十億那由他百千菩薩摩訶薩，欲來向此，為欲見我禮拜供養，與大眾集說欲隨喜，又欲付囑諸天、龍、夜叉、乾闥婆等正法眼故。」</p>
<p>應時月藏菩薩摩訶薩，與其眷屬八十億那由他百千菩薩摩訶薩，從彼世界來至佛所，頭面禮足，右遶三匝，住立佛前，皆悉合掌一音說偈：</p>

<div class="lg regular" style="margin-left:1em;"><div class='lg-row'>「吉祥無數劫，　所修為眾生，</div>
<div class='lg-row'>吉祥見眾生，　生死苦所逼。</div>
<div class='lg-row'>吉祥以檀施，　大仙作饒益，</div>
<div class='lg-row'>吉祥能行施，　超越於人天。</div>
<div class='lg-row'>吉祥護淨戒，　眾生不能動，</div>
<div class='lg-row'>吉祥令怒者，　住於慈善心。</div>
<div class='lg-row'>吉祥發勇進，　度脫懈怠者，</div>
<div class='lg-row'>吉祥離惡道，　安置於善趣。</div>
<div class='lg-row'>吉祥善修忍，　容恕怒惡心，</div>
<div class='lg-row'>吉祥希有事，　是故悉歸依。</div>
<div class='lg-row'>吉祥修諸禪，　諸天生希有，</div>
<div class='lg-row'>吉祥悉枯竭，　眾生諸苦海。</div>
<div class='lg-row'>吉祥熏修智，　追迴惡道輪，</div>
<div class='lg-row'>吉祥上菩提，　到最難到處。</div>
<div class='lg-row'>吉祥降魔眾，　建立正法幢，</div>
<div class='lg-row'>吉祥所轉者，　最是正法輪。</div>
<div class='lg-row'>吉祥愍異空，　降伏諸外道，</div>
<div class='lg-row'>吉祥降法雨，　充足渴世間。</div>
<div class='lg-row'>吉祥作明證，　天人乾闥婆，</div>
<div class='lg-row'>吉祥滿世界，　我為最上師。</div>
<div class='lg-row'>吉祥安四果，　應受世供養，</div>
<div class='lg-row'>吉祥令億眾，　安住於涅槃。</div>
<div class='lg-row'>吉祥久住時，　法眼所建立，</div>
<div class='lg-row'>吉祥久住世，　世間無與等。</div>
<div class='lg-row'>吉祥菩提果，　眾所獲大利，</div>
<div class='lg-row'>吉祥為眾生，　宣說無上法。</div>
<div class='lg-row'>吉祥以法水，　洗浴諸眾生，</div>
<div class='lg-row'>吉祥善能度，　是諸天人等。</div>
<div class='lg-row'>吉祥能顯現，　無垢真妙法，</div>
<div class='lg-row'>吉祥除眾生，　所有諸煩惱。</div>
<div class='lg-row'>吉祥諸僧眾，　世間最第一，</div>
<div class='lg-row'>吉祥善生世，　能益於人天。</div>
<div class='lg-row'>吉祥令四眾，　明淨善光顯，</div>
<div class='lg-row'>吉祥令四眾，　全護戒律儀。</div>
<div class='lg-row'>吉祥行檀捨，　持戒及精進，</div>
<div class='lg-row'>吉祥修忍禪，　及以妙般若。</div>
<div class='lg-row'>吉祥大梵王，　娑婆世界主，</div>
<div class='lg-row'>吉祥大魔王，　諸欲<span class='corr'>自</span>在王，</div>
<div class='lg-row'>吉祥憍尸迦，　輔佐諸眷屬，</div>
<div class='lg-row'>吉祥諸天眾，　及諸宮殿等；</div>
<div class='lg-row'>吉祥毘沙門，　及諸夜叉眾。</div>
<div class='lg-row'>吉祥提頭賴，　眷屬乾闥婆，</div>
<div class='lg-row'>吉祥毘樓勒，　并與鳩槃茶，</div>
<div class='lg-row'>吉祥毘樓博，　及諸龍軍眾。</div>
<div class='lg-row'>吉祥日月天，　星辰及諸宿，</div>
<div class='lg-row'>吉祥大自在，　兒及造界主，</div>
<div class='lg-row'>吉祥風火神，　及以地神等。</div>
<div class='lg-row'>吉祥諸龍眾，　及以阿修羅，</div>
<div class='lg-row'>吉祥諸羅剎，　及與緊那羅，</div>
<div class='lg-row'>吉祥迦樓羅，　摩睺羅伽等。</div>
<div class='lg-row'>吉祥雨甘雨，　行雨大神王，</div>
<div class='lg-row'>吉祥護持國，　一切人中王。</div>
<div class='lg-row'>吉祥婆羅門，　剎利毘舍陀，</div>
<div class='lg-row'>吉祥所供養，　最勝尊導師，</div>
<div class='lg-row'>吉祥願聞者，　真正無過法。</div>
<div class='lg-row'>吉祥諸現未，　供養三寶者，</div>
<div class='lg-row'>吉祥一切眾，　滅除諸煩惱，</div>
<div class='lg-row'>吉祥諸眾生，　同住於正法。</div>
<div class='lg-row'>吉祥檀尸羅，　精進之彼岸，</div>
<div class='lg-row'>吉祥禪那度，　忍辱波羅蜜，</div>
<div class='lg-row'>吉祥諸一切，　到彼智岸者。</div>
<div class='lg-row'>吉祥令諸病，　一切皆除愈，</div>
<div class='lg-row'>吉祥皆休息，　一切濁惡世，</div>
<div class='lg-row'>吉祥諸眾生，　願令悉解脫，</div>
<div class='lg-row'>吉祥令一切，　悉得諸無漏。</div>
<div class='lg-row'>吉祥於大地，　種子所生者，</div>
<div class='lg-row'>吉祥諸禾稼，　藥草樹林果，</div>
<div class='lg-row'>吉祥彼一切，　依時悉成熟。</div>
<div class='lg-row'>吉祥勝地精，　一切處充滿，</div>
<div class='lg-row'>吉祥人精氣，　一切皆安住，</div>
<div class='lg-row'>吉祥法精氣，　充滿一切眾。</div>
<div class='lg-row'>吉祥皆休息，　一切諸罪惡，</div>
<div class='lg-row'>吉祥令眾生，　而得勝菩提，</div>
<div class='lg-row'>吉祥於諸法，　自在到彼岸。</div>
<div class='lg-row'>吉祥正法雨，　普潤諸眾生，</div>
<div class='lg-row'>吉祥諸眾生，　悉度於三有，</div>
<div class='lg-row'>吉祥令一切，　悉證大涅槃。</div>
</div><p>「大德婆伽婆！我今欲說吉祥章句大力神呪，如是神呪過去諸仙之所宣說，建立守護善能增長吉祥之事，能除一切罪垢惡見，入諸善根增長大悲。以此呪句，悉能資益一切眾生，乃至一切麞鹿鳥獸所得聞者，令如是等心得安隱，離濁惡世一切諸障，眾生障法障如是等障皆悉休息，一切善根隨所觸法令得入心，念慧堅固，名稱形色人所喜樂，勇健無畏於十善業道，堅固安住檀波羅蜜乃至般若波羅蜜。四念處乃至十八不共法堅固安住，大慈大悲、大方便力、一切種智乃至究竟無上涅槃堅固安住，除其造作五無間業、誹謗正法、毀呰賢聖、斷常二見，唯除如是諸罪人等。是吉祥句，常為先聖建立加護，如此呪句，亦復能令諸天信受得入十善業道，亦令得入檀波羅蜜乃至般若波羅蜜，四念處乃至十八不共法，大慈大悲、大方便力，乃至一切種智無上涅槃，復能令彼諸魔眷屬悉得歸信。諸神、龍王、夜叉、羅剎、阿修羅、乾闥婆、緊那羅、伽樓羅、摩睺羅伽、餓鬼、毘舍闍、剎利、婆羅門、毘舍、首陀，令入十善業道、檀波羅蜜乃至般若波羅蜜，大慈大悲、大方便力，四念處乃至十八不共法，一切智一切種智無上涅槃，惟除五逆、誹謗正法、毀呰賢聖。」</p>
<p>作是語已，而說呪曰：</p>
<p class="dharani">「多地夜他　栴達梨　栴達囉毘提　栴達囉磨咩　栴達囉婆婆犀　栴達囉跋帝　栴達囉不[口*梨]　栴達囉婆[口*兮]　栴達囉差帝[口*梨]　栴達囉闍移　栴達囉頞寄　栴達囉底[口*梨]　栴達囉㕹咩　栴突嘍　栴達囉婆囉[口*兮]　栴達囉勿達[口*梨]　栴達囉婆地移　栴達囉<span class='corr'>娑</span>咩　栴達囉佉祇　栴達囉因達[口*梨]　栴達囉惡差　栴達囉梨鞞　栴達囉簸利鞞　栴達囉跋簁　栴達囉悉帝　栴達囉簸鬀　栴達囉頞泥　栴達囉祇[口*梨]　栴達囉博差　栴達囉悉泥[口*兮]　栴達囉盧咩　栴達囉鳩閉　栴達囉娑閉　栴達囉受婆隸　栴達囉賓滯　栴達囉惡差　栴達囉藪帝　栴達囉伽泥　栴達囉什鞞　栴達囉悉鉢尸　栴達囉磨泥　栴達囉跋帝　迷底唎耶跋帝　迦嘍拏跋帝　薩底耶跋帝多鬀耶跋帝　差耶跋帝　扇多跋帝　底囉跋帝　栴達囉盧寄　藪婆呵</p>
<p>「世尊！如此神呪，過去諸佛牟尼仙聖建立守護，如此神呪名月幢月，能令眾生悉得吉祥歸信三寶，滅除一切諸惡重罪，乃至逮得無上涅槃。」</p>
<p>月藏菩薩說是呪時，三千大千世界六種震動，依欲界色界一切眾生，皆大戰悚驚怖不安。于時諸天雨種種寶、種種花、種種香、種種末香、種種衣服、種種臥具、種種瓔珞。雨如是等種種物時，如是諸物互相<span class='corr'>掁</span>觸，出於種種妙法音聲，謂三寶聲、三律儀聲、三解脫聲、三明聲、三學聲、離三界欲聲、三種菩提聲、無常聲、苦聲、無我聲、空聲、不悕望聲、離喜聲、無生聲、如體性聲、實際聲、法界聲、如如聲、不去不來聲、無處不建立不退轉不行無窟宅無所依發精進聲、檀波羅蜜聲乃至般若波羅蜜聲、慈悲喜捨四念處乃至八聖道分聲、奢摩他毘婆舍那聲、四攝聲、四無礙聲、攝受正法聲、因緣法聲、護正法聲。如幻如夢如影如響如水中月，隨諸眾生應得度者而攝受之，厭離流轉出向空閑阿蘭若處，為他說者已自行之不相違背悉皆如法堅固安住而求一切善根聲、十地聲、無生忍聲、十八不共法聲、一切種智聲、轉法輪聲、生死流轉令住八聖道不隨流轉聲、降伏四魔令入無餘涅槃聲。聞是聲已，此三千大千世界眾生及地獄眾生等，於彼一切諸眾生類，一一眾生皆以前身親善知識因緣力故，隨其差別所種善根，若檀若尸若修禪定，若於聲聞及緣覺乘發心起願，若於無上大菩提果發弘誓願，於彼眾生隨本所習，如前諸聲悉入其耳。隨其善根曾所修行造作業緣，皆能憶念此宿命事，愛重敬信佛法僧寶，速來歸依，彼眾生中自有業障悉得除盡。於彼命終，一時生天及生人間，俱至佛所而坐聽法。如是畜生、餓鬼亦悉來集，皆是先業，親善知識因緣力故，種善根故若檀若尸，乃至業障而得盡滅。其中亦有即身來至佛所聽法，亦有於彼命終生於天人來詣佛所聽受正法。如是人天悉來佛所，惟除魔王及諸眷屬，四阿修羅王并其眷屬。</p>
<p>于時三千大千世界地平如掌。當於爾時，須彌山、鐵圍山、大鐵圍山、黑山，是等諸山，大海樹林皆悉不現，惟除佉羅帝山。其山廣博如十四天下，於中人與非人間無空處，上方亦如十四天下，無量不可計無有邊際，於虛空中大眾充滿，為見佛故，禮拜供養故。成熟眾生見大眾集，為聽法故而來集會。此三千大千世界，隨其所有宮殿舍宅林樹藥草，莖葉華果眾雜寶物，如是一切皆悉變成半月而現於彼。一一半月之中，出是色光如千日月和合光明，遍照三千大千佛土，如是色相廣大莊嚴。</p>
<p>是時，十方無邊佛土一切皆現。於彼佛土，菩薩摩訶薩、釋天王、梵天王，及餘天王、龍王、夜叉王、緊那羅王、一切神王，承佛威神，得見此佛及大眾集，復見如是妙色光明。見已，皆悉發意欲來。承佛神力，於一念頃即至佛所，禮拜供養至心聽法。</p>
<p>爾時，月藏菩薩摩訶薩以天寶末天花天香天鬘天衣，散於佛上，三遍散已右遶三匝，住立佛前，合掌白言：「大德婆伽婆！我有罪過，不及於此大眾集會，十方所有菩薩摩訶薩於此悉集，我有因緣後來至此。</p>
<p>「大德婆伽婆！我在本國月勝世界，與諸眷屬七日之中入阿頗那迦定，從定起已，即問日月光如來：『大德婆伽婆！徒眾眷屬今何所去？』日月光佛即答我言：『善男子！東方去此過百千億佛世界已，次有世界，名曰娑婆。彼土有佛，號釋迦牟尼如來、應供、正遍知，住世說法未入涅槃，今於彼處大眾集會。十方諸佛國土所有菩薩摩訶薩，一切皆集於彼世界，為見釋迦牟尼佛禮拜供養聽大集經故。我眷屬亦復往彼。汝今亦可詣彼佛所，禮拜供養說月幢月呪。』以是因緣我來在後。」</p>
<p>是時，月藏菩薩而說偈言：</p>

<div class="lg regular" style="margin-left:1em;"><div class='lg-row'>「惟佛獨是眾生父，　於煩惱火而救拔，</div>
<div class='lg-row'>我今謝過最勝佛，　以我因緣後來故。</div>
<div class='lg-row'>惟佛人天作大明，　普照十方諸國土，</div>
<div class='lg-row'>我今謝過佛法王，　以我因緣後來故。</div>
<div class='lg-row'>惟佛能示涅槃道，　趣惡道者追令迴，</div>
<div class='lg-row'>謝過牟尼大商主，　以我因緣後來故。</div>
<div class='lg-row'>惟佛世間大醫師，　於失目者與法眼，</div>
<div class='lg-row'>謝過最勝大醫王，　以我因緣後來故。</div>
<div class='lg-row'>惟佛能示諸船栰，　令眾生度四疾河，</div>
<div class='lg-row'>謝過人中最勝者，　以我因緣後來故。</div>
<div class='lg-row'>惟佛慈雲降法雨，　洗眾生意煩惱垢，</div>
<div class='lg-row'>謝過大聖勝法尊，　以我因緣後來故。</div>
<div class='lg-row'>唯佛一人於四流，　能度眾生三有海，</div>
<div class='lg-row'>謝過世尊實語者，　以我因緣後來故。</div>
<div class='lg-row'>惟佛開諸正法藏，　以七聖財濟眾生，</div>
<div class='lg-row'>謝過大勝法施主，　以我因緣後來故。</div>
<div class='lg-row'>惟佛能與眾生眼，　於無明闇拔盲瞽，</div>
<div class='lg-row'>我本端坐一三昧，　阿頗那禪心安住，</div>
<div class='lg-row'>我不見佛現神變，　以我因緣後來故。」</div>
</div><p>佛言：「善哉，善哉！善男子！汝大精進，能於七日入深禪定，如是妙定是丈夫住處，是如來住處、無上住處。</p>
<p>「善男子！汝及眷屬七日安住阿頗那迦禪，以是義故今悉成就無量億那由他百千諸天、龍王、夜叉、阿修羅、緊那羅、人、非人等，於阿耨多羅三藐三菩提，除其業障、眾生障、法障、禪障、煩惱障、覺分障，悉滅無餘。彼諸眾生，有得不忘菩提心三昧者，於無上道不退轉者。復有眾生，於一切佛法得大明忍，彼等眾生以此善根，不久於阿耨多羅三藐三菩提而成正覺。</p>
<p>「如是，善男子！汝以七日入禪定故，一時能滅眾生大苦，令得成就大福德聚。</p>
<p>「善男子！若有眾生，惟依讀誦欲求阿耨多羅三藐三菩提者，是人多憙著於世俗，以世俗故尚不得調己心煩惱，何能調伏他人煩惱。善男子、善女人樂著讀誦求菩提者，便有嫉妬求名利富貴，高心自是輕慢毀他，以自高故，尚不能得欲界善根，何況能得色無色界一切善根！又不能得聲聞菩提，何況能得辟支佛道及無上菩提！何以故？第一義諦阿耨多羅三藐三菩提，不與聲聞辟支佛共，是故非以世俗能得阿耨多羅三藐三菩提最勝善根大福德聚。</p>
<p>「善男子！譬如星火不能枯竭甚深大海。如是，如是！善男子！不以世俗能竭自身煩惱大海，何能竭他眾生煩惱？善男子！譬如一人口所吹風，不能損壞世界大地。如是，善男子！不以世俗能得成就大慈大悲。善男子！譬如藕絲不能秤動須彌山王。如是，善男子！不以世俗能自滿於阿耨多羅三藐三菩提智，何能令他得第一義？如是，善男子！能成就阿耨多羅三藐三菩提智者，非世俗也。何者是第一義？所謂修造一切福事。若修福者，亦當數數熏修身心；若修身者，則能修心；能修心者，則能修慧；若能修身心修慧，如是之人則能速滿六波羅蜜，能以四事攝諸眾生，成熟於阿耨多羅三藐三菩提。成等正覺，不以世俗也。</p>
<p>「於世俗中，復有眾生計斷常二見者，非第一義；復有眾生，於世俗中我見邊見，亦非第一義；復有眾生，於其世俗，求現世樂及後世樂，亦非第一義。而我不見更有一法，能盡業障乃至煩惱障，一日一夜令無量億那由他百千眾生，悉得敬信佛法僧寶，成熟安住無上大乘。</p>
<p>「若有禪士，雖復持戒不能具足，禪法不周未得三昧，是人於禪若坐若行，初夜後夜，得與禪定相應而住，則能除斷無量業障，能令多億那由他百千眾生悉得歸信，成熟菩提種種善根福德之聚，況具持戒，得真法三昧諸陀羅尼忍，得四梵住宴坐寂定，於七日中，所得福德，不可思議不可為喻，何況能除眾生障煩惱障等盡滅無餘，乃至成熟無量眾生，向阿耨多羅三藐三菩提，亦能積集無量福聚，又能滿足六波羅蜜。何以故？是修禪者，若行若坐除諸障法令心清淨，於一切行捨攀緣想，是檀波羅蜜。於捨攀緣想，常不休息，是尸波羅蜜。於諸境界不生瘡疣，是羼提波羅蜜。不捨於離，是毘梨耶波羅蜜。於諸事中心不放縱，是禪波羅蜜。諸法體性無生樂忍，是般若波羅蜜。</p>
<p>「復次，若於境界不起擾濁，是檀波羅蜜。若於境界無有瘡疣，是尸波羅蜜。若於境界不能染污，是羼提波羅蜜。若於境界無有動轉，是毘梨耶波羅蜜。若於境界無有計念，是禪波羅蜜。若於境界一向清淨行，是般若波羅蜜。</p>
<p>「復次，於諸陰捨，是檀波羅蜜。於諸陰不計念，是尸波羅蜜。於諸陰求無我想，是羼提波羅蜜。於諸陰起怨家想，是毘梨耶波羅蜜。於諸陰不令熾然，是禪波羅蜜。於諸陰畢竟棄捨，是般若波羅蜜。</p>
<p>「復次，於諸界捨，是檀波羅蜜。於諸界不擾濁，是尸波羅蜜。於諸界捨因緣，是羼提波羅蜜。於諸界數數棄捨，是毘梨耶波羅蜜。於諸界不起發，是禪波羅蜜。於諸界如幻想，是般若波羅蜜。</p>
<p>「復次，菩薩於諸眾生起於慈心，是檀波羅蜜。於諸眾生心無憎愛，是尸波羅蜜。於諸眾生起於悲想，是羼提波羅蜜。於諸眾生起救濟想，是毘梨耶波羅蜜。於諸眾生以喜攝想，是禪波羅蜜。於諸眾生不作彼此吾我等想，是般若波羅蜜。</p>
<p>「復次，菩薩於諸眾生，以法施之不生二想，是檀波羅蜜。於諸眾生柔和愛語，是尸波羅蜜。於諸眾生不起諸惡，是羼提波羅蜜。於諸眾生愛語不退，是毘梨耶波羅蜜。於諸眾生利益憐愍，是禪波羅蜜。於諸眾生同行其法，是般若波羅蜜。</p>
<p>「復次，菩薩安置眾生於諸善處，是檀波羅蜜。於一切法而不依倚，是尸波羅蜜。於一切法以一道入，是羼提波羅蜜。於一切法及一切難無擾濁想，是毘梨耶波羅蜜。於一切法而不分別，是禪波羅蜜。能以一字入一切法為眾生說，是般若波羅蜜。</p>
<p>「善男子！如是菩薩摩訶薩，以此第一義甚深法要，能滿六波羅蜜，非世俗也。</p>
<p>「如是，如是！善男子！諸菩薩摩訶薩等，第一義諦善巧方便，皆以此法自為為他，勤修令滿六波羅蜜，速於阿耨多羅三藐三菩提而成正覺。如是十方現在諸餘世界所有菩薩摩訶薩等，第一義諦善巧方便，一切皆悉以此道法，速於阿耨多羅三藐三菩提而成正覺。當來十方無量阿僧祇諸佛世界諸菩薩摩訶薩等，皆悉勤修如是甚深第一義諦善巧方便，修六波羅蜜，能於阿耨多羅三藐三菩提而成正覺，非世俗也。</p>
<p>「彼諸菩薩摩訶薩，為法眼久住紹三寶種使不斷絕，勤求修學，為一切眾生，執大明炬而作照明，令其止息煩惱道苦道，與其慧眼。令度一切三有流轉，安置無上菩提之道。彼等於聖法默然，初夜後夜捨得相應，善能出生三昧正受，與三解脫門相應而住。</p>
<p>「善男子！汝今七日於阿頗那迦禪而入定故，成熟無量諸眾生故，是故勸汝及諸善男女等，若現在世未來世末世，於我法中初夜後夜常與於捨相應而住，以正法眼而作照明，紹隆三寶使不斷故，為成熟眾生故，勤修如是第一義諦，為滿六波羅蜜勤修而住。」</p>
<p>佛告一切諸天、人眾、龍、神、夜叉：「應當養育供給是人，衣服、飲食、臥具、湯藥隨其所須盡給與之，亦當守護除其災橫，離諸凶衰殃惡疾病悉令除滅。何以故？與禪相應者是我真子，從佛口生從法化生。若有施主、天、龍、夜叉，能於現世及未來世與捨相應，以第一義諦為滿六波羅蜜故，為除眾生諸煩惱道及苦道故，法眼久住紹三寶種使不斷故，汝等施主、天、龍、夜叉皆應護養，并與衣服飲食臥具病瘦湯藥，隨其所須盡給與之，亦應勸請及以讚歎，以彼施主天、龍、夜叉持我正法，為欲令我法眼久住，紹三寶種使不斷故，如是等輩是我真子，從佛口生從法化生故。比丘、比丘尼、優婆塞、優婆夷，及餘清信士若善男子、善女人，以第一義乃至求於阿耨多羅三藐三菩提者，及養護者，我以彼等寄付於汝，彌勒為首及以賢劫諸菩薩等，當以四事攝受勸化，授其禁戒。復令住於四無量心、四禪四無色定、大方便力、大慈大悲，乃至十八不共法，當復授與無上道記。」</p>
<p>爾時，彌勒菩薩摩訶薩以為上首，及與賢劫諸菩薩等白佛言：「世尊！如是，如是。大德婆伽婆！我當護念彼諸眾生，乃至與其授於阿耨多羅三藐三菩提記。若現在世，及未來世，乃至法住，是諸施主作大明者，亦當與授無上道記。天、龍、夜叉、揵闥婆等，於阿蘭若處靜默修行求第一義者，信樂受持供養供給，衣服臥具乃至湯藥，隨所須者。」</p>
<p>爾時，世尊欲重明此義，而說偈言：</p>

<div class="lg regular" style="margin-left:1em;"><div class='lg-row'>「於此世間一日出，　無量億華悉開敷，</div>
<div class='lg-row'>如佛一人出世間，　眾生所怖福華現。</div>
<div class='lg-row'>若欲速得十勝力，　及度堅固誑煩惱，</div>
<div class='lg-row'>復欲速得最勝定，　靜默獨住阿蘭若。</div>
<div class='lg-row'>欲得人天信敬受，　及除心之煩惱渴，</div>
<div class='lg-row'>欲斷於心苦重擔，　安心聖道奢摩他。</div>
<div class='lg-row'>若欲排却諸惡難，　及諸功德自莊嚴，</div>
<div class='lg-row'>於諸苦海欲自度，　應當安心妙菩提。</div>
<div class='lg-row'>若欲得彼七法財，　及欲得於方便忍，</div>
<div class='lg-row'>欲為眾生說妙法，　常當樂住阿蘭若，</div>
<div class='lg-row'>六根常與三昧合，　應當寂住阿蘭若，</div>
<div class='lg-row'>少欲頭陀善知足，　此人能<span class='corr'>入</span>賢聖道。</div>
<div class='lg-row'>若能速捨五欲樂，　得五力故滅煩惱；</div>
<div class='lg-row'>若於五道度眾生，　自捨過惡住三昧；</div>
<div class='lg-row'>若欲得於四無量，　及得無礙四辯才，</div>
<div class='lg-row'>欲得四禪彼岸處，　是人應修第一義。</div>
<div class='lg-row'>若欲速知於三有，　欲知諸法苦無常，</div>
<div class='lg-row'>及知諸行性相空，　應當樂住阿蘭若。</div>
<div class='lg-row'>若欲速知二種法，　毘婆舍那奢摩他，</div>
<div class='lg-row'>及欲速知有為過，　要當住於菩提心。</div>
<div class='lg-row'>獨住閑靜不放逸，　便能疾捨於世諦，</div>
<div class='lg-row'>以精進求第一義，　能速捨離諸惡道。</div>
<div class='lg-row'>若欲枯竭膿血海，　及欲枯竭煩惱海；</div>
<div class='lg-row'>若欲速竭三有海，　常與聖種心相應；</div>
<div class='lg-row'>若欲成熟眾生海，　若欲滿諸大願海；</div>
<div class='lg-row'>若欲得知生死際，　如救頭燃處閑靜。</div>
<div class='lg-row'>欲知本生及居處，　久遠微細所從來，</div>
<div class='lg-row'>以諸方便樂閑靜，　攝心於彼得三昧。</div>
<div class='lg-row'>若欲遊戲禪定海，　若欲覺悟神通海；</div>
<div class='lg-row'>若欲度於渴愛海，　若欲得於天中最；</div>
<div class='lg-row'>若欲得飲正法海，　若欲見於莊嚴土；</div>
<div class='lg-row'>若欲見於諸佛海，　欲問甚深諸義海，</div>
<div class='lg-row'>欲得如是勝功德，　及欲速得勝菩提，</div>
<div class='lg-row'>當離眾惱住蘭若，　以此得道亦不難。</div>
<div class='lg-row'>若人百億諸佛所，　於多歲數常供養；</div>
<div class='lg-row'>若能七日在蘭若，　攝根得定福多彼。</div>
<div class='lg-row'>若人讀誦千億法，　及解妙義如佛說；</div>
<div class='lg-row'>若於七日住蘭若，　三昧福聚轉多彼。</div>
<div class='lg-row'>若人多歲營僧事，　更不造作餘種業；</div>
<div class='lg-row'>若人七日住蘭若，　其人福聚多於彼。</div>
<div class='lg-row'>為眾說法解深義，　於多年歲無餘業，</div>
<div class='lg-row'>若能七日心住寂，　其福德聚不可數。</div>
<div class='lg-row'>若人營造多佛塔，　伽藍田業給施僧；</div>
<div class='lg-row'>若能七日在蘭若，　其福轉多勝於彼。</div>
<div class='lg-row'>閑靜無為佛境界，　於彼能得淨菩提，</div>
<div class='lg-row'>若人謗彼住禪者，　是名毀謗諸如來。</div>
<div class='lg-row'>若人破塔多百千，　及以焚燒百千寺；</div>
<div class='lg-row'>若有毀謗住禪者，　其罪甚多過於彼。</div>
<div class='lg-row'>若有供養住禪者，　飲食衣服及湯藥，</div>
<div class='lg-row'>是人消滅無量罪，　亦不墮於三惡道。</div>
<div class='lg-row'>是故我今普告汝，　欲成佛道常在禪。</div>
<div class='lg-row'>若不能住阿蘭若，　應當供養於彼人；</div>
<div class='lg-row'>若能住禪不放逸，　則能速滿於六度。</div>
<div class='lg-row'>欲求大明菩提道，　以此方便疾能到，</div>
<div class='lg-row'>欲求菩提住寂靜，　當捨一切諸緣業，</div>
<div class='lg-row'>及離煩惱捨諸樂，　則能速到檀彼岸。</div>
<div class='lg-row'>若捨境界陰界入，　及捨貪瞋愚癡過，</div>
<div class='lg-row'>棄諸煩惱修善業，　以此能到檀彼岸。</div>
<div class='lg-row'>當以慈悲念眾生，　息諸分別不自是，</div>
<div class='lg-row'>常能憐愍諸眾生，　<span class='corr'>則</span>滿尸羅波羅蜜。</div>
<div class='lg-row'>勤捨罪業修諸禪，　亦當捨諸陰界入，</div>
<div class='lg-row'>愛諸方便常求禪，　除障到於精進岸。</div>
<div class='lg-row'>境界不動不味著，　為捨因緣修悲喜，</div>
<div class='lg-row'>一道清淨不移動，　以此得滿忍辱度。</div>
<div class='lg-row'>於境界中不念慮，　離疾不樂得於喜，</div>
<div class='lg-row'>諸法離掉無分別，　不染不愁是為捨。</div>
<div class='lg-row'>陰界如幻無起作，　相續修行不斷絕，</div>
<div class='lg-row'>善修了知如是法，　以此得滿般若度。</div>
<div class='lg-row'>故我今告一切眾，　若有欲除諸罪業，</div>
<div class='lg-row'>求忍三昧陀羅尼，　當知如是住寂靜。</div>
<div class='lg-row'>若欲超越聲聞乘，　及欲超越緣覺乘，</div>
<div class='lg-row'>又欲疾得勝佛地，　應當速住阿蘭若。</div>
<div class='lg-row'>若心攝住阿蘭若，　以此即是供諸佛，</div>
<div class='lg-row'>於是能捨一切罪，　是則能滿於六度。</div>
<div class='lg-row'>當得作佛三有最，　能轉清淨正法輪，</div>
<div class='lg-row'>枯竭眾生諸惡趣，　度脫眾生三有海。</div>
<div class='lg-row'>當捨惡見諸緣事，　常發最勝菩提心，</div>
<div class='lg-row'>應當速向蘭若處，　於彼當成如是德。」</div>
</div><p>爾時，世尊說此經時，諸會大眾聞是甚深第一義禪，有於過去善修集者九萬二千人，得無生法忍；七十億那由他百千眾生，得種種三昧諸陀羅尼及無生忍；八萬一千人得授阿耨多羅三藐三菩提記；如恒河沙等眾生未發無上菩提心者，悉皆發心，於阿耨多羅三藐三菩提，得不退轉。</p>
</div>
<p class='juan'>大集經卷第四十六</p></div>
</div><!-- end of div[@id='body'] -->
</body></html>