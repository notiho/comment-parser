<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說如來不思議祕密大乘經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu40' /><a id='mulu41' />佛說如來不思議祕密大乘經卷第十五<p class="byline">西天譯經三藏朝散大夫試光祿卿傳梵大師賜紫沙門臣法護等奉　詔譯</p>入曠野大城受食品第十八之餘</p><p>◎爾時，金剛手菩薩大祕密主又過夜分，即告四大天王言：「諸仁者！汝等當知，我今請佛并大菩薩、諸聲聞眾，降我所止祕密宮中，期滿七日微伸供養；以佛世尊悲愍我故而受我請。汝等各有力能廣多眷屬，於七晝夜中勿生放逸，勿起亂心，亦復且止諸餘作事，專一精勤供養於佛。乃至此曠野大城所止一切夜叉、羅剎、必隷多、鳩盤茶、必舍左、乾闥婆、摩睺羅伽等，并餘所住諸眾生類，以我教勅悉告語之：『眾等應知。金剛手菩薩請佛世尊來降於此曠野大城，期滿七日作供養事。汝等宜應攝諸恚惡、發清淨心，復起廣大歡喜之意，嚴供世尊聽受正法。』」</p>
<p>爾時金剛手菩薩大祕密主即告長子金剛軍言：「賢者！汝今宜應以自神力往彼梵界，自梵眾天至色究竟天，於彼諸天各告語云：『金剛手菩薩大祕密主請佛世尊來降曠野大城祕密宮中，期滿七日作供養事。汝等諸天欲見佛者，宜速來此。』」</p>
<p>是時祕密主長子金剛軍受父教令，即如其命。</p>
<p>爾時金剛手菩薩大祕密主復告次子妙臂言：「賢者！汝今宜應以自神力往地居天至空居天，謂四大王天、忉利天、夜摩天、兜率天、化樂天、他化自在天，於彼諸天各告語云：『金剛手菩薩大祕密主請佛世尊來降曠野大城祕密宮中，期滿七日作供養事。汝等諸天欲見佛者，宜速來此。』」</p>
<p>是時次子妙臂受父教令，即如其命。</p>
<p>爾時於剎那間即有廣多無數百千欲界天子、色界天子，周匝充滿百千由旬之量，填塞空中。</p>
<p>爾時金剛手菩薩大祕密主又過夜分，即為世尊敷設臥具妙嚴飾已，右膝著地，合掌諦誠向佛世尊，說妙伽陀而伸勤請：</p>

<div class="lg regular" style="margin-left:1em;"><div class='lg-row'>「善來最勝人中尊，　善來人中無上士，</div>
<div class='lg-row'>人中增勝願降臨，　佛大牟尼時已至。</div>
<div class='lg-row'>善來最勝二足尊，　善來二足尊最上，</div>
<div class='lg-row'>二足增勝願降臨，　佛大牟尼時已至。</div>
<div class='lg-row'>佛大蓮華淨戒生，　精進定水常增長，</div>
<div class='lg-row'>如<span class='corr'>蜂</span>採華眾所歸，　寂靜蓮華願來降。</div>
<div class='lg-row'>最初安立四聖諦，　以慈悲眼遍觀察，</div>
<div class='lg-row'>常能震吼無我音，　佛大師子願來降。</div>
<div class='lg-row'>戒為根本念為莖，　覺支華秀常茂盛，</div>
<div class='lg-row'>解脫智果已周圓，　佛大樹王願來降。</div>
<div class='lg-row'>妙慧甚深復廣博，　湛然定水遍清涼，</div>
<div class='lg-row'>眾行圓明大導師，　佛功德海願來降。</div>
<div class='lg-row'>大悲所成吉祥<span class='corr'>體</span>，　大慧光明廣莊嚴，</div>
<div class='lg-row'>蓮華開覺眾所歸，　佛日光明願來降。</div>
<div class='lg-row'>正語震伏諸邪論，　解脫藥樹救沈痾，</div>
<div class='lg-row'>小根群鹿悉開明，　佛大山王願來降。」</div>
</div><p>爾時世尊受金剛手菩薩大祕密主至誠勤請，知時已至，即告苾芻眾言：「汝等宜應著衣持鉢往赴金剛手請，期滿七日作供養事。善哉行矣，今正是時。」付囑守護僧坊之者：「今此眾中，諸有已得神通之者菩薩、聲聞，各各隨應以自神力游空而往。若復未具神力之者，應當隨入如來清淨大圓光中游空而往。」</p>
<p>爾時世尊即於王舍大城鷲峯山中隱身不現，菩薩、聲聞恭敬圍繞，放大光明普遍照曜，天人天女導前從後歌詠稱讚，奏百千種俱胝那庾多鼓吹音樂震動大地，天雨種種殊妙寶華。於佛剎中廣現種種佛大威力、佛大神通、佛大施作、佛大變化、佛大吉祥、佛大勝光、佛大威儀、佛大游戲等相，游空自在，往詣於彼曠野大城。</p>
<p>是時世尊處虛空中猶如鵝王，進止安詳自在而行。彼欲色界諸天子眾，遙見世尊高處空中猶如鵝王宛轉自在，咸生歡喜適悅慶快；又如日輪初出清淨可愛，如圓滿月瑩潔光明眾星圍繞，如帝釋天主天眾圍繞，如大梵王梵眾圍繞，天眾見已即起清淨希有之心，各持種種天妙香華供養於佛。所謂天優鉢羅華、俱母陀華、奔拏利迦華、曼陀羅華、摩訶曼陀羅華、波利質多羅華、摩訶波利質多羅華、曼殊沙華、摩訶曼殊沙華、可愛華、大可愛華、輪大輪華、陸生諸華，及餘殊妙最勝香華具有百葉或千葉者，及焰光華、光味華、遍香華、常香華、常開華、悅目華，此如是等并餘無量勝妙香華，遍散佛上。又復安立殊妙幡幢，奏以百千殊妙音樂。</p>
<p>爾時世尊現如是等殊妙勝相香華幢蓋、鼓奏音樂眾莊嚴事，於須臾頃即至曠野大城，而先暫適毘沙門天王宮。佛及菩薩、聲聞大眾，從空而下入彼宮中。</p>
<p>爾時大地普遍震動，而復柔軟殊妙可愛，亦不嬈惱一切眾生。</p>
<p>爾時四大天王知佛世尊已至曠野大城之中，各從所守方分與諸眷屬，持以種種殊妙香華速來佛所。時四天王到已，頭面頂禮佛足，即以所持殊妙香華散於佛上而伸供養，合掌諦誠退住一面；彼諸眷屬亦各至誠頂禮佛足合掌而住。佛即略為四天王等眷屬眾會宣說法要。</p>
<p>是時會中即有十千夜叉、羅剎、龍、乾闥婆、鳩盤茶等，覩佛勝相，悉發阿耨多羅三藐三菩<span class='corr'>提</span>心。彼四大天王宮嬪眷屬中有十千天女，發阿耨多羅三藐三菩提心。</p>
<p>爾時金剛手菩薩大祕密主與自眷屬，各各持以如無邊功德莊嚴世界之中殊妙香華、塗香末香、寶幢幡蓋，鼓吹歌音作諸<span class='corr'>伎</span>樂，速詣毘沙門天王宮中佛世尊所。到已頭面頂禮佛足右繞七匝，即以所持妙香華等諸供養具，嚴潔諦誠供養世尊。諸眷屬等奏妙音樂，嚴奉肅恭歸命頂禮，迎導世尊并諸菩薩、聲聞大眾，入自宮中。到已如次請各就座。</p>
<p>爾時世尊處彼殊妙種種莊嚴師子之座，并諸菩薩、聲聞大眾亦各就座。</p>
<p>爾時金剛手菩薩大祕密主即告帝釋、梵王、護世天等并餘一切諸天子言：「汝等宜應各務精勤，隨喜成辦嚴供世尊，當令汝等增長施福。」</p>
<p>爾時諸天子眾見是最勝境界殊妙莊嚴師子座已，生希有心，咸作是言：「此之勝相何力致邪？為佛世尊威神力邪？為金剛手大祕密主威神力邪？」即聞空中有聲告言：「諸仁者！此是大祕密主威神所致。東方去此過殑伽沙數等佛土已，有世界名無邊功德寶莊嚴，佛號莊嚴王。金剛手菩薩大祕密主見彼世界種種殊勝妙莊嚴事，以祕密主威神力故，令此宮中同彼世界勝莊嚴相。」</p>
<p>爾時世尊安處勝妙師子座已，即時曠野大城所居一切夜叉、羅剎、必舍左、鳩盤茶、乾闥婆、摩睺羅伽等眾，皆悉來詣佛世尊所，頭面著地頂禮佛足，合掌虔恭退住一面。</p>
<p>爾時金剛手菩薩大祕密主即告四大天王并餘一切諸眾會言：「汝等宜應咸來助我同發至誠，嚴以清淨殊妙飲食奉上世尊，使令汝等獲大利益。」</p>
<p>爾時金剛手菩薩大祕密主即與眷屬眾會，自手清潔嚴辦最上百味精珍，菩薩深心清淨如來所應供養，發最勝心，奉上世尊并諸菩薩、聲聞大眾，悉令充足。飯食事訖，而復奉上清淨香水盥手滌器，乃於佛前退坐聽法。</p>
<p>是時曠野大城所居一切夜叉、羅剎、必舍左等，各各諦誠瞻仰世尊，合掌虔恭歸命頂禮。</p>

<p class='juan'>佛說如來不思議祕密大乘經卷第十五</p></div>
</div><!-- end of div[@id='body'] -->
</body></html>