<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說如來不思議祕密大乘經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu36' />佛說如來不思議祕密大乘經卷第十四<p class="byline">西天譯經三藏朝散大夫試光祿卿傳梵大師賜紫沙門臣法護等奉　詔譯</p>金剛手菩薩大祕密主授記品第十六之餘</p><p>爾時世尊為金剛手菩薩大祕密主當授記時，會中有二萬人發阿耨多羅三藐三菩提心，皆願生彼普淨世界金剛步如來剎土之中。</p>
<p>爾時金剛手菩薩大祕密主聞佛世尊與授記已，心生慶快踊躍歡喜，即以金剛杵擲虛空中。當其戲擲金剛杵時，而此三千大千世界六種震動，天雨眾華鼓奏音樂，復於一切眾會右手自然皆出種種妙色最上華鬘。</p>
<p>爾時金剛手菩薩大祕密主即於佛前，合掌諦誠說伽陀曰：</p>

<div class="lg regular" style="margin-left:1em;"><div class='lg-row'>「廣博大法王，　無盡妙法藏，</div>
<div class='lg-row'>欲為利世間，　善分別諸法。</div>
<div class='lg-row'>已於諸法中，　捨除吝惜意，</div>
<div class='lg-row'>隨法依法修，　善住我歸命。</div>
<div class='lg-row'>佛清淨大士，　圓滿清淨行，</div>
<div class='lg-row'>功德王名稱，　遍聞於三界。</div>
<div class='lg-row'>能於三世中，　常持無盡智，</div>
<div class='lg-row'>平等善所行，　頂禮無障礙。</div>
<div class='lg-row'>月光極圓淨，　遍淨復清淨，</div>
<div class='lg-row'>日光極光明，　妙光勝光聚。</div>
<div class='lg-row'>梵音極妙音，　淨音深妙響，</div>
<div class='lg-row'>三寶勝金光，　故我今頂禮。</div>
<div class='lg-row'>常現淨妙身，　亦無身繫屬，</div>
<div class='lg-row'>常說妙語言，　離語言分別。</div>
<div class='lg-row'>雖為大法師，　不生於法想，</div>
<div class='lg-row'>解脫諸眾生，　而無眾生想。</div>
<div class='lg-row'>世間何所作，　能報佛大恩，</div>
<div class='lg-row'>功德勝利中，　唯出家能報。</div>
<div class='lg-row'>諸聞佛教授，　無異法可轉，</div>
<div class='lg-row'>隨所受法門，　真修如理作。」</div>
</div><p>爾時金剛手菩薩大祕密主并餘一切在會大眾，各以所持眾妙華鬘散於佛上。以佛威神力故，所散華鬘即時普遍此三千大千世界，皆現眾妙華鬘莊嚴周匝，盈積可八步量。</p>
</div>
<div class='div-pin'><a id='mulu37' />
<p class='h1'>無二無說品第十七</p><p>爾時寂慧菩薩摩訶薩前白金剛手菩薩大祕密主言：「祕密主！世尊如來授仁者記邪？」</p>
<p>金剛手言：「善男子！佛授我記，如夢自性。」</p>
<p>寂慧言：「今汝授記，有何所得？」</p>
<p>金剛手言：「無所得故而我得記。」</p>
<p>寂慧言：「何法無所得？」</p>
<p>金剛手言：「我、人、眾生、壽者悉無所得，彼蘊處界亦無所得，乃至若善不善、有罪無罪、有漏無漏、世間出世間、有為無為、若染若淨、生死涅槃，皆無所得。」</p>
<p>寂慧言：「若法無所得，云何是中有授記乎？」</p>
<p>金剛手言：「由無所得故，即於是中以通達智而乃授記。」</p>
<p>寂慧言：「智何有二而可觀邪？」</p>
<p>金剛手言：「若有二可觀，即無授記可得。然以彼智無二可觀，是故諸菩薩於無二智中如是授記。」</p>
<p>寂慧言：「若智無二可觀者，復云何有能記所記邪？」</p>
<p>金剛手言：「若能記、若所記，以平等性，於無二際中悉無所得。」</p>
<p>寂慧言：「祕密主！無二際中云何有記？」</p>
<p>金剛手言：「若彼際如是，即是無二際；即於彼際中，故如是授記。」</p>
<p>寂慧言：「何名為際？復於何處而得授記？」</p>
<p>金剛手言：「我際處授記，眾生際處、壽者際處、人際處授記。」</p>
<p>寂慧言：「且我際處復在何處？」</p>
<p>金剛手言：「我際處者，即是如來解脫際處。」</p>
<p>寂慧言：「如來解脫際處而在何處？」</p>
<p>金剛手言：「如來解脫際處，在無明有愛際處。」</p>
<p>寂慧言：「無明有愛際處復在何處？」</p>
<p>金剛手言：「在畢竟無生無起際處。」</p>
<p>寂慧言：「畢竟無生無起際復在何處？」</p>
<p>金剛手言：「在無表了處。」</p>
<p>寂慧言：「若無表了，有何開示？」</p>
<p>金剛手言：「若有開示，即非無表了。」</p>
<p>寂慧言：「云何無開示？」金剛手言：「諸有所表悉無開示。」</p>
<p>寂慧言：「若無開示，何有教令？」</p>
<p>金剛手言：「若有教令即無開示，若無開示即無教令。」</p>
<p>寂慧言：「云何得教令？」</p>
<p>金剛手言：「雖有表了即無所受。」</p>
<p>寂慧言：「云何表了而無所受？」</p>
<p>金剛手言：「若不著文字即無所受。」</p>
<p>寂慧言：「云何不著文字？」</p>
<p>金剛手言：「謂隨順義。」</p>
<p>寂慧言：「此復云何是隨順義？」</p>
<p>金剛手言：「謂即於義而無所見。」</p>
<p>寂慧言：「云何於義無所見邪？」</p>
<p>金剛手言：「若義非義，悉於是中求不可得。」</p>
<p>寂慧言：「若於義非義求不可得者，即何所求邪？」</p>
<p>金剛手言：「由於義非義求不可得故，即無法可求。」</p>
<p>寂慧言：「若無法可求者，即於一切悉無求邪？」</p>
<p>金剛手言：「此中無有少法可求。何以故？以無法可求故，法即無法。」</p>
<p>寂慧言：「此中何者名為法邪？」</p>
<p>金剛手言：「若法之聲尚不可得，是中復何而有法邪？善男子！如是應知，若言法者，謂於文字不著不行，是故說言一切諸法無言無說。善男子！若有人言有所說者，彼即非說。以非說故，彼即無法亦非如理。」</p>
<p>寂慧言：「祕密主！若爾者，豈非如來諸所說法亦非說邪？」</p>
<p>金剛手言：「寂慧！豈非我先曾為汝說，世尊如來不說一字。以無說故，如來即以神通願力，隨眾生意示有所說。」</p>
<p>寂慧言：「設有說者，何過失邪？」</p>
<p>金剛手言：「有所說者，語業過失。」</p>
<p>寂慧言：「彼語業者復何過失？」</p>
<p>金剛手言：「文字思惟取著過失。」</p>
<p>寂慧言：「此復何能離過失邪？」</p>
<p>金剛手言：「一切法中，若有所說、若無所說，悉無少法而可表了，無表了故即離過失。又復於己無所開示亦離過失。」</p>
<p>寂慧言：「其過失者，何為根本？」</p>
<p>金剛手言：「彼過失者，取為根本。」</p>
<p>寂慧言：「取孰為本？」</p>
<p>金剛手言：「執著為本。」</p>
<p>寂慧言：「執著孰為本？」</p>
<p>金剛手言：「虛妄分別為本。」</p>
<p>寂慧言：「虛妄分別孰為本？」</p>
<p>金剛手言：「增上所緣見為本。」</p>
<p>寂慧言：「增上所緣見孰為本？」</p>
<p>金剛手言：「色聲香味觸法即是增上所緣根本。」</p>
<p>寂慧言：「云何無所緣？」</p>
<p>金剛手言：「愛不相續即無所緣。寂慧當知，如佛所說，一切法中若斷於愛即無所緣。」</p>
<p>金剛手菩薩大祕密主說是法時，會中有五百苾芻得心解脫，二百菩薩得無生法忍。◎</p>
</div>
<div class='div-pin'><a id='mulu38' /><a id='mulu39' />
<p class='h1'>◎入曠野大城受食品第十八之一</p><p>爾時金剛手菩薩大祕密主滿所思念得授記已，安慰其心生大歡喜踊躍慶快，前白佛言：「世尊！我今勤請世尊降赴我所居止祕密宮中，微伸供養期滿七日，并請菩薩、聲聞大眾。願佛慈悲哀受我請。何以故？世尊！曠野大城中有多夜叉、羅剎、鳩盤茶、必舍左、乾闥婆、摩睺羅伽等異類眾生悉住於彼，令彼等眾得見佛已，於長夜中利益安樂，息除[彳*廣]戾恚惡之心；復令四大天王諸眷屬等，於長夜中獲大利益安隱而住。若佛世尊悲愍我故降赴我宮，菩薩、聲聞隨受微供，使令無量諸眾生類增長善根，復令我等圓滿意樂。」佛即默然而受其請。</p>
<p>爾時金剛手菩薩大祕密主知佛世尊默受請已，心生歡喜踊躍慶快，即時頭面頂禮佛足，右繞七匝速離佛會，還復所止曠野大城。</p>
<p>時金剛手菩薩大祕密主至自宮已乃起思念：「我今如何施設供養？復依何等境界莊嚴而為嚴飾，令欲、色界諸天子眾起希有心，復令十方世界所來集會大菩薩眾咸生歡喜，我亦於佛廣大施作妙供養事。」作是念已即自記憶：「往昔一時佛於夜分入三摩地，其名寂靜不思議廣大所行，我亦隨佛即入是定。東方去此過殑伽沙數等佛剎土已，到一世界名無邊功德寶莊嚴，彼有如來號莊嚴王。其佛剎中化主世尊為十千菩薩授菩提記。我於爾時見彼佛剎，不可思議天人莊嚴，超勝一切妙莊嚴事。我宜依彼無邊功德寶莊嚴世界所莊嚴相而為嚴飾，當為世尊作供養事。」</p>
<p>爾時金剛手菩薩大祕密主即入大莊嚴王三摩地，於是三摩地中如實觀，覩彼無邊功德寶莊嚴世界種種殊妙莊嚴等事。如其所觀，即運神力於此曠野大城中施設莊嚴，與彼無異。而彼無邊功德寶莊嚴世界者，東西南北縱廣正等六十四由旬，以青瑠璃而為其地，帝青大寶作其牆界，垂珠華瓔眾寶嚴飾，閻浮檀金而為蓮華，眾寶枝葉眾寶瓔珞間錯垂布。復有無數天妙寶衣，復有無數珠瓔嚴飾，復有無數殊妙繒綵，垂以無數妙寶華鬘燒香塗香眾妙寶瓶，亦復無數周匝遍散種種色華，人所觀者殊妙悅意，若身若心歡喜調暢。出現無邊功德寶聚，復現無量色相莊嚴。又有廣多百千莊嚴妙師子座，寶机承足寶繩交絡，寶華莊嚴垂真珠網，周匝盈積可八步量。又復布設無數天衣，空中復有寶網垂覆。如是種種妙莊嚴事，於餘廣多世界之中昔所未見昔所未聞。又復嚴辦百味精珍上妙飲食。又復布列百千莊嚴妙師子座安處空中，一一師子座空中自然有妙寶蓋，各各垂覆殊妙莊嚴眾相具足。</p>
<p>爾時金剛手菩薩大祕密主於其定中安布如是殊妙勝相。施設莊嚴師子座已，從定而起，過於夜分至明旦時，嚴辦最上清淨食已，深心清淨將欲供養世尊如來、菩薩大眾。◎</p>

<p class='juan'>佛說如來不思議祕密大乘經卷第十四</p></div>
</div><!-- end of div[@id='body'] -->
</body></html>