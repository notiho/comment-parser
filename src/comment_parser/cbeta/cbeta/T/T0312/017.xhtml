<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說如來不思議祕密大乘經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu44' />佛說如來不思議祕密大乘經卷第十七<p class="byline">譯經三藏朝散大夫試光祿卿光梵大師賜紫沙門臣惟淨等奉　詔譯</p>◎護世品第十九之二</p><p>「復次大祕密主！如來於一切法中總略而說有四法印。何等為四？一者諸行無常，為諸沙門婆羅門及長壽天執常語者破常想故。二者諸行是苦，為諸天人計樂想者破樂想故。三者諸法無我，為彼執我諸外道等破其我想。四者涅槃寂靜，為諸增上慢者起尋求行破彼增上慢故。此言無常者，即是畢竟無有常法增語。此言苦者，即是遠離願求增語。此言無我者，即是空相增語。涅槃寂靜者，即是無相作證增語。大祕密主！此如是法，若諸菩薩深固信解勤行修習，即於善法而不減失，速能圓滿菩提分法。」</p>
<p>爾時護世四大天王前白佛言：「世尊！我等四王皆名護世，當以何法而能護世？」</p>
<p>佛告四大天王言：「汝諸仁者！當修正法行即能護世。其正法行者，所謂十善。何等為十？一者不殺，二者於自富樂而生喜足無其分量，三者於他妻室不起染污，四者不破他眾，五者不出惡言，六者所言如實，七者言無綺飾，八者於他富樂無所希望，九者止息瞋恚，十者正見清淨。諸仁者！此十善法乃能護世。</p>
<p>「復有八法而能護世。何等為八？一者如說能行，二者於一切處尊重師長，三者順行正道，四者心意質直，五者心常柔軟，六者於一切眾生常起慈心，七者不作諸罪，八者集諸善根。如是八法乃能護世。</p>
<p>「復有六法而能護世。何等為六？一者行慈身業，於師尊所及善知識同梵行者乃至一切眾生，悉起尊重愛樂意念，是為第一身業和敬。二者行慈語業，於師尊所及善知識同梵行者乃至一切眾生，悉起尊重愛樂意念，是為第二語業和敬。三者行慈意業，於師尊所及善知識同梵行者乃至一切眾生，悉起尊重愛樂意念，是為第三意業和敬。四者依法所得一切利養，少略乃至鉢中之食，與彼知識同梵行者，周普均平等同受用，又復尊重愛樂意念，是為第四利養和敬。五者於戒修法無斷無缺圓具無濁，所應受者不生貪取，智所稱讚離諸譏毀，以如是等淨戒之法，與善知識同梵行者共所修持，又復尊重愛樂意念，是為第五戒修和敬。六者於諸正見出離法中及勝決擇分，隨何等法修其正行，即當如應與善知識同梵行者共所修作，又復尊重愛樂意念，是為第六同見和敬。諸仁者！此六和法乃能護世。</p>
<p>「復有四法而能護世。何等為四？一者不貪，以不貪故不墮惡趣。二者不瞋，以不瞋故不墮惡趣。三者不癡，以不癡故不墮惡趣。四者不怖，以不怖故不墮惡趣。諸仁者！如是四法乃能護世。</p>
<p>「復有二法而能護世。何等為二？一者有慚，二者有愧。具是二法即能護世。</p>
<p>「復有一法而能護世。何等為一？謂真實行。以真實故即能護世。又復善語又無諂曲，此等一法皆能護世。諸仁者！如是等法，汝等勤行即能護世，自能護已復令他人亦能護世。」◎</p>
</div>
<div class='div-pin'><a id='mulu45' />
<p class='h1'>◎去來品第二十</p><p>爾時世尊即作是念：「我今宜應為此眾會宣說祕密大明章句，令其眾會善根相應，大菩提法久住世間。」作是念已，即告金剛手菩薩大祕密主言：「我昔曾於阿波邏羅龍王宮中，及大菩提場初成道時，以利益心攝受世間。我時宣說大明章句，汝能記念耶？」</p>
<p>金剛手菩薩白佛言：「世尊！我能記念。」</p>
<p>佛言：「祕密主！汝今說彼大明章句。」</p>
<p>是時金剛手菩薩大祕密主從座而起，前詣佛所，胡跪合掌頂禮佛足，即說祕密大明章句曰：</p>
<p class="dharani">「怛[寧*也]他<span class='note-inline'>(引)</span><span class='note-inline'>(句)</span>　賀虎羅<span class='note-inline'>(引)</span><span class='note-inline'>(二)</span>　虎羅嚩帝<span class='note-inline'>(引)</span><span class='note-inline'>(三)</span>　虎賀囉拏<span class='note-inline'>(引)</span><span class='note-inline'>(四)</span>　薩吳<span class='note-inline'>(引)</span>拏<span class='note-inline'>(引)</span><span class='note-inline'>(五)</span>　左左左左左<span class='note-inline'>(引)</span><span class='note-inline'>(六)</span>　儞布拏<span class='note-inline'>(引)</span><span class='note-inline'>(七)</span>　芻怛剎多<span class='note-inline'>(引)</span><span class='note-inline'>(八)</span>　剎野剎夜<span class='note-inline'>(引)</span><span class='note-inline'>(九)</span>　多<span class='note-inline'>(引)</span>剎野薩摩<span class='note-inline'>(引)</span><span class='note-inline'>(十)</span>　設末儞葛囉<span class='note-inline'>(引)</span><span class='note-inline'>(十一)</span>　賀盧<span class='note-inline'>(十二)</span>　賀盧嚩帝<span class='note-inline'>(十三)</span>　尸羅嚩帝<span class='note-inline'>(十四)</span>　緊阿<span class='note-inline'>(引)</span>尾設野帝<span class='note-inline'>(十五)</span>　儞薩囉尼<span class='note-inline'>(引)</span><span class='note-inline'>(十六)</span>　惹惹<span class='note-inline'>(十七)</span>　惹惹末帝<span class='note-inline'>(十八)</span>　阿嚩<span class='corr'>吒</span><span class='note-inline'>(引)</span><span class='note-inline'>(十九)</span>　儞嚩吒<span class='note-inline'>(引)</span><span class='note-inline'>(二十)</span>　嚩栗多<span class='note-inline'>(二合、引)</span>奴娑<span class='note-inline'>(引)</span>哩尼<span class='note-inline'>(引)</span><span class='note-inline'>(二十一)</span>　部<span class='note-inline'>(引)</span>多<span class='note-inline'>(引)</span>奴塞蜜哩<span class='note-inline'>(三合)</span>帝<span class='note-inline'>(二十二)</span>　呼<span class='note-inline'>(引)</span>禰嚩多<span class='note-inline'>(引)</span>奴塞蜜哩<span class='note-inline'>(三合)</span>帝<span class='note-inline'>(二十三)</span>　呼<span class='note-inline'>(引)</span>那<span class='note-inline'>(引)</span>誐<span class='note-inline'>(引)</span>喃<span class='note-inline'>(引)</span><span class='note-inline'>(二十四)</span>　藥叉<span class='note-inline'>(引)</span>赧<span class='note-inline'>(引)</span><span class='note-inline'>(二十五)</span>　巘馱哩嚩<span class='note-inline'>(二合、引)</span>赧<span class='note-inline'>(引)</span><span class='note-inline'>(二十六)</span>　摩呼<span class='note-inline'>(引)</span>囉誐<span class='note-inline'>(引)</span>赧<span class='note-inline'>(引)</span><span class='note-inline'>(二十七)</span>　莎悉底<span class='note-inline'>(二合)</span>哩婆<span class='note-inline'>(二合)</span>嚩都<span class='note-inline'>(引)</span>薩哩嚩<span class='note-inline'>(二合)</span>薩埵<span class='note-inline'>(引)</span>喃<span class='note-inline'>(引)</span><span class='note-inline'>(二十八)</span>　尾計囕都<span class='note-inline'>(引)</span>摩訶<span class='note-inline'>(引)</span>鉢哩嚩<span class='note-inline'>(二合)</span>多<span class='note-inline'>(引)</span><span class='note-inline'>(二十九)</span>　三咩他旦<span class='note-inline'>(引)</span>馱囉尼<span class='note-inline'>(引)</span><span class='note-inline'>(三十)</span>　誐哩惹<span class='note-inline'>(二合、引)</span>都<span class='note-inline'>(引)</span>三母捺囉<span class='note-inline'>(二合)</span>尾誐壹帝<span class='note-inline'>(三十一)</span>」</p>
<p>金剛手菩薩大祕密主說是祕密章句時，一切魔宮皆悉振動，大地傾搖大海騰涌，一切眾會皆悉戰怖，咸詣佛所頂禮求救。是時世尊復以一足按地，大千世界皆悉動搖。時諸眾會俱向佛所作是白言：「救我，世尊！救我，善逝！我等一切驚怖戰悼。」</p>
<p>佛言：「勿怖勿怖。此是諸佛大明章句威神境界，能使大地振動、大海騰涌，日住虛空亦復動搖。」</p>
<p>爾時世尊即為金剛手菩薩及諸眾會，如其所應略說法要。是時會中有八萬人發大菩提心，有無量人住有學地。</p>
<p>爾時金剛手菩薩大祕密主長子金剛軍，持妙寶網覆於佛上，前白佛言：「世尊！菩薩云何能於阿耨多羅三藐三菩提得不退轉？」</p>
<p>佛言：「善男子！菩薩若能具修十法，即於阿耨多羅三藐三菩提得不退轉。何等為十？一者常行無礙大慈，二者常起無倦大悲，三者精進辦諸事業，四者善修空三摩地，五者現前通達勝慧，六者於一切處皆善通達，七者能以妙智清淨三世，八者以無礙方便觀實業報，九者雖了知空而植眾德本，十者如其所說自性清淨而善入聖道。菩薩若具如是十法，即於阿耨多羅三藐三菩提得不退轉。」</p>
<p>時金剛軍復白佛言：「世尊！菩薩當修何法，於佛不思議門聞已安然不生驚怖？」</p>
<p>佛言：「善男子！菩薩當修八法，即能於佛不思議門聞已安然不生驚怖。何等為八？一者增長勝慧，二者增長妙智，三者常為善友之所攝受，四者具大信解，五者善達如幻無生之法，六者信解無常之法，七者心行平等猶如虛空，八者於諸法中善知障礙所起之相。菩薩若具如是八法，即能於佛不思議門聞已安然不生驚怖。」</p>
<p>金剛軍復白佛言：「菩薩當修何法，即能於諸所作而得自在？」</p>
<p>佛言：「善男子！菩薩當修四法，即能於諸所作而得自在。何等為四？一者善修現前無滅之法具五神通，二者善觀勝解脫門具四禪定，三者超勝梵世具四梵行，四者以方便慧於一切處善修無生。菩薩若具如是四法，即能於諸所作而得自在。」</p>
<p>金剛軍復白佛言：「菩薩有幾種法門？」</p>
<p>佛言：「善男子！菩薩有四種法門。何等為四？一者智門，善入一切眾生根性。二者慧門，能善分別宣說句義。三者陀羅尼門，善入一切言音總持。四者無礙解門，能善宣說諸無盡法。此為菩薩四種法門。」</p>
<p>金剛軍復白佛言：「菩薩有幾種力？」</p>
<p>佛言：「善男子！菩薩有九種力。何等為九？一者定力，大悲起故。二者精進力，不退轉故。三者多聞力，勝慧生故。四者信解力，圓滿解脫故。五者修習力，離散亂故。六者忍力，善護眾生故。七者菩提心力，降伏諸魔故。八者大悲力，成熟眾生故。九者無生忍力，圓滿十力故。如是名為菩薩九力。」</p>
<p>當佛世尊說是法時，彼長子金剛軍得無生法忍。證是忍已，復白佛言：「惟願世尊威神建立，令此正法於金剛手菩薩大祕密主宮中而得久住，使彼具法器眾生獲得聞慧光明照觸，乃至如來般涅槃後，於閻浮提中廣令流布使不隱沒。」</p>
<p>爾時世尊受金剛軍勸請已，即告金剛手菩薩大祕密主言：「祕密主！汝今宜應宣說，我於大菩提場初成道時，護諸菩薩、降伏攝受諸魔軍眾所有祕密大明章句，建立加護，令正法眼久住世間，攝伏諸魔邪異外法。」</p>
<p>爾時金剛手菩薩大祕密主承佛教勅，從座而起，偏袒右肩右膝著地，合掌恭敬頂禮世尊，說大明曰：</p>
<p class="dharani">「怛[寧*也]佗<span class='note-inline'>(引)</span><span class='note-inline'>(一句)</span>　虎盧<span class='note-inline'>(二)</span>　虎羅<span class='note-inline'>(引)</span><span class='note-inline'>(三)</span>　虎梨<span class='note-inline'>(四)</span>　提<span class='note-inline'>(引)</span>哩<span class='note-inline'>(五)</span>　訶<span class='note-inline'>(引)</span>哩<span class='note-inline'>(引)</span>底<span class='note-inline'>(六)</span>　阿酤<span class='note-inline'>(引)</span>設羅剎曳<span class='note-inline'>(七)</span>　左梨<span class='note-inline'>(八)</span>　左羅嚩帝<span class='note-inline'>(九)</span>　娑<span class='note-inline'>(引)</span>哩<span class='note-inline'>(十)</span>　芻哩<span class='note-inline'>(十一)</span>　羼<span class='note-inline'>(引)</span>帝末利<span class='note-inline'>(十二)</span>　翅彌<span class='note-inline'>(十三)</span>　羼<span class='note-inline'>(引)</span>帝葛哩<span class='note-inline'>(十四)</span>　剎彌<span class='note-inline'>(十五)</span>　設彌<span class='note-inline'>(十六)</span>　扇<span class='note-inline'>(引)</span>帝葛哩<span class='note-inline'>(十七)</span>　虎呼<span class='note-inline'>(引)</span><span class='note-inline'>(十八)</span>　阿梨<span class='note-inline'>(十九)</span>　詰詰哩<span class='note-inline'>(二十)</span>　珂哩<span class='note-inline'>(二十一)</span>　阿<span class='note-inline'>(引)</span>尾設儞<span class='note-inline'>(二十二)</span>　囉娑<span class='note-inline'>(二十三)</span>　囉娑儞<span class='note-inline'>(二十四)</span>　惹曳<span class='note-inline'>(二十五)</span>　惹野嚩帝<span class='note-inline'>(二十六)</span>　體哩<span class='note-inline'>(二合)</span><span class='note-inline'>(二十七)</span>　阿<span class='note-inline'>(引)</span>嚩哩帝<span class='note-inline'>(二合)</span><span class='note-inline'>(二十八)</span>　尾嚩哩帝<span class='note-inline'>(二合)</span><span class='note-inline'>(二十九)</span>　阿嚩哩多<span class='note-inline'>(二<span class='corr'>合</span>)</span>儞<span class='note-inline'>(三十)</span>　梅<span class='note-inline'>(引)</span>底哩<span class='note-inline'>(二合、引)</span>部<span class='note-inline'>(引)</span>多<span class='note-inline'>(引)</span>喃<span class='note-inline'>(引)</span>僧誐囉<span class='note-inline'>(二合)</span>呼<span class='note-inline'>(引)</span><span class='note-inline'>(三十一)</span>　捺彌<span class='note-inline'>(三十二)</span>　捺摩三鉢儞<span class='note-inline'>(三十三)</span>　帝<span class='note-inline'>(引)</span>蘭拏<span class='note-inline'>(二合)</span>多<span class='note-inline'>(引)</span>囉曳<span class='note-inline'>(引)</span><span class='note-inline'>(三十四)</span>　部<span class='note-inline'>(引)</span>莎焰莎悉帝<span class='note-inline'>(二合)</span>禰尾毘踰<span class='note-inline'>(二合、引)</span><span class='note-inline'>(三十五)</span>　那<span class='note-inline'>(引)</span>倪毘踰<span class='note-inline'>(二合、引)</span><span class='note-inline'>(三十六)</span>　藥翅毘踰<span class='note-inline'>(二合、引)</span><span class='note-inline'>(三十七)</span>　巘馱哩尾<span class='note-inline'>(二合)</span>毘踰<span class='note-inline'>(二合、引)</span><span class='note-inline'>(三十八)</span>　藥叉西毘踰<span class='note-inline'>(二合、引)</span><span class='note-inline'>(三十九)</span>　摩奴賒<span class='note-inline'>(引)</span>摩奴試毘藥<span class='note-inline'>(二合)</span><span class='note-inline'>(四十)</span>　莎悉底<span class='note-inline'>(二合)</span>哩婆<span class='note-inline'>(二合)</span>嚩都<span class='note-inline'>(引)</span>薩捺<span class='note-inline'>(引)</span>蘇欠<span class='note-inline'>(四十一)</span>」</p>
<p>說是大明時，一切山王皆悉振動，大地傾搖大海騰涌，所有一切邪異外法皆悉攝伏歸正法語，善護一切正法寶藏。一切天眾互相慶悅，說伽陀曰：</p>

<div class="lg regular" style="margin-left:1em;"><div class='lg-row'>「祕密大明宣說已，　能令正法久住世，</div>
<div class='lg-row'>三千世界悉傾搖，　求人中尊願救護。</div>
<div class='lg-row'>大師善說真實語，　普為眾會施無畏，</div>
<div class='lg-row'>威神建立此法門，　能令正法久住世。」</div>
</div><p>爾時世尊於金剛手菩薩宮中住經七日，廣為無量一切眾生作利益已，乃至曠野大城一切情品廣大周遍無不蒙益，即離本宮還處空中，菩薩聲聞人天大眾恭敬圍遶，復有無數百千夜叉、羅剎、阿修羅、迦樓羅等前後導從，梵王、帝釋、護世天等，布光明網、奏妙音樂、雨眾異花。時諸剎土皆悉振動，以佛威德神通勢力加持神變及威儀事，譬如鵝王遊戲自在，漸吹還詣鷲峯山中。金剛手菩薩大祕密主以佛威神而隨佛後。</p>

<p class='juan'>佛說如來不思議祕密大乘經卷第十七</p></div>
</div><!-- end of div[@id='body'] -->
</body></html>