<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說如來不思議祕密大乘經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu27' />佛說如來不思議祕密大乘經卷第十</p><p class="byline">譯經三藏朝散大夫試光祿卿光梵大師賜紫沙門臣惟淨等奉　詔譯</p><a id='mulu28' />
<p class='h1'>菩薩詣菩提場品第十二</p><p>「爾時菩薩既澡沐已，復受飲食身力充實，即時往詣大菩提場。到已告語善地天子并諸地居天子眾等，說伽陀曰：</p>

<div class="lg regular" style="margin-left:0em;"><div class='lg-row'>「『任持大地不動搖，　菩薩離愛斷害者，</div>
<div class='lg-row'>今此樹下證菩提，　汝等莊嚴於此地。』</div>
<div class='lg-row'>「善哉地居天歡喜，　普遍清淨三千界，</div>
<div class='lg-row'>廣散最上妙香花，　遍灑香水皆清淨。</div>
<div class='lg-row'>所有堅手及持鬘，　常憍天等至空居，</div>
<div class='lg-row'>歡喜瞻仰菩薩尊，　散眾妙花伸供養。</div>
<div class='lg-row'>四護世天并眾會，　乃至一切四大洲，</div>
<div class='lg-row'>遍三千界金網嚴，　覆以供養人中勝。</div>
<div class='lg-row'>三千界中帝釋主，　供養菩薩大威德，</div>
<div class='lg-row'>如廣勝殿天妙嚴，　三千界嚴亦如是。</div>
<div class='lg-row'>夜摩天眾咸欣悅，　覆瑠璃網以嚴治，</div>
<div class='lg-row'>廣三千界寶珍奇，　為人中仙伸供養。</div>
<div class='lg-row'>兜率天眾咸欣悅，　布真珠網作嚴飾，</div>
<div class='lg-row'>珠瓔其猶半月形，　復散真珠廣如雨。</div>
<div class='lg-row'>化樂天王并天眾，　閻浮檀金為寶網，</div>
<div class='lg-row'>金網寶鐸出妙聲，　遍三千界聞皆喜。</div>
<div class='lg-row'>諸有天中淨妙寶，　無邊照曜淨光明，</div>
<div class='lg-row'>他化自在天所嚴，　供養一切義無畏。</div>
<div class='lg-row'>所有龍及乾闥婆，　摩睺羅伽修羅等，</div>
<div class='lg-row'>各於自宮廣莊嚴，　及以妙嚴於欲界。</div>
</div><p>「復次寂慧！是時大梵天王見是菩薩詣菩提場殊勝相已，即告一切梵眾天子言：『汝諸仁者！知是事不？今此菩薩摩訶薩於大誓願、廣大甲冑而不棄捨，復於堅固甲冑無懈退意，能善成辦諸菩薩行，修諸波羅蜜多善住彼岸，於一切菩薩地中善得自在，一切菩薩意樂悉能清淨，復善通達一切眾生種種根性，深入一切如來祕密分位，諸魔業道已悉超越，於一切善根得不壞信，諸佛威神共所建立，普示一切眾生正解脫道，為大導師摧破一切魔外境界，三千大千界中一勇猛尊，積集法藥為大醫王，覆以解脫繒帛為大法王，放大慧光建大法幢；世間八法皆不能染，真實清淨大蓮花生，於一切法總持無忘，大海出生離諸增損，不動不搖如須彌山，妙善無垢妙善清淨，自淨妙慧大摩尼寶之所出生，一切法中而得無礙，大梵所生心業調暢。具如是等功德菩薩今詣大菩提場，欲證阿耨多羅三藐三菩提果，降諸魔軍，為令圓滿如來十力、四無所畏、十八不共佛法，普為一切轉大法輪、作獅子吼，於諸眾生廣行法施，令諸眾生法眼清淨，以其正法攝伏一切邪異外論，為欲圓滿往昔誓願，為欲親近諸佛世尊，於諸法中得富饒自在。汝諸仁者！當發勤勇之心於菩薩所親近供養。』</p>
<p>「時大梵天王以清淨心復告一切梵眾天子言：『諸仁者！今此菩薩於多百千劫中精修禁戒，是即最上清淨大士。今詣大菩提場，將成正覺。汝等宜應於一切三千大千世界廣作殊妙莊嚴等事。』</p>
<p>「爾時大梵天王說伽陀曰：</p>

<div class="lg regular" style="margin-left:2em;"><div class='lg-row'>「『清淨大士戒決定，　廣為人天作利益，</div>
<div class='lg-row'>人中天供天中天，　詣菩提場大寂默。</div>
<div class='lg-row'>降伏一切魔軍眾，　一切智智真覺了，</div>
<div class='lg-row'>一切佛法悉圓明，　轉正法輪行利樂。</div>
<div class='lg-row'>大智一振獅子吼，　一切眾生聞皆喜，</div>
<div class='lg-row'>令開法眼清淨因，　人中尊詣菩提樹。</div>
<div class='lg-row'>邪異外論皆攝伏，　往昔誓願悉周圓，</div>
<div class='lg-row'>正覺事業現令成，　人中尊詣菩提樹。</div>
<div class='lg-row'>善哉和合皆專志，　普遍地方作莊嚴，</div>
<div class='lg-row'>三千大千世界中，　普見莊嚴於欲界。</div>
<div class='lg-row'>如其欲界所嚴事，　色界莊嚴亦復然，</div>
<div class='lg-row'>善哉梵眾清淨心，　廣作莊嚴三千界。</div>
<div class='lg-row'>欲界所現供養事，　上界亦現諸供養，</div>
<div class='lg-row'>遍散最上妙香花，　寶嚴眾樂皆吹擊。</div>
<div class='lg-row'>三千世界諸天眾，　見聞欣躍伸敬禮，</div>
<div class='lg-row'>乃至色究竟天中，　各各自宮廣嚴飾。</div>
<div class='lg-row'>上中復上勝中勝，　普現莊嚴眾天宮，</div>
<div class='lg-row'>天女六十百俱胝，　建菩提場金剛座。</div>
<div class='lg-row'>一切遍灑於香水，　復散種種殊妙花，</div>
<div class='lg-row'>遍列眾寶此地方，　大菩提場廣嚴好。</div>
<div class='lg-row'>語不能讚諸功德，　此有無量種莊嚴，</div>
<div class='lg-row'>大士決定戒精修，　世間善利大威德，</div>
<div class='lg-row'>將詣菩提樹王下，　降伏魔軍諸惡慧，</div>
<div class='lg-row'>一切和合聖者行，　廣作三千界嚴飾。</div>
<div class='lg-row'>天人中尊法自在，　供養彼得無邊福，</div>
<div class='lg-row'>梵眾聞彼人中尊，　殊妙莊嚴三千界，</div>
<div class='lg-row'>妙花寶幢作嚴事，　變化世界寶所成。</div>
<div class='lg-row'>俱胝妙蓋化空中，　如日月光極嚴麗，</div>
<div class='lg-row'>娑羅樹花眾最上，　化現悉如歡喜園。</div>
<div class='lg-row'>大仙循道歡喜行，　變化莊嚴七車量，</div>
<div class='lg-row'>寶成金蓮華密覆，　七重界道而圍繞。</div>
<div class='lg-row'>帝釋天主作莊嚴，　人天希有昔未見，</div>
<div class='lg-row'>如忉利天廣勝殿，　四大洲嚴亦復然。</div>
<div class='lg-row'>夜摩兜率化樂天，　他化嚴同色究竟，</div>
<div class='lg-row'>勇發勤力皆迅疾，　共嚴最上菩提場。</div>
<div class='lg-row'>如欲界中勝莊嚴，　天龍等眾亦如是，</div>
<div class='lg-row'>於剎那間皆化現，　菩薩於中所行詣。</div>
<div class='lg-row'>四方天女數俱胝，　詣菩提樹眾圍繞，</div>
<div class='lg-row'>塗香末香眾妙花，　一切處灑妙香水。</div>
<div class='lg-row'>大菩提樹本妙嚴，　如忉利天園生樹，</div>
<div class='lg-row'>所有一切莊嚴事，　語不能讚諸功德，</div>
<div class='lg-row'>那庾多數彼諸天，　彼彼莊嚴皆殊妙。』</div>
</div><p>「復次寂慧！菩薩既至菩提場已，始下雙足千輻輪相按彼地時，即有廣大光明出現。是光普照一切地獄、傍生、餓鬼趣中，諸眾生類蒙光照觸，所受諸苦暫得停息。迦梨迦龍王宮中大光普照。</p>
<p>「爾時迦梨迦龍王見是菩薩光明照已，心生歡喜踴躍慶快，即時為彼自宮眷屬及諸龍眾說伽陀曰：</p>

<div class="lg regular" style="margin-left:2em;"><div class='lg-row'>「『如金色光極晃曜，　大明照我龍王宮，</div>
<div class='lg-row'>我蒙光照適其身，　亦復心生大歡喜。</div>
<div class='lg-row'>如我於彼先佛所，　昔曾見此瑞光明，</div>
<div class='lg-row'>而今所覩定無疑，　佛大無畏當出世。</div>
<div class='lg-row'>汝等各持妙香花，　塗香末香花鬘等，</div>
<div class='lg-row'>真金及彼摩尼珠，　以為瓔珞并上服；</div>
<div class='lg-row'>復持種種妙樂具，　珠寶所嚴眾幡蓋，</div>
<div class='lg-row'>及寶所成妙高幢，　為天人師伸供養。</div>
<div class='lg-row'>所有龍王妙宮殿，　廣大莊嚴悉清淨，</div>
<div class='lg-row'>汝等應生歡喜心，　皆同親詣於佛所。』</div>
</div><p>「爾時迦梨迦龍王與自宮人眷屬并諸龍眾，各持種種上妙香花衣服幢蓋，及眾樂具鼓吹歌音，上踴空中，香水如雲遍灑一切，復雨龍華龍真珠等。如是廣以龍王威神、龍王通力現諸化事，詣菩薩所。到已即時與諸眷屬禮菩薩足，鼓妙音樂虔伸供養。作供養已，是時龍王右繞而住，說妙伽陀伸讚歎曰：</p>

<div class="lg regular" style="margin-left:0em;"><div class='lg-row'>「『人中尊放大光明，　普照一切佛剎土，</div>
<div class='lg-row'>剎那惡趣苦皆停，　我等龍宮俱照曜。</div>
<div class='lg-row'>龍眾蒙光照觸已，　咸生歡喜作是言：</div>
<div class='lg-row'>「菩薩成佛定無疑，　金色光明乃如是。」</div>
<div class='lg-row'>有那庾多龍女眾，　恭敬捧持妙香花，</div>
<div class='lg-row'>及勝衣服眾幡幢，　詣菩薩所伸供養。</div>
<div class='lg-row'>今此地方花蓋等，　一切殊妙廣莊嚴，</div>
<div class='lg-row'>又復藥草諸樹林，　低垂悉向菩提樹；</div>
<div class='lg-row'>江河停流而寂靜，　風止搖擊悉安然。</div>
<div class='lg-row'>菩薩今日證菩提，　世間最勝降魔者，</div>
<div class='lg-row'>梵王帝釋諸光明，　日月光等悉映蔽，</div>
<div class='lg-row'>蒙光照者得清涼，　佛出世故咸歡喜。</div>
<div class='lg-row'>復有諸妙吉祥瓶，　右旋宛轉在空中，</div>
<div class='lg-row'>仙眾龍眾等居空，　右旋其狀亦如是，</div>
<div class='lg-row'>世間若天若人等，　各各至誠伸供養。</div>
<div class='lg-row'>菩薩今日證菩提，　為求慧者開正道，</div>
<div class='lg-row'>我等今日於佛所，　增益威光得善利。</div>
<div class='lg-row'>我昔供養拘留孫，　及迦諾迦大聖主，</div>
<div class='lg-row'>迦葉最上人中勝，　乃至今供釋迦仙，</div>
<div class='lg-row'>此求菩提大神通，　最勝希有昔未見，</div>
<div class='lg-row'>具德最上人中尊，　出大梵音獅子吼，</div>
<div class='lg-row'>堅求菩提決定心，　是心超勝無比等。</div>
<div class='lg-row'>而彼日月可墮落，　須彌山王可破壞，</div>
<div class='lg-row'>今日不圓十力尊，　世間無復有是處。』</div>
</div><p>「復次寂慧！時迦梨迦龍王上首之妃名曰金光，與諸龍女恭敬圍繞，持以種種殊妙寶蓋、種種妙衣及天花鬘、種種巧嚴真珠瓔珞、種種上妙摩尼珠寶，及彼種種眾妙香瓶，奏妙歌音詣菩薩所。到已禮敬，散諸寶花而伸供養，住菩薩前說伽陀曰：</p>

<div class="lg regular" style="margin-left:2em;"><div class='lg-row'>「『心無動亂無恐畏，　無貪無瞋亦無癡，</div>
<div class='lg-row'>能調難調無染尊，　能離諸惡無所著。</div>
<div class='lg-row'>我今頂禮淨解脫，　大仙拔除諸疑箭，</div>
<div class='lg-row'>以大智光破無明，　能度世間諸苦惱。</div>
<div class='lg-row'>世間無依無救者，　菩薩善為作依救，</div>
<div class='lg-row'>光明普照三界中，　天人歡喜心清淨。</div>
<div class='lg-row'>空中遍雨眾妙華，　及散妙衣廣嚴飾，</div>
<div class='lg-row'>如是勝相我所知，　今日大仙成正覺。</div>
<div class='lg-row'>勝者勇詣菩提樹，　降伏諸魔無染尊，</div>
<div class='lg-row'>煩惱黑闇網蠲除，　證大菩提心寂靜。</div>
<div class='lg-row'>汝經多俱胝劫中，　於先佛所求菩提，</div>
<div class='lg-row'>難行能行為世間，　今時圓滿勝意樂。』</div>
</div><p>「復次寂慧！爾時菩薩將成正覺，有諸賢聖以威神力而為警發。即時有一刈草之人名曰吉祥，自然住立菩薩之右，持以淨草。是草柔軟如孔雀項，復如迦左隣那衣，色香具足一一右旋。時刈草人即持其草，詣菩薩前奉上菩薩，深發最勝阿耨多羅三藐三菩提心。</p>
<p>「復次寂慧！彼時吉祥刈草人者，以宿願深固昔發願言：『願我悉於賢劫之中諸菩薩眾成正覺所，大菩提場皆布淨草。』何以故？寂慧！我念過去於此賢劫之前九十一劫中，有佛出世，號毘婆尸如來、應供、正等正覺、明行足、善逝、世間解、無上士、調御丈夫、天人師、佛、世尊。彼佛法中，圓滿一千大菩薩眾修持梵行，時彼世尊為賢劫中諸大菩薩授阿耨多羅三藐三菩提記。是時有一長者名曰具慧，在大會中，聞彼世尊授諸菩薩菩提記已，即發阿耨多羅三藐三菩提心。時彼長者發是願言：『願我於此賢劫諸佛如來菩提場中，悉布勝妙師子之座，或施淨草。』寂慧當知，無復疑念，彼時具慧長者豈異人乎？即是釋迦菩薩成正覺時奉淨草者，吉祥刈草之人。以是緣故，汝今應知，彼吉祥刈草之人隨宿願力，於諸佛所，或施淨草、或布妙好師子之座。隨諸眾生信解智力善根成熟，其事如是。</p>
<p>「復次寂慧！是時菩薩既至菩提樹已，彼菩提樹神及十千天女，皆悉捧持諸上妙花及塗香等，詣菩薩前。各以所持諸妙香花用散供養，各各頭面禮菩薩足，異口同音說伽陀曰：</p>

<div class="lg regular" style="margin-left:2em;"><div class='lg-row'>「『歸命威德大無畏，　善寂善調破諸惡，</div>
<div class='lg-row'>離過勇猛大威光，　清淨導師無染者。</div>
<div class='lg-row'>能救無依諸苦惱，　唯一聖尊施諸樂，</div>
<div class='lg-row'>世間煩惱病能除，　為大醫王普救療。</div>
<div class='lg-row'>歸命清淨大名稱，　天歡喜散花如雨，</div>
<div class='lg-row'>決定今速證菩提，　起大慈心攝一切。</div>
<div class='lg-row'>往詣樹王登勝座，　摧破一切諸魔闇，</div>
<div class='lg-row'>覺悟寂靜證菩提，　亦如先佛所證悟。</div>
<div class='lg-row'>俱胝劫修清淨行，　難作能作利世間，</div>
<div class='lg-row'>大仙意樂今已圓，　安坐樹王成正覺。』</div>
</div><p>「復次寂慧！是時菩薩持以淨草詣菩提場，到已即於金剛座上自布其草，然後乃向菩提樹王恭敬頂禮右繞七匝。菩薩布草之後，是時即有八萬四千天子，持以八萬四千妙好莊嚴師子之座，奉上菩薩。其座高廣嚴好殊麗眾寶莊飾，覆以寶網及真珠網，復垂珠瓔而為交絡，妙巧施設無數百千上妙衣服。菩薩爾時即現其身，各各安處八萬四千師子座上。彼諸天子互不相見，皆謂菩薩在我所施師子座中。菩薩坐已，成證阿耨多羅三藐三菩提果。是諸天子咸生歡喜清淨之心，皆悉不退轉於阿耨多羅三藐三菩提。</p>

<p class='juan'>佛說如來不思議祕密大乘經卷第十</p></div>
</div><!-- end of div[@id='body'] -->
</body></html>