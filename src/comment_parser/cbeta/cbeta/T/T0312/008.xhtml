<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說如來不思議祕密大乘經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu21' /><a id='mulu22' />佛說如來不思議祕密大乘經卷第八<p class="byline">譯經三藏朝散大夫試光祿卿光梵大師賜紫沙門臣惟淨等奉　詔譯</p>如來語密不思議品第八之餘</p><p>「爾時尊者大目乾連禮彼佛足，作是白言：『世尊！我今悔罪！我今悔罪！我於釋迦牟尼如來無量音聲清淨妙輪輒欲度量，我斯深罪。又復世尊！我所來此幾何遠邪？』彼佛答言：『大目乾連！汝過九十九殑伽沙數等世界已，到此剎中。』大目乾連白言：『我此所來而極遙遠，身力疲懈，不能還復本剎土中。』彼佛告言：『大目乾連！於汝意云何？汝勿起是見，謂汝以自神力能到此剎。何以故？但以釋迦牟尼如來加持力故，汝能至此。汝今欲還本剎土者，應向彼佛虔伸敬禮。大目乾連！汝今當知，若以汝自通力欲還本土，縱經一劫亦不能往，或復未至彼土中間而入涅槃。大目乾連！汝今至此，東西南北謂何方分邪？』大目乾連言：『我心迷昧，不知今時在何方分。』彼佛告言：『以是緣故，汝今當知，若以汝自通力，縱經一劫，畢竟不能還彼剎土。』大目乾連言：『彼世尊釋迦牟尼如來今在何方？』彼佛告言：『大目乾連！彼世尊釋迦牟尼如來現處東方。』是時尊者大目乾連即向東方五輪著地，至誠敬禮世尊釋迦牟尼如來，說伽陀曰：</p>

<div class="lg regular" style="margin-left:2em;"><div class='lg-row'>「『二足聖尊攝受我，　人天供養大威德，</div>
<div class='lg-row'>無邊智具無邊音，　我今欲還於本土。』</div>
</div><p>「寂慧！今此王舍城鷲峯山中一切眾會，以釋迦牟尼如來威神力故，悉聞尊者大目乾連號哭之聲。」</p>
<p>爾時尊者阿難前白佛言：「世尊！今此所聞號哭之聲，為何相邪？」</p>
<p>佛言阿難：「此是目乾連苾芻往西方分，去此佛剎過九十九殑伽沙數等剎土，到光明幢世界世尊光明王如來剎中，現在於彼將欲還復此娑婆界故，有如是號哭之聲。」</p>
<p>阿難白佛言：「世尊！尊者大目乾連以何緣故到彼世界？」佛言：「阿難！大目乾連將還此土，其事因緣汝自當知。」</p>
<p>爾時鷲峯山中一切眾會，合掌恭敬咸白佛言：「世尊！我等樂見彼光明幢世界，瞻覩世尊光明王如來，及欲見彼諸菩薩眾并尊者大目乾連。」</p>
<p>爾時世尊受勸請已，即於眉間放大光明，名一切處通達，其光普照九十九殑伽沙數等佛剎相續不斷，於彼光明幢世界廣大照曜。是時此會一切大眾，悉得見彼光明幢世界，瞻覩世尊光明王如來，及見彼諸菩薩，又見大目乾連五輪著地，向佛作禮發聲號哭。</p>
<p>爾時世尊釋迦牟尼如來告尊者大目乾連言：「汝今宜應隨光所照，來復此土。」</p>
<p>爾時尊者大目乾連承佛世尊大光明輪，於思念間即時還此娑婆世界，住立佛前，向佛世尊頭面禮足，右繞七匝，重復諦誠五輪著地，作是白言：「世尊！我今悔罪！我今悔罪！我於世尊無量音聲清淨妙輪輒欲度量，我斯深罪故。我遠適他界聽佛音聲，既至彼已，所聞佛聲與此無異。」</p>
<p>佛言：「目乾連！如汝所說。如來音聲無有分量，猶如虛空無其分量，復無邊際不可度量。若其虛空可度量者，如來音聲亦可度量。何以故？虛空廣大故，如來音聲亦復廣大。」當王舍城中往昔說是大目乾連去來事時，有十千人發阿耨多羅三藐三菩提心。金剛手菩薩告寂慧菩薩言：「寂慧當知，此即是為如來語密。</p>
<p>「復次寂慧！六十四者，所有一切眾生心心所轉，而一眾生心多於彼。」寂慧菩薩言：「大祕密主！若一眾生心心所轉，假使遍滿三千大千世界一切眾生皆居緣覺之地，縱經一劫而亦不能思惟稱量校計伺察，何況一切眾生？」金剛手菩薩言：「寂慧！我今告語於汝，使汝開覺所有一切眾生心心所轉，即彼如來音聲妙輪出種種聲宣說法時，令諸眾生咸生歡喜，然佛世尊常住無分別捨。」</p>
<p>爾時金剛手菩薩說伽陀曰：</p>

<div class="lg regular" style="margin-left:1em;"><div class='lg-row'>「三千世界諸眾生，　一切皆證緣覺果，</div>
<div class='lg-row'>縱經一劫盡籌量，　一眾生心不能曉。</div>
<div class='lg-row'>世間所有一眾生，　唯佛能知彼心意，</div>
<div class='lg-row'>隨眾生心雖了知，　佛無發悟無分別。</div>
<div class='lg-row'>乃至一切眾生類，　總聚思惟有其三，</div>
<div class='lg-row'>世尊隨類如所應，　淨妙聲輪宣正法。</div>
<div class='lg-row'>法中自在演妙音，　一切聞者咸欣悅，</div>
<div class='lg-row'>隨所宣說名相生，　以諸法名善開示。</div>
<div class='lg-row'>所有一切眾生類，　色相名字及思惟，</div>
<div class='lg-row'>一毛孔中放光明，　如來隨應善分別。</div>
<div class='lg-row'>所有世尊大慈化，　一切毛孔放光明，</div>
<div class='lg-row'>光明超勝人中尊，　音聲輪中宣妙法。</div>
<div class='lg-row'>假使佛經一劫中，　以諸譬喻善宣說，</div>
<div class='lg-row'>然佛語及音聲輪，　畢竟不得其邊際。</div>
<div class='lg-row'>一切煩惱無色相，　所說語言亦無相，</div>
<div class='lg-row'>由其語言無相因，　煩惱無相自息滅。</div>
<div class='lg-row'>是故語言諸色相，　於一切處不可得，</div>
<div class='lg-row'>以其畢竟無得故，　煩惱色相亦如是。</div>
<div class='lg-row'>由其語言不實故，　所說非內亦非外，</div>
<div class='lg-row'>煩惱不實亦復然，　染性非內亦非外。</div>
<div class='lg-row'>以無少法可得故，　佛所說言遍十方，</div>
<div class='lg-row'>煩惱無得亦復然，　是故有所佛宣說。</div>
<div class='lg-row'>一切眾生語言道，　上中下品有其三，</div>
<div class='lg-row'>語言非身亦非心，　此中無住非無住。</div>
<div class='lg-row'>譬如假法成樂具，　由風吹擊眾音聲，</div>
<div class='lg-row'>所出音聲無所從，　是中亦無造作者。</div>
<div class='lg-row'>由其宿昔善淨性，　一切眾生意風吹，</div>
<div class='lg-row'>故佛世尊出妙音，　然佛亦無分別想。</div>
<div class='lg-row'>譬如應聲而對響，　音<span class='corr'>響</span>非內亦非外，</div>
<div class='lg-row'>人中尊出妙言語，　非內非外亦如是。</div>
<div class='lg-row'>又如珠寶無分別，　令諸眾生喜樂生，</div>
<div class='lg-row'>佛無分別亦復然，　一切音聲皆圓滿。</div>
</div><p>「復次寂慧！當知如來語祕密智，隨入一切眾生宣說諸法。所有三千大千世界一切眾生種種生處，如來隨入一切眾生語言音聲，以種種名字安立四諦。寂慧！如其所說，苦、苦集、苦滅、向苦滅道諦。</p>
<p>「所有地居諸天作如是說：</p>
<p class="dharani">「『珂吠　珂嚩牟梨　珂嚩那曳　珂嚩度嚕</p>
<p>「『即是此說苦、苦集、苦滅、向苦滅道諦。』</p>
<p>「彼空居諸天作如是說：</p>
<p class="dharani">「『多哩帝　阿嚩哩帝　阿嚩哩多尾誐彌　阿嚩哩多儞薩多囉尼</p>
<p>「『即是此說苦、苦集、苦滅、向苦滅道諦。』</p>
<p>「彼四大王天作如是說：</p>
<p class="dharani">「『伊尼　彌尼　捺紕　捺羅紕</p>
<p>「『即是此說苦、苦集、苦滅、向苦滅道諦。』</p>
<p>「彼忉利天作如是說：</p>
<p class="dharani">「『阿嚩哩多儞　阿西嚩帝　叉野嚩帝　叉野耨誐彌</p>
<p>「『即是此說苦、苦集、苦滅、向苦滅道諦。』</p>
<p>「彼夜摩天作如是說：</p>
<p class="dharani">「『輸梨　輸羅西嚩儞　輸羅叉曳　輸羅叉野婆嚩儞</p>
<p>「『即是此說苦苦集苦滅向苦滅道諦。』</p>
<p>「彼兜率天作如是說：</p>
<p class="dharani">「『烏珂梨　目珂梨　尾嚩努　散左哩</p>
<p>「『即是此說苦、苦集、苦滅、向苦滅道諦。』</p>
<p>「彼化樂天作如是說：</p>
<p class="dharani">「『多囉多　散多囉多　多囉叉野　多囉目珂</p>
<p>「『即是此說苦、苦集、苦滅、向苦滅道諦。』</p>
<p>「彼他化自在天<span class='corr'></span>作如是<span class='corr'>說</span>：</p>
<p class="dharani">「『訶訶呼　訶訶尾那曳　訶訶尾誐彌　訶囉儞誐彌</p>
<p>「『即是此說苦、苦集、苦滅、向苦滅道諦。』</p>
<p>「彼魔眾天作如是說：</p>
<p class="dharani">「『盎誐覽　盎誐囉母藍　盎誐囉播都桑　盎誐囉儞　悉帝囉赧</p>
<p>「『即是此說苦、苦集、苦滅、向苦滅道諦。』</p>
<p>「彼梵眾天作如是說：</p>
<p class="dharani">「『秫毘　秫毘葛哩　秫毘尾舍那　秫婆嚩哩多那</p>
<p>「『即是此說苦、苦集、苦滅、向苦滅道諦。』</p>
<p>「彼梵輔天作如是說：</p>
<p class="dharani">「『彌訶哩　僧訶哩　娑囉尼　娑囉娑囉尼</p>
<p>「『即是此說苦、苦集、苦滅、向苦滅道諦。』</p>
<p>「彼梵會天作如是說：</p>
<p class="dharani">「『沒囉拏　沒囉拏散提　沒囉拏沒嚕訶拏沒嚕訶努波舍摩</p>
<p>「『即是此說苦、苦集、苦滅、向苦滅道諦。』</p>
<p>「彼大梵天作如是說：</p>
<p class="dharani">「『多囉訥哩　　多囉左俱哩　多薩布哩　俱囉嚩訶儞</p>
<p>「『即是此說苦、苦集、苦滅、向苦滅道諦。』</p>
<p>「彼少光天作如是說：</p>
<p class="dharani">「『呬呬　係呬　呼護　訶囉奴散提</p>
<p>「『即是此說苦、苦集、苦滅、向苦滅道諦。<span class='note-inline'>(此下合有無量光天、光音天說四諦文，梵本元闕。)</span>』</p>
<p>「彼少淨天作如是說：</p>
<p class="dharani">「『烏呬多　儞嚩呬多　儞誐叱多　儞誐摩儞</p>
<p>「『即是此說苦、苦集、苦滅、向苦滅道諦。』</p>
<p>「彼無量淨天作如是說：</p>
<p class="dharani">「『西嚩儞　散西嚩儞　剎野西嚩儞　阿西嚩儞</p>
<p>「『即是此說苦、苦集、苦滅、向苦滅道諦。』</p>
<p>「彼遍淨天作如是說：</p>
<p class="dharani">「『波哩砌禰　波哩砌努捺曳　嚩那俱梨　菩陀尾秫提</p>
<p>「『即是此說苦、苦集、苦滅、向苦滅道諦。』</p>
<p>「彼廣果天作如是說：</p>
<p class="dharani">「『阿訖哩多　阿迦囉尼　阿囉拏尾誐帝　迦羅拏儞瑟恥</p>
<p>「『即是此說苦、苦集、苦滅、向苦滅道諦。<span class='note-inline'>(於第四禪九天之內，合有無雲、福生、無想三天，梵本元闕。)</span>』</p>
<p>「彼無煩天作如是說：</p>
<p class="dharani">「『阿耨誐摩那　阿那誐摩那　阿耨散提　阿耨散提誐摩那</p>
<p>「『即是此說苦、苦集、苦滅、向苦滅道諦。』</p>
<p>「彼無熱天作如是說：</p>
<p class="dharani">「『秫提　秫馱<span class='corr'>嚩</span>帝　秫馱波哩秫提　　<span class='corr'>秫</span>馱誐摩儞</p>
<p>「『即是此說苦、苦集、苦滅、向苦滅道諦。』</p>
<p>「彼善見天作如是說：</p>
<p class="dharani">「『[牟*含]摩摩　[牟*含]摩彌　摩那耨誐摩野　摩那耨誐摩</p>
<p>「『即是此說苦、苦集、苦滅、向苦滅道諦。』</p>
<p>「彼善現天作如是說：</p>
<p class="dharani">「『目訖底　目訖多嚩底　目訖多母梨　目訖多摩多耨散提</p>
<p>「『即是此說苦、苦集、苦滅、向苦滅道諦。』</p>
<p>「彼色究竟天作如是說：</p>
<p class="dharani">「『儞瑟恥　阿顛多儞瑟恥　阿羯臘波儞　阿鉢囉底散提』</p>
<p>「寂慧當知，如是等諸天，各各以其隨天語言安立四諦，并餘龍眾、夜叉眾、乾闥婆眾、阿修羅眾、迦樓羅眾、緊那羅眾、摩睺羅伽眾，及堅身夜叉眾、持鬘夜叉眾等，各以彼彼種類語言安立四諦。</p>
<p>「寂慧！此閻浮提諸國土中，少略而言滿千國土，乃至十六大國一切人眾，隨彼方處種種語言、種種音聲、種種心想，如來隨入一切語言音聲施設名字，所立四諦悉能解了。所謂尸迦國人，乃至世界邊際所住國人，如是等閻浮提中滿千國土，一切人眾種種語言、種種音聲、種種心想，施設名字各說四諦。如來隨入一切語言音聲悉能解了，亦非如來心識語言有所流散。寂慧！此小千世界中有九十四俱胝那庾多百千種類語言名字，各說四諦，總攝一切所說言音，皆悉同歸一四諦義，即是勝義諦、即是無生諦、即是如實諦、即是不動諦。寂慧！此即是為如來語密。</p>
<p>「復次寂慧！如來語言而能斷除一切眾生疑惑不決，所謂十方無量阿僧祇世界普攝一切眾生，以佛智所知，而眾生界多於地界。寂慧！正使一切眾生各各獲得智慧具足，與尊者舍利子等無有異，以是緣故，一切眾生各各皆以如舍利子所等智慧，以疑惑事於一劫中或過一劫，共相問難思惟稱量伺察，而一眾生復勝於一。是諸眾生以所疑事互思惟已，一時俱來請問世尊。時佛世尊於彈指間應問皆答。是故世尊隨了一眾生所起心念，普攝一切眾生，咸以一音悉為宣說斷諸疑網，令諸眾生得斷疑已咸生歡喜。寂慧！此即是名如來語言普能斷除一切眾生疑惑不決，然非如來心及語言有所動轉，一切皆是如實所說。寂慧當知，如是等說，皆是如來祕密之語希有之語。此即名為語業清淨。」</p>
<p>金剛手菩薩大祕密主說是如來語祕密主，會中有三萬二千眾生發阿耨多羅三藐三菩提心，十方一切諸佛剎中所有賢劫諸菩薩眾，各各在彼佛世尊所修梵行者，是諸菩薩為供養佛及金剛手菩薩大祕密主故，垂諸寶蓋散以妙花，是花槃旋來此會中，散於佛上及金剛手菩薩之身，乃至遍散一劫眾會。其諸寶蓋旋復空中住佛頂上，而諸寶蓋出妙音聲作如是言：「我等賢劫諸菩薩眾，遣此奉用供養世尊及金剛手菩薩大祕密主。惟願攝受。」</p>
<p>隨佛如來向所宣說未曾有法，一切眾會皆悉聞已，各復增勝發希有心，即向金剛手菩薩大祕密主虔伸頂禮，極生最上信重之想，咸作是言：「大祕密主！我等今時快得善利，獲聞金剛手菩薩宣說如來語密不思議法門。若諸眾生聞此所說信解無疑，是諸眾生所得人身功不唐棄，即為如來所應化度，彼得不退轉於阿耨多羅三藐三菩提。」◎</p>

<p class='juan'>佛說如來不思議祕密大乘經卷第八</p></div>
</div><!-- end of div[@id='body'] -->
</body></html>