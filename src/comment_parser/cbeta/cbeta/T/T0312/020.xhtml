<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說如來不思議祕密大乘經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu52' />佛說如來不思議祕密大乘經卷第二十<p class="byline">譯經三藏朝散大夫試光祿卿光梵大師賜紫沙門臣惟淨等奉　詔譯</p>總持功德讚說譬喻無盡品第二十四之二</p><p>爾時賢王天子白佛言：「世尊！一切法無攝受、無我無取、無續無斷，然以方便隨宜所作。諸勤行者，以正方便現前得法。世尊！譬如大水積於地下，須假人力勤行施作，或開以坑或鑿以井，由勤力故方獲其水；若無坑井水乃何得？勤行方便之者亦復如是，以勤力故於一切處勝智通達；若無勤力智從何得？是故求菩提者，常勤方便發<span class='corr'>起</span>精進，即能現前獲得聖法。又如世間生盲之人，所生色象而不能見。眾生煩惱暗蔽亦然，於所生法而不能見。又如世間有目之人於黑暗中，若無明炬即不能見一切色象。修天眼者亦復如是，若無善知識說法教導，不能於法而生信解。又如已具淨天眼者，不假世間光明所照。菩薩亦復如是，所作已辦者不假他人而為教導。又如世人處胎藏者都無所見，亦復不見有所增長。發起精進菩薩亦復如是，雖修佛法亦不見菩提有所增長。又如大雪山王所有諸樹依之而生，諸樹必無中有破壞及彼焦枯。菩薩亦復如是，勤行方便修諸正法依智所生，亦不於中破壞減失。又如轉輪聖王出於世間七寶隨出，所謂輪寶、象寶、馬寶、珠寶、女寶、主藏神寶、主兵神寶等。菩薩亦復如是，若發菩提心，七寶亦隨出，所謂布施、持戒、忍辱、精進、禪定、勝慧、方便等。又如轉輪聖王統行四大洲界，於諸眾生平等愛念而無異想。菩薩亦復如是，以四攝法普攝眾生而無異想，四攝所謂布施、愛語、利行、同事。又如轉輪聖王行王法化，一切悉無鬪戰爭訟。菩薩亦復如是，安居說法，悉無一切邪外戰訟。又如三千大千世界，最初成立大須彌山及彼大海。菩薩亦復如是，初發菩提心，先以深固大悲建立。又如世間，日光出時先照高山。菩薩亦復如是，最初發起大智光明，令諸眾生發起善根得智光照。又如大地受諸種子，而彼一切草木叢林依地而生平等滋長。得陀羅尼菩薩亦復如是，以無著心於一切眾生平等與法而無棄捨。」</p>
<p>爾時世尊讚賢王天子言：「善哉善哉！天子！汝今善能譬喻宣說諸菩薩法。天子當知，假使一切草木叢林名相等聚，法聚聲聚及形色聚，遍入一切眾生心行，普以一切名相分別，一切眾生周遍伺察，乃至眾生飲食受用，悉為譬喻，稱揚讚說彼得陀羅尼菩薩所有功德，而不能盡。天子！彼得陀羅尼菩薩者，諸有所說無有少法非佛語者。又復一切色相光明、聲香味觸法光明，無不現前。所得辯才不隨他聞而有繫屬，不觀他相而有所說，於一切處隨其所向通達無盡亦復無邊。不以威力偏入一切，身無麁重、心無所緣，能於百千諸佛現前說法無染無著。而是菩薩以彼諸佛威神建立故，得陀羅尼智慧辯才，有所說法無染無著亦無退轉。天子當知，菩薩有三無著之法。何等為三？一者我無著，二者眾生無著，三者法無著。又有三種通達清淨。何等為三？一者法界清淨，二者真如清淨，三者實際清淨。又有三種通達無盡。何等為三？一者法無盡，二者文字無盡，三者演說無盡。又有三種獲得通達加持之力。何等為三？一者辯才加持，二者法義加持，三者入法加持。又有三種成就歡喜。何等為三？一者慧歡喜，二者智歡喜，三者斷疑歡喜。又有三種速疾之法。何等為三？一者念速疾，二者慧速疾，三者行速疾。」</p>
<p>當佛說是總持功德讚說譬喻無盡法時，會中八百菩薩得入陀羅尼門。</p>
</div>
<div class='div-pin'><a id='mulu53' />
<p class='h1'>囑累正法品第二十五</p><p>爾時金剛手菩薩大祕密主白佛言：「惟願世尊！神力加持，令此正法於後時後分後五百歲閻浮提中廣宣流布。」</p>
<p>佛言：「祕密主！我有密護正法祕密大明章句，汝能記念不？是章句者，我昔曾於寶月如來所親所聽聞。」</p>
<p>金剛手菩薩白佛言：「世尊！我亦記念。」</p>
<p>佛言：「祕密主！汝今宜應為此眾會，密護正法令久住世，當說往昔大明章句。」</p>
<p>爾時金剛手菩薩大祕密主，合掌頂禮十方一切諸佛，即說大明曰：</p>
<p class="dharani">「怛[寧*也]<span class='note-inline'>(切身，下同)</span>佗<span class='note-inline'>(引)</span><span class='note-inline'>(一句)</span>　惹野<span class='note-inline'>(二)</span>　惹野末帝<span class='note-inline'>(三)</span>　惹野設覩嚕<span class='note-inline'>(二合、引)</span><span class='note-inline'>(四)</span>　阿梨<span class='note-inline'>(五)</span>　阿末梨<span class='note-inline'>(六)</span>　阿盧力帝<span class='note-inline'>(七)</span>　末彌那末末散提<span class='note-inline'>(八)</span>　烏諦<span class='note-inline'>(九)</span>　烏怛末帝<span class='note-inline'>(十)</span>　烏怛囉尼<span class='note-inline'>(十一)</span>　阿<span class='note-inline'>(引)</span>哩<span class='note-inline'>(十二)</span>　阿<span class='note-inline'>(引)</span>囉摩尼<span class='note-inline'>(十三)</span>　阿哩怛摩尼<span class='note-inline'>(十四)</span>　阿牟<span class='note-inline'>(引)</span>梨<span class='note-inline'>(引)</span><span class='note-inline'>(十五)</span>　牟羅<span class='note-inline'>(引)</span>嚩窒帝<span class='note-inline'>(引)</span><span class='note-inline'>(十六)</span>　牟<span class='note-inline'>(引)</span>邏<span class='note-inline'>(引)</span>努誐帝<span class='note-inline'>(十七)</span>　阿窒<span class='note-inline'>(十八)</span>　末窒<span class='note-inline'>(十九)</span>　末窒帝<span class='note-inline'>(二十)</span>　阿<span class='note-inline'>(引)</span>尼<span class='note-inline'>(二十一)</span>　摩<span class='note-inline'>(引)</span>尼<span class='note-inline'>(二十二)</span>　摩<span class='note-inline'>(引)</span>尼帝<span class='note-inline'>(引)</span><span class='note-inline'>(二十三)</span>　枯嚕<span class='note-inline'>(引)</span><span class='note-inline'>(二十四)</span>　枯嚕<span class='note-inline'>(引)</span>散提<span class='note-inline'>(二十五)</span>　達哩摩<span class='note-inline'>(二合、引)</span>努誐帝<span class='note-inline'>(二十六)</span>　達哩摩<span class='note-inline'>(二合)</span>怛翅<span class='note-inline'>(引)</span><span class='note-inline'>(二十七)</span>　達哩摩<span class='note-inline'>(二合)</span>鉢囉<span class='note-inline'>(二合)</span>尾<span class='note-inline'>(引)</span>尸<span class='note-inline'>(引)</span><span class='note-inline'>(二十八)</span>　薩哩<span class='note-inline'>(引)</span><span class='note-inline'>(二十九)</span>　薩囉<span class='note-inline'>(引)</span>薩哩<span class='note-inline'>(引)</span><span class='note-inline'>(三十)</span>　阿毘禰<span class='note-inline'>(引)</span><span class='note-inline'>(三十一)</span>　毘那散提<span class='note-inline'>(三十二)</span>　伊呬<span class='note-inline'>(三十三)</span>　伊喝儞<span class='note-inline'>(三十四)</span>　伊那努誐彌<span class='note-inline'>(引)</span><span class='note-inline'>(三十五)</span>　儞誐囉<span class='note-inline'>(二合)</span>呬摩<span class='note-inline'>(引)</span>囉<span class='note-inline'>(引)</span>赧<span class='note-inline'>(引)</span><span class='note-inline'>(三十六)</span>　儞哩伽<span class='note-inline'>(二合、引)</span>怛儞底<span class='note-inline'>(引)</span>哩他也<span class='note-inline'>(三合、引)</span>喃<span class='note-inline'>(引)</span><span class='note-inline'>(三十七)</span>　牟<span class='note-inline'>(引)</span>喝那<span class='note-inline'>(引)</span>達哩摩<span class='note-inline'>(二合)</span>捺尾<span class='note-inline'>(二合)</span>尸赧<span class='note-inline'>(引)</span><span class='note-inline'>(三十八)</span>　尾馱末那<span class='note-inline'>(引)</span>訖梨<span class='note-inline'>(二合、引)</span>舍<span class='note-inline'>(引)</span>喃<span class='note-inline'>(引)</span><span class='note-inline'>(三十九)</span>　烏入嚩<span class='note-inline'>(二合、引)</span>羅那<span class='note-inline'>(引)</span>達哩摩<span class='note-inline'>(二合)</span>儞<span class='note-inline'>(引)</span>底哩<span class='note-inline'>(二合、引)</span>赧<span class='note-inline'>(引)</span><span class='note-inline'>(四十)</span>　阿<span class='note-inline'>(引)</span>犖<span class='note-inline'>(呂角切)</span>叉<span class='note-inline'>(引)</span>達<span class='note-inline'>(引)</span>哩摩<span class='note-inline'>(二合)</span>葛體迦<span class='note-inline'>(引)</span>喃<span class='note-inline'>(引)</span><span class='note-inline'>(四十一)</span>　阿<span class='note-inline'>(引)</span>尾設那<span class='note-inline'>(引)</span>儞哩嚩<span class='note-inline'>(二合、引)</span>拏寫<span class='note-inline'>(四十二)</span>　鉢囉<span class='note-inline'>(二合)</span>誐囉<span class='note-inline'>(二<span class='corr'>合</span>)</span>呼<span class='note-inline'>(引)</span>冒<span class='note-inline'>(引)</span>提鉢哩左<span class='note-inline'>(引)</span>哩迦<span class='note-inline'>(引)</span>喃<span class='note-inline'>(引)</span><span class='note-inline'>(四十三)</span>　鉢哩三塞佗<span class='note-inline'>(二合、引)</span>鉢那<span class='note-inline'>(引)</span>鉢哩沙<span class='note-inline'>(二合)</span>那<span class='note-inline'>(引)</span><span class='note-inline'>(四十四)</span>　迦<span class='note-inline'>(引)</span>夜<span class='note-inline'>(引)</span>努鉢囉<span class='note-inline'>(二合)</span>那<span class='note-inline'>(引)</span>喃<span class='note-inline'>(四十五)</span>　達<span class='note-inline'>(引)</span>哩摩<span class='note-inline'>(二合)</span>設囉<span class='note-inline'>(二合)</span>嚩尼迦<span class='note-inline'>(引)</span>喃<span class='note-inline'>(引)</span><span class='note-inline'>(四十六)</span>　三滿按<span class='note-inline'>(引)</span>喝囉怛鍐<span class='note-inline'>(二合)</span><span class='note-inline'>(四十七)</span>　薩藐誐多<span class='note-inline'>(引)</span>喃<span class='note-inline'>(引)</span><span class='note-inline'>(四十八)</span>　阿嚩路<span class='note-inline'>(引)</span>葛喃<span class='note-inline'>(四十九)</span>　薩藐葛鉢囉<span class='note-inline'>(三合)</span>帝鉢那喃<span class='note-inline'>(引)</span><span class='note-inline'>(五十)</span>　阿<span class='note-inline'>(引)</span>穆契<span class='note-inline'>(引)</span>婆<span class='note-inline'>(引)</span>嚩怛鑁<span class='note-inline'>(二合)</span><span class='note-inline'>(五十一)</span>　滿怛囉<span class='note-inline'>(二合)</span>鉢那<span class='note-inline'>(引)</span>儞摩<span class='note-inline'>(引)</span>鉢囉<span class='note-inline'>(二合)</span>拏閃都<span class='note-inline'>(引)</span><span class='note-inline'>(五十二)</span>　滿怛囉<span class='note-inline'>(二合)</span>散提囉<span class='note-inline'>(引)</span>[口*爾]<span class='note-inline'>(引)</span>那烏那<span class='note-inline'>(引)</span>喝蘭拏<span class='note-inline'>(五十三)</span>　倪也<span class='note-inline'>(二合、引)</span>那阿芻<span class='note-inline'>(引)</span>拏多<span class='note-inline'>(引)</span><span class='note-inline'>(五十四)</span>　阿那嚩蜜哩<span class='note-inline'>(二合)</span>[寧*也]多<span class='note-inline'>(引)</span>禰<span class='note-inline'>(引)</span>舍那<span class='note-inline'>(引)</span>莎婆<span class='note-inline'>(引)</span>嚩怛鍐<span class='note-inline'>(二<span class='corr'>合</span>)</span><span class='note-inline'>(五十五)</span>」</p>
<p>金剛手菩薩大祕密主說是祕密大明章句已，時此三千大千世界皆悉振動。即此三千大千世界一切魔眾各與眷屬，同時來詣佛世尊所，曲躬合掌俱白佛言：「世尊！若諸法師能從口門出是大明章句者，我等諸魔皆往承事恭敬，令此大明最勝威力，一切天人不能破壞，我等常當密作護衛，無令一切伺得其便。」</p>
<p>爾時世尊普遍觀察諸眾會已，即說祕密大明章句曰：</p>
<p class="dharani">「惹曳訥哩惹<span class='note-inline'>(二合)</span>曳<span class='note-inline'>(一句)</span>　惹野末帝<span class='note-inline'>(二)</span>　設彌<span class='note-inline'>(三)</span>　設覩嚕<span class='note-inline'>(二合、引)</span>儞哩伽<span class='note-inline'>(二合、引)</span>怛儞<span class='note-inline'>(四)</span>　阿牟<span class='note-inline'>(引)</span>梨<span class='note-inline'>(五)</span>　牟<span class='note-inline'>(引)</span>羅鉢哩親儞<span class='note-inline'>(六)</span>　摩<span class='note-inline'>(引)</span>囉塞<span class='note-inline'>(引)</span>[寧*也]<span class='note-inline'>(切身)</span>尾怛囉<span class='note-inline'>(二合、引)</span>薩儞<span class='note-inline'>(七)</span>　穆吉底<span class='note-inline'>(二合)</span><span class='note-inline'>(八)</span>　穆吉多<span class='note-inline'>(二合)</span>嚩帝<span class='note-inline'>(九)</span>　戍<span class='note-inline'>(引)</span>提<span class='note-inline'>(十)</span>　阿毘禰<span class='note-inline'>(十一)</span>　婆野牟<span class='note-inline'>(引)</span>左儞<span class='note-inline'>(十二)</span>　婆<span class='note-inline'>(引)</span>嚕<span class='note-inline'>(引)</span>喝尼<span class='note-inline'>(十三)</span>　難帝尾㮈曳<span class='note-inline'>(二合、引)</span><span class='note-inline'>(十四)</span>　尾[寧*也]鉢囉<span class='note-inline'>(引)</span>訖囉<span class='note-inline'>(二合)</span>牟<span class='note-inline'>(引)</span><span class='note-inline'>(十五)</span>」</p>
<p>即說伽陀曰：</p>

<div class="lg regular" style="margin-left:1em;"><div class='lg-row'>「正法攝伏於他語，　以正法語善攝受，</div>
<div class='lg-row'>於法寶藏常護持，　如來所說大明句。」</div>
</div><p>復說大明曰：</p>
<p class="dharani">「阿彌<span class='note-inline'>(一句)</span>　末彌<span class='note-inline'>(二)</span>　末末親禰<span class='note-inline'>(三)</span>　阿哩體<span class='note-inline'>(二合、引)</span><span class='note-inline'>(四)</span>　阿哩佗<span class='note-inline'>(二合)</span>儞薩多<span class='note-inline'>(二合、引)</span>囉尼<span class='note-inline'>(五)</span></p>
<p>「此是呼召四大天王大明章句。」</p>
<p>復說大明曰：</p>
<p class="dharani">「提<span class='note-inline'>(引)</span>哩<span class='note-inline'>(一句)</span>　提<span class='note-inline'>(引)</span>囉嚩帝<span class='note-inline'>(二)</span>　虞<span class='note-inline'>(引)</span>鉢帝<span class='note-inline'>(二合、引)</span><span class='note-inline'>(三)</span>　戍<span class='note-inline'>(引)</span>毘<span class='note-inline'>(引)</span><span class='note-inline'>(四)</span>　戍<span class='note-inline'>(引)</span>婆嚩帝<span class='note-inline'>(引)</span><span class='note-inline'>(五)</span>　設彌<span class='note-inline'>(六)</span></p>
<p>「此是呼召帝釋天主大明章句。」</p>
<p>說伽陀曰：</p>

<div class="lg regular" style="margin-left:1em;"><div class='lg-row'>「具慈善順大忍力，　為悲愍故說大明，</div>
<div class='lg-row'>喜捨二法悉具圓，　梵王帝釋咸呼召。」</div>
</div><p>復說大明曰：</p>
<p class="dharani">「阿囉尼<span class='note-inline'>(引)</span><span class='note-inline'>(一句)</span>　嚩囉尼<span class='note-inline'>(二)</span>　珂溪<span class='note-inline'>(三)</span>　阿牟<span class='note-inline'>(引)</span>梨<span class='note-inline'>(四)</span>　牟<span class='note-inline'>(引)</span>羅輸<span class='note-inline'>(引)</span>駄儞<span class='note-inline'>(引)</span><span class='note-inline'>(五)</span></p>
<p>「此是攝伏諸魔大明章句。」</p>
<p>說伽<span class='corr'>陀</span>曰：</p>

<div class="lg regular" style="margin-left:1em;"><div class='lg-row'>「今此祕密大明句，　振動降伏一切魔，</div>
<div class='lg-row'>人中聖主力加持，　善說斯經廣流演。</div>
<div class='lg-row'>如來所說此正法，　當知於後末世時，</div>
<div class='lg-row'>宣說明句密加持，　振動還復如今日。」</div>
</div><p>時諸魔眾咸來集會，說伽陀曰：</p>

<div class="lg regular" style="margin-left:1em;"><div class='lg-row'>「諸說法師大智者，　我等諸魔當密護，</div>
<div class='lg-row'>令於最後末世時，　得此正法墮於手。」</div>
</div><p>爾時世尊告金剛手菩薩大祕密主言：「汝應當知，今此正法如來威神已加持故，無人能於此正法中有所動轉。何以故？我念往昔過去世中有佛出世，號寶月如來、應供、正等正覺、明行足、善逝、世間解、無上士、調御丈夫、天人師、佛、世尊。世界名無毀，劫亦名無毀。彼佛法中有二法師，有大威德名稱力勢：一名慧上，二名諦授。彼二法師於寶月如來所，聽聞受持此大明章句滿足半劫，隨彼如來轉正法輪。彼時所有三千大千世界百俱胝魔眾，皆令成熟菩提聖法。」</p>
<p>寂慧菩薩前白佛言：「世尊！彼寶月如來為現住說法？為已涅槃邪？」</p>
<p>佛言：「寂慧！東方去此百萬俱胝佛剎，有佛國土其名無毀，佛號寶月，現住說法。彼佛壽量十千劫數。其佛剎中有諸魔眾佷惡難調，彼佛宣說大明章句而悉調伏；得調伏已，皆於菩提聖法成熟圓滿。祕密主！汝今當知，我亦曾於寶月如來法中淨修梵行成就菩提聖法。彼時慧上法師者，即我身是。彼時諦授法師者，即金剛手菩薩是。寂慧當知，我於彼時與金剛手菩薩同勤精進心不放逸，於彼佛世尊所尊重恭敬廣多供養，聽受彼佛宣說祕密大明章句，降伏諸魔攝護正法。」</p>
<p>爾時世尊普遍觀察諸眾會已，普告眾言：「汝諸仁者！誰當堪任於佛如來入涅槃後，以我阿僧祇劫積集菩提勝行最上正法，受持衛護不令隱沒？」</p>
<p>爾時會中有一萬二千菩薩為護法故，從座而起合掌頂禮，向佛世尊說伽陀曰：</p>

<div class="lg regular" style="margin-left:1em;"><div class='lg-row'>「若人捐棄於身命，　所捨不求諸果報，</div>
<div class='lg-row'>但為受持佛所宣，　最上清淨正法故。」</div>
</div><p>復有賢王等五千天子，合掌頂禮前白佛言：「世尊！我等咸願受持如來菩提聖法。」時諸天子說伽他曰：</p>

<div class="lg regular" style="margin-left:1em;"><div class='lg-row'>「普為一切眾生故，　發起堅固大悲心，</div>
<div class='lg-row'>我當受持此法門，　最上甚深佛所說。」</div>
</div><p>爾時帝釋天主、尸棄梵王、毘沙門天王，說伽陀曰：</p>

<div class="lg regular" style="margin-left:1em;"><div class='lg-row'>「今此正法如妙藥，　能治一切眾生病，</div>
<div class='lg-row'>我等當來悉護持，　願佛知我眾心意。」</div>
</div><p>爾時金剛手菩薩大祕密主前白佛言：「世尊！我當受持如來於阿僧祇劫積集無上正等正覺菩提聖法。」即說伽他曰：</p>

<div class="lg regular" style="margin-left:1em;"><div class='lg-row'>「諸法本來無文字，　無中假以文字說，</div>
<div class='lg-row'>聖尊悲愍故敷宣，　我當受持而流演。」</div>
</div><p>爾時世尊告尸棄梵王言：「梵王當知，菩薩有三種最上供養承事，如來以其最上承事供養故，獲福無量。何等為三？一者發起阿耨多羅三藐三菩提心，二者任持諸佛正法，三者隨所聞法如實修行。大梵！如是三種最上供養，如來若住一劫乃至劫盡，或復壽命無量，此供養事所獲福報，廣說不能得其邊際。所以者何？若欲最上供養諸如來者，應當修此三種最上廣大清淨法之供養。</p>
<p>「復次大梵！若有人於如來所說正法之中而能受持一四句偈者，是即護持過去未來現在諸佛世尊菩提聖法。何以故？諸佛菩提從法出生，是故法之供養，超出世間財供養事。法供養者，諸供養中勝中最勝、最上第一。大梵！我念過去光明王族中有一太子名曰具慧，忽時一夜於其夢中，親所聽聞說二伽陀。聞已記念，覺乃惟忖：『我今得大寶藏。』即時忽然高振其聲作如是言：『我今得大寶藏。』時王及后子問其故，太子即時具陳上事，乃為父母說是二伽陀曰：</p>

<div class="lg regular" style="margin-left:2em;"><div class='lg-row'>「『世間財寶聚還散，　王官水火賊盜分，</div>
<div class='lg-row'>諸佛多聞妙法財，　多俱胝劫不壞失。</div>
<div class='lg-row'>常無放逸甘露法，　利眾生發菩提心，</div>
<div class='lg-row'>深固寂靜心亦然，　諸樂根本無所取。』</div>
</div><p>「大梵！彼時太子為其父母說夢中所聞二伽陀時，彼有八千人成熟菩提善根，四萬二千眾生悉得生天。以是緣故，所有多聞清淨法財，應當精勤依法修行，修正法故即能如應為他攝受。</p>
<p>「復次大梵！有二種法而能多作。何等為二？一者於諸眾生不興損害，二者勤求多聞而無厭足。若有能行此二法者，於正法眼而不斷滅。大梵！汝於賢劫諸如來所，勸請說法善護正法。而彼賢劫諸佛如來，若諸清淨眾生方得值遇出世，是故汝今勿應厭捨。何以故？大梵！濁惡時中若能於一晝夜受持正法者，獲福多於百千劫中清淨佛剎持正法者。是故大梵！汝應發起廣大精進！於此濁惡時中堅固護持如來正法。」</p>
<p>爾時世尊告尊者阿難言：「汝今宜應於此所說如來祕密金剛手品部惹囉陀羅尼門堅固受持，於後末世為他廣說。我今以是正法付囑於汝。汝於末世時中，所有具彼劣信解者，不應為說此正法門使彼癡迷。何以故？於此正法罔徹源底故。若有於正法中得自在者，已善成辦諸勝事業是法器者，應當為說此正法門。彼得聞已不生驚怖。何以故？正法出生故。」</p>
<p>爾時尊者阿難前<span class='corr'>白</span>佛言：「世尊！我今以佛威神力故受持此法，隨其力能流布宣演。」</p>
<p>佛言：「阿難！汝今見此金剛手菩薩大士於佛正法勤力護持不？」</p>
<p>阿難白佛言：「唯然已見。」</p>
<p>佛言：「阿難！汝今亦然，於此正法隨宜攝受，堅固護持如應宣說。」</p>
<p>阿難白佛言：「此經何名？我等云何受持？」</p>
<p>佛言：「阿難！是經名曰『金剛手品』，亦名『宣說如來祕密』，亦名『不思議佛法』，亦名『無量福聚』。如是名字，汝當受持。</p>
<p>「復次阿難！汝今當知，若有住菩薩乘人，佛眼所觀者，能以眾寶廣大充滿諸佛剎中，乃至從地積于有頂，廣行布施而不望報。若復有人不以財利之心如善所作，為他演說此正法者，福多於彼。此說是名如來祕密無量福聚。」</p>
<p>當佛說此囑累正法品時，會中有千俱胝人發阿耨多羅三藐三菩提心，九萬六千菩薩獲得忍法，八萬四千人得法眼淨，千六百苾芻得心解脫，千六百苾芻尼亦得心解脫。十方無量諸佛剎土皆悉振動，百千天人於虛空中鼓奏天樂、雨眾妙華，伸供養已咸作是言：「願此正法久住世間，於閻浮提廣宣流布。」</p>
<p>佛說此經已，金剛手菩薩大祕密主，及寂慧等諸菩薩眾，賢王等諸天子眾，阿闍世王等諸大國王，并餘菩薩及阿難等諸大聲聞，乃至一切世間天、人、阿修羅、乾闥婆等，聞佛所說，皆大歡喜，信受奉行。</p>

<p class='juan'>佛說如來不思議祕密大乘經卷第二十</p></div>
</div><!-- end of div[@id='body'] -->
</body></html>