<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿毘曇心論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu8' />阿毘曇心論卷第三</p><p class="byline">尊者法勝造</p><p class="byline">晉太元元年僧伽提婆共惠遠於廬山譯</p>
<div class='div-pin'><a id='mulu9' />
<p class='h1'>智品第六</p>
<div class="lg regular"><div class='lg-row'>智慧性能了，　明觀一切有，</div>
<div class='lg-row'>有無有涅槃，　是相今當說。</div>
</div><p>謂智賢聖品已略說有無，有境界今當說。</p>

<div class="lg regular"><div class='lg-row'>三智佛所說，　最上第一意，</div>
<div class='lg-row'>法智未知智，　及世俗等智。</div>
</div><p>此三智攝一切智，於中法智名謂境界。於欲界苦習滅道無漏智境界，是初受法相，故曰法智。從法智根現見已，非根現亦見未知智，未知智名謂境界。色無色界苦習滅道無漏智境界，是後受法相，故曰未知智。等智名謂有漏智，是多取等諦智男女長短為首。</p>

<div class="lg regular"><div class='lg-row'>苦習息止道，　二智如可得，</div>
<div class='lg-row'>此名與四智，　解脫師所說。</div>
</div><p>此二智，法智、未知智，若行於諦，如是相似名所說：苦諦境界說苦智，習諦境界說習智，滅諦境界說滅智，道諦境界說道智。解脫師所說。</p>

<div class="lg regular"><div class='lg-row'>若智觀他心，　是從三中說，</div>
<div class='lg-row'>盡無生智二，　境界在四門。</div>
</div><p>若智觀他心是從三中說者，他心智謂有漏境界，是等智境界。欲界道是法智境界，色界道是未知智。盡無生智二者，無學二智：盡智、無生智。於中所作已竟，受無學智，是盡智，不復更作受無學智。是無生智，是亦法智未知智。問：盡智、無生智何諦境界？答：境界在四門，此二智四諦境界：苦、習、滅、道。已說十智，行今當說。</p>

<div class="lg regular"><div class='lg-row'>二智十六行，　法智未知智，</div>
<div class='lg-row'>如是行或非，　是說為等智。</div>
</div><p>二智十六行法智未知智者，法智性是十六行四行受：苦四行、習四行、滅四行、道未知智；色無色界亦爾。如是行或非是說為等智者，煗、頂、忍、第一法中攝等智行，無漏行二諦所攝。十六行第一法攝四行聞思，及餘思惟等智十六行。離此，餘等智非十六行，謂施、戒、慈如是比。</p>

<div class="lg regular"><div class='lg-row'>四智有四行，　決定行所說，</div>
<div class='lg-row'>正觀他心智，　此或是或非。</div>
</div><p>四智有四行決定行所說者，苦智四行如上說，習、滅、道智亦如是。正觀他心智此或是或非者，無漏他心智，四行如道智有漏非。</p>

<div class="lg regular"><div class='lg-row'>盡智無生智，　離空無我行，</div>
<div class='lg-row'>說有十四行，　受相為最勝。</div>
</div><p>盡智無生智離空無我行說有十四行者，盡智無生智十四行，除空、無我行。所以者何？彼行等諦我已作，不復更作，空、無我者不以此行。受相為最勝者，非一切無漏智在十六行，十六行者是總行。更有無漏智受十六相，如身意止是自相智，不在十六行前受十六行，此自相行於諸無漏智前受故勝。已說十六行，如此智所得今當說。</p>

<div class="lg regular"><div class='lg-row'>第一無漏心，　或有成就一，</div>
<div class='lg-row'>二或成就三，　於上增益一。</div>
</div><p>第一無漏心或有成就一者，第一無漏心，苦法忍相應，未離欲成就一等智，已離欲成就他心智。二或成就三者，第二無漏心，苦法智相應，未離欲成就三：法智、苦智、等智，已離欲成就他心智。於上增益一者，於上四時增說一，四時得苦未知智得未知智，習法智得習智，滅法智得滅智，道法智得道智，忍中不得智。問：此智何地所攝？答：</p>

<div class="lg regular"><div class='lg-row'>九智聖所說，　依倚於上地，</div>
<div class='lg-row'>禪中有十智，　無色地中八。</div>
</div><p>九智聖所說依倚於上地者，未來禪、中間禪無他心智，根本禪攝故。禪中有十智者，根本四禪中有十智。無色地中八者，無色中有八智，除法智、他心智。法智者境界，於欲界不以無色境界。於欲界他心智行，乘色無色中無色。已說地，修今當說。修有二種：得修、行修。得修者，謂功德未曾得而得，得已諸餘功德彼所倚，亦得得已後時不求而生。行修者，謂曾得功德今現在前行。問：此諸智云何修？答：</p>

<div class="lg regular"><div class='lg-row'>若以得為修，　智者諸聖見，</div>
<div class='lg-row'>彼即當來修，　諸忍亦如是。</div>
</div><p>若已得為修智者諸聖見彼即當來修者，見諦道中謂智現在前修，即彼當來修法智乃至道智。諸忍亦如是者，忍亦如是，苦法忍現在前修，即苦法忍當來修，非智非餘忍，如是一切。</p>

<div class="lg regular"><div class='lg-row'>是於三心中，　得修於等智，</div>
<div class='lg-row'>或修七或六，　最後心所說。</div>
</div><p>是於三心中得修於等智者，即見諦道中，三心須當來修等智。苦未知智、習未知智、滅未知智，行此三諦時得修等智。所以者何？此三諦習已觀非道諦，謂地見道即彼地等智及欲界。或修七或六最後心所說者，道未知智離欲修七智，謂阿那含果所攝。未離欲修六智，除他心智，彼中非想非非想道得沙門果，是以不修等智。</p>

<div class="lg regular"><div class='lg-row'>十七無漏心，　於上思惟道，</div>
<div class='lg-row'>當知修於七，　六修增益根。</div>
</div><p>十七無漏心於上思惟道當知修於七者，須陀洹果上思惟道，十七心須修七智，此道未來禪所攝，是以無他心智。盡智、無生智是無學，以故無餘七智必修。所以者何？彼意此功德常不空，若不修者曾得已捨復未更得，於其中間應空而不空，是以必修。六種增益根者，增益根名謂信解脫，增益諸根逮得見到。彼有九無礙道、九解脫道，是一切無礙道、一切解脫道修六智。此說未離欲，是以無他心智。爾時學道不學斷煩惱，彼未曾得修功德非已曾得，是以不修等智。</p>

<div class="lg regular"><div class='lg-row'>得不還果時，　遠離於七地，</div>
<div class='lg-row'>思學諸通道，　解脫修習八。</div>
</div><p>得不還果時者，若得不還果修八智，彼中要得根本禪，是以修他心智，餘智如前。遠離於七地者，四禪三無色離欲時，一切九解脫道修八智，於中一切修下地禪。思學諸通道解脫修習八者，三通：如意足、天眼、天耳，一切九解脫道修八智。所以者何？攝根本禪故。</p>

<div class="lg regular"><div class='lg-row'>此無礙道中，　及滅第一有，</div>
<div class='lg-row'>彼八解脫道，　說者修習七。</div>
</div><p>七地離欲時，一切無礙道中修七智，除他心智。所以者何？此無礙道修滅結智，他心智非滅結，以故不修。非想非非想處第一有，彼離欲時，八解脫道中修七智，除等智。所以者何？等智於非想非非想處轉還，以非離故。</p>

<div class="lg regular"><div class='lg-row'>離於第一有，　六修無礙道，</div>
<div class='lg-row'>乘上應當知，　修習於下地。</div>
</div><p>離於第一有六修無礙道者，第一離欲時，九無礙道中修六智，除他心智及等智。乘上應當知修習於下地者，此修一切地，當知修自地諸智及下地所攝。謂依初禪離欲，彼修二地功德，自地所攝及未來禪，如是至無所有處。</p>

<div class="lg regular"><div class='lg-row'>漏無漏一切，　諸地修功德，</div>
<div class='lg-row'>初無學心中，　此未知智意。</div>
</div><p>漏無漏一切諸地修功德初無學心中者，得無著果時，九地及自地，亦一切諸地於中修。所以者何？非想非非想處地煩惱相違。一切地有煩惱意不明淨，無煩惱意明淨，是以離彼修一切。問：此無學初心何智相應？答：此未知智意，是初無學心未知智相應。彼作是念：我生已滅。是非想非非想處生緣。所以者何？最後盡故。是以苦未知智相應。問：又世尊言見、智、慧，此三為一種、為種種？答：此是慧之差別，慧性所有，但以事故，世尊或說見、或說智。問：此義云何？答：</p>

<div class="lg regular"><div class='lg-row'>謂決定能知，　諸忍非智性，</div>
<div class='lg-row'>盡智則非見，　無生智亦然。</div>
</div><p>謂決定能知諸忍非智性者，修行八忍能求故見、能視故慧，但非智，不決定故。所以者何？用始緣故。盡智則非見無生智亦然者，盡智、無生智，視故慧、決定故智，但非見，不求故、無所為故。餘無漏慧種，三性所有：見、智及慧。</p>

<div class="lg regular"><div class='lg-row'>善俗有漏智，　在意及諸見，</div>
<div class='lg-row'>當知此則見，　說一切是慧。</div>
</div><p>善俗有漏智在意及諸見當知此則見者，意識地中善有漏慧，三性：見、智及慧。五見煩惱性，此見所有，觀察故；亦不離智及慧。餘有漏慧種，非見性所有。所以者何？無記意識相應慧種，非見性所有，不觀察故。穢污慧種亦非見性，所有煩惱所壞故。五識相應慧種亦非見性，所有不觀察故；亦不離智性。說一切是慧者，謂前所說離，如忍中離智，盡智無生智離見。除善意識地及五見已，餘有漏慧離見。慧不如是。所以者何？一切智種、一切見種即是慧種故。問：一一智幾智緣？答：</p>

<div class="lg regular"><div class='lg-row'>法智未知智，　曉了於九智，</div>
<div class='lg-row'>因智及果智，　是二智境界。</div>
</div><p>法智未知智曉了於九智者，法智觀九智、緣九智，除未知智。所以者何？未知智者，非欲界果、非欲界因、非欲界滅、非欲界道。未知智亦如是，九智緣，除法智。因智及果智是二智境界者，習智是因智，彼有漏他心智及等智緣同習故，餘非緣，無漏故。苦智亦如是，此即果智。</p>

<div class="lg regular"><div class='lg-row'>道智是九智，　解脫智無緣，</div>
<div class='lg-row'>餘一切境界，　決定智所說。</div>
</div><p>道智是九智者，道智境界九智，不緣等智，有漏故；餘盡緣，同道諦故。解脫智無緣者，解脫智是滅智，非緣智，緣無為故。餘一切境界決定智所說者，餘有四智，緣一切十智。等智緣十智，境界一切法故。他心智亦緣十智，具他心境界故。盡智、無生智亦緣十智，一切有為境界故。問：又世尊言，未知智如離非想非非想處得無著果。未知智是彼道，非以此可知。未知智是彼道非餘耶？答：亦有法智是色無色界道。問：何者？答：</p>

<div class="lg regular"><div class='lg-row'>若息止及道，　法智之所行，</div>
<div class='lg-row'>是滅於三界，　非欲未知智。</div>
</div><p>若息止及道法智之所行是滅於三界者，謂滅法智及道法智，在思惟道是滅於三界結。或有法智離色無色界欲，謂此重見惡，是於欲界思惟滅及道。離色無色界欲，非苦智、非習智。所以者何？不同苦習，同於滅道故。問：頗有未知智滅欲界不？答：非欲未知智。無有未知智能滅於欲界。所以者何？無彼重見惡而<span class='corr'>非</span>此。問：神通智性所有，彼亦應當說一一幾智？答：</p>

<div class="lg regular"><div class='lg-row'>如意足等智，　天眼耳亦然，</div>
<div class='lg-row'>六於宿命中，　五說他心智。</div>
</div><p>如意足等智天眼耳亦然者，如意足說等智，天眼、天耳亦如是，無漏智不以此行。六於宿命中者，宿命通有六智：法智憶法智分、未知智憶未知智分、等智憶俗、苦智憶過去、苦習智憶過去習、道智憶過去道。五說他心智者，他心智通有五智：法智知他心中法智，及彼相應心心數法；未知智亦如是；等智知他俗心心數法；道智知他無漏心心數法、他心智五。</p>

<div class="lg regular"><div class='lg-row'>九智漏盡通，　聖人之所說，</div>
<div class='lg-row'>八境界於身，　法十九智二。</div>
</div><p>九智漏盡通聖人之所說者，漏盡通無漏九智，一切漏相違故。問：又世尊言，身身觀，意止觀者是慧。此意止何智所有？答：八境界於身八智觀身色假名為身，是八智所知，除他心智及滅智。若智緣色者，是身意止，此二智不緣色。法十者，法意止有十智，離色、痛、心，餘法謂法，是境界有十智自相界，及一切總，如是法意止。九智二者，痛及心九智，除滅智。謂智緣痛是痛意止，謂智緣心是心意止。問：諸如來有智力，云何如來力施設智？及如來四無所畏，智性所有，如所說我等正覺。此諸法，未等正覺不見此相。如是一切此亦應當分別，一一幾智性所有？答：</p>

<div class="lg regular"><div class='lg-row'>是處非處力，　及無畏第一，</div>
<div class='lg-row'>此是佛十智，　餘此中差別。</div>
</div><p>是處非處力及無畏第一此是佛十智者，佛有十智，是處非處力，是處智名，受諸法真實相、真實行，受知此法如是相、如是行，是謂是處智非處智。名諸法他相、他行不可得，則知非此法如是相、如是行，是名非處智。是佛十智，初無畏亦十智，等正受故。餘此中差別者，是處非處力，差別有十力，初無畏差別有四無所畏，處非處智是境界差別，故十種分別。初無畏亦境界差別，故四種分別。問：四辯亦智性所有，此亦應當分別，一一幾智？答：</p>

<div class="lg regular"><div class='lg-row'>法辯辭辯一，　應義辯俱十，</div>
<div class='lg-row'>願智是七智，　智最勝所說。</div>
</div><p>法辯辭辯一者，法辯名覺諸法，名是等智，非以無漏智受名。世俗中名是假號，無漏智不以此行。辭辯名覺正說，此亦等<span class='corr'>智，是俗中假</span>號。應義辯俱十者，應辯名觀及現無所罣礙方便智是十智。義辯名覺諸法真實，彼亦十智，受真實相故<span class='note-inline'>(其人云：辭應二<span class='corr'>辯</span>應，一等智法義，二辯十智也)</span>。問：願智有幾智？答：願智是七智，智最勝所說。願智有七智，除他心智、盡智、無生智。願智者，利捷疾境界，於三世受一切諸法，是七智性所有<span class='note-inline'>(其人云：一等智)</span>。</p>
</div>
<div class='div-pin'><a id='mulu10' />
<p class='h1'>定品第七</p><p>問：如是知諸智，此智當云何？答：</p>

<div class="lg regular"><div class='lg-row'>智依於諸定，　行無罣礙行，</div>
<div class='lg-row'>是以思惟定，　欲求其真實。</div>
</div><p>智依於諸定行無罣礙行者，如燈依油，離風處光焰甚明。如是智依於定，意離諸亂，智光甚明，必定無疑行於緣。是以思惟定，欲求其真實。</p>

<div class="lg regular"><div class='lg-row'>決定說四禪，　及與無色定，</div>
<div class='lg-row'>此中一一說，　雜味淨無漏。</div>
</div><p>決定說四禪及與無色定者，有八定：四禪及四無色定。此中一一說雜味淨無漏者，初禪有三種味：相應、淨、無漏。如是一切諸定門。云何味相應？云何淨？云何無漏？答：</p>

<div class="lg regular"><div class='lg-row'>善有漏是淨，　無熱謂無漏，</div>
<div class='lg-row'>氣味愛相應，　最上無無漏。</div>
</div><p>善有漏是淨者，謂善是淨，故說淨。無熱謂無漏者，煩惱假名熱，謂定無煩惱是無漏。氣味愛相應者，謂禪無色定愛相應，是具足共相應共行，是說味相應。最上無無漏者，最上非想非非想處，彼中無無漏，不揵疾行故。是有三種，餘各三種。問：禪何性所有？答：</p>

<div class="lg regular"><div class='lg-row'>五枝有覺觀，　亦復有三痛，</div>
<div class='lg-row'>若干種四心，　謂之是初禪。</div>
</div><p>五枝者，謂五枝攝受初禪令堅固，亦從此得名：覺、觀、喜、樂、一心。覺名當入定時生善功德，始麁心思惟。觀名令心細相續相連。喜名於定中悅。樂名已悅於身心中安隱快樂。一心名於緣中心專不散。此種住定時是枝，及入時捨時，是故五枝。初禪有覺觀者，有覺有觀即是初禪。問：以受五枝，今覺觀何用？答：枝者謂善，是於五枝中說穢污及無記，亦有覺有觀而不是善。亦復有三痛者，初禪有三痛：樂根、喜根、護根。於痛中樂根是身痛，喜根是意地，護根在四識。若干種者，梵世中若干種，有上有下，是說具足生處。四心者，初禪有四心：眼識、耳識、身識、意識。謂之是初禪者，此一切諸法謂是初禪。已說初禪，第二今當說。</p>

<div class="lg regular"><div class='lg-row'>二痛若干種，　二禪有四枝，</div>
<div class='lg-row'>五枝是第三，　此禪說二痛。</div>
</div><p>二痛者，第二禪有二痛：喜根及護根。若干種者，於中身有若干種，已離覺觀有若干心，或時入喜根、或時入護根，但喜是根本、邊有護根。二禪有四枝者，第二禪有四枝：內淨、喜、樂、一心。內淨名是信，於離中生信。已得初禪離，便作是念：一切可離。餘枝如前說。此種於第二禪是枝。五枝是第三者，第三禪有五枝：樂、護、念、智、一心。樂者，意識地中樂根。護者，已樂於樂，不求餘<span class='note-inline'>(其人云：護雖有義，不應云枝也)</span>念者，是護方便不捨。智者，不令樂。一心者，定。此種於第三禪中是枝。此禪說二痛者，第三禪有二痛：樂根及護根，樂根是根本、護根是邊。</p>

<div class="lg regular"><div class='lg-row'>離息入息出，　第四有四枝，</div>
<div class='lg-row'>此枝謂說善，　亦復分別種。</div>
</div><p>離息入息出者，息入者來、息出者去，是第四禪中無。所以者何？彼由定力故，身諸毛孔合。第四有四枝者，第四禪有四枝：不苦不樂、護、淨念、一心。求離苦樂，不苦不樂；餘如前說。問：何禪是枝相應？答：此枝謂說善。善禪枝相應枝，非穢污亦非無記。亦復分別種者，謂種隨處已說，當知是餘處不應有。如初禪有覺有觀，四心說此種，餘一切地無。第四禪離息入息出，是三中無，不應說。已說四禪四無色定，謂餘今當說。問：如世尊言，有根本依，若未離欲。未有根本依，而有無漏功德。是無漏功德何地所攝？答：未來禪所攝。又世尊所說有三定：有覺有觀、無覺少觀、無覺無觀。於中初禪是有覺有觀，第二禪是無覺無觀。謂無覺少觀定，是何地所攝？答：是中間禪所攝。是未來禪、中間禪相，今當說。</p>

<div class="lg regular"><div class='lg-row'>相應有覺觀，　俱在未來禪，</div>
<div class='lg-row'>觀相應中間，　明智之所說。</div>
</div><p>相應有覺觀俱在未來禪者，未來禪中有覺有觀。觀相應中間明智之所說者，中間禪少有觀而無覺，彼漸漸心息止。</p>

<div class="lg regular"><div class='lg-row'>無依而二種，　除其味相應，</div>
<div class='lg-row'>中禪有三種，　俱為說一痛。</div>
</div><p>無依而二種除其味相應者，未來禪一向善有漏及無漏，有漏者淨，無漏即無漏。中禪有三種者，中間禪有三種：味、淨、無漏，生死居故。俱為說一痛者，未來禪及中間禪俱有一痛護根，非根本地故。已說諸定餘功德，於中攝今當說。</p>

<div class="lg regular"><div class='lg-row'>三摩提有通，　無量修一切，</div>
<div class='lg-row'>除入及諸智，　解脫於中起。</div>
</div><p>三摩提者，三三摩提：空、無願、無相，無漏心繫縛故。有通者，有六通：如意足智、天耳智、他心通智、憶宿命智、生死智、漏盡通智。無量者，四無量：慈、悲、喜、護。無量眾生境界，故曰無量。修一切者，十一切入：地一切入、水火風青黃赤白一切入、無量空處一切入、無量識處一切入，盡具解故一切入。除入者，八除入：內未除色想不淨觀少境界一，無量境界二，除色相少境界三，無量境界四，復除色想青黃赤白觀除入。除淨境界故，故曰除入。及諸智者，諸智有十，如前說。解脫者，八解脫：未除色想不淨思惟一，除色想不淨思惟二，淨思惟三，四無色及滅盡定。境界背不向，故說解脫。於中起者，此諸功德，九地中可得及於中起<span class='note-inline'>(其人云：應十地)</span>。已說諸功德，隨地可得今當說。</p>

<div class="lg regular"><div class='lg-row'>一慧悲及護，　慈亦有五通，</div>
<div class='lg-row'>說遍四禪中，　六中有現智。</div>
</div><p>一慧悲及護慈亦有五通說遍四禪中者，一慧謂他心智、三無量及五通，是一切功德，根本四禪中非餘。六中有現智者，現智是法智，六地中有，根本四禪、未來禪、中間禪。</p>

<div class="lg regular"><div class='lg-row'>除入中說四，　於中亦有喜，</div>
<div class='lg-row'>初解脫及二，　功德初二禪。</div>
</div><p>前四除入喜等，初第二解脫，此功德初第二禪中非餘。</p>

<div class="lg regular"><div class='lg-row'>除入謂有餘，　及與解脫一，</div>
<div class='lg-row'>亦八一切入，　佛說最上禪。</div>
</div><p>後四除入淨解脫，前八一切入，是功德第四禪中非餘。</p>

<div class="lg regular"><div class='lg-row'>餘脫即名說，　二一切亦然，</div>
<div class='lg-row'>滅盡最在後，　餘九謂無漏。</div>
</div><p>餘脫即名說二一切亦然者，餘四解脫自名所說，及二一切入亦如是。無量空處解脫，無量空處一切入，於無量空處中所攝，如是至非想非非想處。滅盡最在後者，滅盡定非想非非想處所攝。所以者何？謂未離彼欲亦入。餘九謂無漏者，謂餘無漏法，九地所攝。如三三摩提、七智、漏盡通，是九地所攝。四禪、三無色，未來及中間。等智是十地所攝。此亦非想非非想處可得，以定數故。問：此功德，幾有漏、幾無漏？答：</p>

<div class="lg regular"><div class='lg-row'>三解脫當知，　有漏及無漏，</div>
<div class='lg-row'>定智已分別，　謂餘盡有漏。</div>
</div><p>三解脫當知有漏及無漏者，無量空處、無量識處、無所有處解脫，是有漏無漏。定智無分別者，定，如契經品說。無漏智及諸通，如智品說。謂餘盡有漏者，餘一切功德一向有漏，如三通威儀法故、色聲受相故、無量眾生緣故、一切入意解希望故。三解脫亦如是，非想非非想處非揵疾行故、想智滅離覺觀故、除入亦意解希望故。已說諸功德相，成就今當說。</p>

<div class="lg regular"><div class='lg-row'>未能度於欲，　成就味相應，</div>
<div class='lg-row'>度下未至上，　成就淨諸定。</div>
</div><p>未能度於欲成就味相應者，謂地若未離欲，於彼地成就味相應度。下未至上成就淨諸定者，謂離欲界欲，若未生梵世上地，彼成就淨初禪，及初禪地有漏功德。如是一切盡當知。</p>

<div class="lg regular"><div class='lg-row'>住上應當知，　無漏成就禪，</div>
<div class='lg-row'>求得諸功德，　知非無欲中。</div>
</div><p>住上應當知無漏成就禪者，謂離下地欲彼住上地，亦成就下地無漏。如見諦離欲住梵世上地，成就無漏初禪，及初禪地定等諸無漏功德。如是一切盡當知。世俗功德繫在隨生處，無漏在斷中，是以離生處，捨有漏功德、不捨無漏。求得諸功德知非無欲中者，已說離下地欲成就上功德，當知非一切功德離欲時得。如如意足智、天眼智、天耳智，無記性。所有欲及滅盡定此求得，非離下地欲時得。已說成就，因緣今當說。定種有二十三：八味相應、八淨、七無漏。問：此一一種幾種因？答：</p>

<div class="lg regular"><div class='lg-row'>妙無漏無染，　七種謂之因，</div>
<div class='lg-row'>淨味相應禪，　當知因有一。</div>
</div><p>妙無漏無染七種謂之因者，一一無漏七種：自然因、自地相應因、共因。淨味相應禪當知因有一者，味相應初禪，於味相應初禪因非餘。非善因，不相似故。非餘地穢污因，行相違故。淨初禪於淨初禪因，非穢污因，不相似故。非無漏因，亦不相似故。非餘地淨因，自地果報故及自地繫縛故。如是一切盡當知。已說因緣，次第緣今當說。問：一一次第生幾種？答：</p>

<div class="lg regular"><div class='lg-row'>無漏禪次第，　興起六種禪，</div>
<div class='lg-row'>七八九有十，　起禪亦空定。</div>
</div><p>無漏初禪次第生六種自地淨及無漏，如是第二第三禪無漏。無所有處次第生七：自地二、下地四、上地一。無漏第三禪次第生八：自地二、下地二、上地四。無漏無量識處次第生九：自地二、下地四、上地三。餘無漏次第生十：自地二、下地四、上地四。</p>

<div class="lg regular"><div class='lg-row'>淨六有七八，　九十生十一，</div>
<div class='lg-row'>味相應諸禪，　興二乃已十。</div>
</div><p>淨六有七八九十生十一者，淨非想非非想處次第生六：自地味相應及淨，下地四。淨無漏無所有處、無量識處，非味相應，離欲故。如是一切盡當知，一切自地味相應。味相應諸禪興二乃以十者，味相應禪次第生二：自地味相應及淨，不生餘，各各相違故。如是一切自地二、下地一淨<span class='note-inline'>(其人云：不應有下地一淨)</span>。一切味相應死時生。已說次第，緣緣今當說。問：一一幾種緣？答：</p>

<div class="lg regular"><div class='lg-row'>淨以無漏禪，　必緣一切地，</div>
<div class='lg-row'>穢污相應禪，　獨緣於己地。</div>
</div><p>淨以無漏禪必緣一切地者，淨及無漏禪，一切地緣一切種。穢污相應禪獨緣於己地者，味相應禪緣於自地味相應禪及淨，非無漏愛，無無漏緣；亦不樂於他地。</p>

<div class="lg regular"><div class='lg-row'>無色無有力，　緣下有漏地，</div>
<div class='lg-row'>善有根本地，　穢污如味禪。</div>
</div><p>無色無有力緣下有漏地者，無色定不能緣下地有漏法，極寂靜故。問：何謂無色不能緣下地有漏法？答：善有根本地淨，及無漏根本無色，是自地緣及上地，非下地緣。穢污如味禪者，如味相應說，無色亦然。</p>

<div class="lg regular"><div class='lg-row'>謂餘於色界，　無量等功德，</div>
<div class='lg-row'>是必欲界緣，　世尊之所說。</div>
</div><p>謂色界餘功德如無量等，一切入、除入及解脫，唯緣欲界、緣無量苦眾生。青等諸色此則欲界。所以者何？神通二界緣故。問：世尊所說勳禪，是云何？答：勳一切四禪，無漏者勳有漏，是無漏力故，受淨居果報。問：若一切四禪勳者，以何等故下三禪中無淨居果？答：</p>

<div class="lg regular"><div class='lg-row'>若能勳諸禪，　是依第四禪，</div>
<div class='lg-row'>三地愛盡故，　淨居果實中。</div>
</div><p>若得第四禪，是能勳禪。第四禪者先勳，餘者後。謂得第四禪離三禪欲，以是故下地無有。淨居果實中，有問世尊，言有願智。是云何？答謂：</p>

<div class="lg regular"><div class='lg-row'>無著性不動，　是得一切定，</div>
<div class='lg-row'>彼由定力故，　能起頂四禪。</div>
</div><p>於中若彼意生功德，願智不諍辯首諸功德。願智者，如所願入定，或過去或未來或現在、或有為或無為，是一切盡知。不諍者，欲令他意不起諍便不起辯者，諸法義及味決定，無疑不罣礙無所畏。問：是願智不諍及辯，何地攝？答：</p>

<div class="lg regular"><div class='lg-row'>三地有願智，　無諍依五地，</div>
<div class='lg-row'>法辭辯依二，　二辯依於九。</div>
</div><p>三地有願智者，願智三地所攝：第四禪、初禪及欲界。入第四禪，知初禪及欲界。說無諍依五地者，無諍五地可得根本四禪四及欲界，欲令一切不諍。法辭辯依二者，法辯名緣味，是欲界及梵天世，非上地，離覺觀故。辭辯名是味撰智，彼亦二地中可得：欲界及梵天世。二辯依於九者，義辯及應辯，九地中可得：四禪、四無色及欲界。已說初禪，當知已說未來及中間，此是初禪眷屬故。問：云何得此定？答：</p>

<div class="lg regular"><div class='lg-row'>斷欲亦復生，　而得於淨禪，</div>
<div class='lg-row'>穢污退及生，　無漏唯斷欲。</div>
</div><p>斷欲亦復生而得於淨禪者，淨初禪二時得：離欲時及上地沒生梵天世。如是一切盡當知。穢污退及生者，穢污味相應是退時得，若欲界及梵天世纏退，於爾時得。味相應初禪生時得者，若上地命終生欲界及梵天世，於爾時得。味相應初禪，如是一切盡當知。無漏唯斷欲者，無漏唯斷欲時得。謂聖得離欲，於爾時得無漏初禪。如是一切盡當知。問：此功德誰能除煩惱？答：</p>

<div class="lg regular"><div class='lg-row'>無漏除煩惱，　亦復定中間，</div>
<div class='lg-row'>一切定中間，　相應於護根。</div>
</div><p>無漏除煩惱者，無漏初禪八地除煩惱。如是一切盡當知。亦復定中間者，定中間名謂下地除欲，以方便道故，終不得根本生。未得離欲，餘不能除。一切定中間相應於護根者，一切定中間護根相應，終不得喜，至不得義。問：變化心有幾，謂有如意足能變化？答：八，四禪果欲界、四禪果初禪地。問：彼誰成就？答：</p>

<div class="lg regular"><div class='lg-row'>下地變化意，　成就彼種果，</div>
<div class='lg-row'>若合三種心，　上地應當說。</div>
</div><p>下地變化意成就彼種果者，謂若成就禪，是成就彼果下地變化心。問：如說初禪有四心，住於上地欲聞欲見。彼云何見聞？答：</p>
<p>梵世地識現在前。問：彼幾時成就？答：若合三種心上地應當說。若時彼識現在前，若眼識、若鼻識、若耳識、若身識，爾時成就彼識；若不現在前即滅，爾時不成就。</p>
</div>
<p class='juan'>阿毘曇心論卷第三</p>
</div><!-- end of div[@id='body'] -->
</body></html>