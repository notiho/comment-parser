<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿毘曇心論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu5' />阿毘曇心論卷第二</p><p class="byline">尊者法勝造</p><p class="byline">晉太元元年僧伽提婆共惠遠於廬山譯</p>
<div class='div-pin'><a id='mulu6' />
<p class='h1'>使品第四</p><p>已說諸業，諸煩惱今當說。</p>

<div class="lg regular"><div class='lg-row'>一切有根本，　業侶生百苦，</div>
<div class='lg-row'>九十八使者，　文尼當說思。</div>
</div><p>譬怨不識則害成，若識則得離。諸煩惱亦然，當知如怨家。問：云何知？答：</p>

<div class="lg regular"><div class='lg-row'>一切諸使品，　當知立二種，</div>
<div class='lg-row'>見諦所斷種，　亦思惟所斷。</div>
</div><p>若有使者，盡見斷及思惟斷。謂從見道是見斷，從思惟道是思惟斷。於中：</p>

<div class="lg regular"><div class='lg-row'>說二十八使，　是繫在見苦，</div>
<div class='lg-row'>謂當見苦時，　斷滅盡無餘。</div>
<div class='lg-row'>見習斷當知，　十九滅亦然，</div>
<div class='lg-row'>增三見道斷，　十說思惟止。</div>
</div><p>是謂九十八使已說，種界今當說。</p>

<div class="lg regular"><div class='lg-row'>第一煩惱種，　在欲當知十，</div>
<div class='lg-row'>二種種有七，　餘八見道斷。</div>
<div class='lg-row'>在欲界當知，　四是思惟斷，</div>
<div class='lg-row'>謂餘在二界，　是亦當分別。</div>
</div><p>在欲界當知四是思惟斷者，此三十六使是欲界繫。謂餘在二界是亦當分別者，餘六十二使，於中三十一色界繫、三十一無色界繫。已說界，諸使今當說。</p>

<div class="lg regular"><div class='lg-row'>受邊見邪見，　及與五我見，</div>
<div class='lg-row'>二盜應當知，　是煩惱說見。</div>
</div><p>從因相續不識諸法性，於中或有常相、或有斷相。斷常是二邊，世尊之所說。於中若見受邊，是謂受邊見。誹謗真實義，此見是邪見。若有情識類愚於中，計我是謂身見。有漏法受第一，此見是見盜。非因見因，此見是戒盜。此五煩惱是慧性，故說見。</p>

<div class="lg regular"><div class='lg-row'>欲猶豫瞋恚，　慢癡說非見，</div>
<div class='lg-row'>是界差別故，　轉行種種名。</div>
</div><p>欲猶豫瞋恚慢癡說非見者，欲名受念想思，於諸行中樂著。猶豫名如前所見，於中或思惟。瞋恚名所作相違忿怒。慢名自舉。癡名所有不識。此五煩惱說非見，是謂一切諸煩惱。是界差別故轉行種種名者，是十煩惱，或從苦行、或從習、或從滅、或從道。於中若從苦行者，是見苦斷，如是至道。餘思惟斷。</p>

<div class="lg regular"><div class='lg-row'>下苦於一切，　離三見行二，</div>
<div class='lg-row'>道除於二見，　上界不行恚。</div>
</div><p>下苦於一切者，下苦是欲界苦，於中行一切十煩惱。凡愚於欲界苦不了因，見斷；不了果，見常；謗果謗苦，邪見；苦受第一，見盜；謂法於法非因計因，戒盜。自見欲、他見恚，從見中或從自見舉慢，不了無明。離三見行二者，習及滅各七行。身見行於現五陰，習者細微不現，是故於中不行。滅亦如是。受邊見者亦行於現，戒盜行於界，彼亦非習滅。道除於二見者，身見邊見不行於道，有漏境界故。戒盜者行於道，似道故，終竟不解至不見正道。上界不行恚者，如欲界分別，色無色界亦爾，除其恚，彼中無恚，意止柔<span class='corr'>濡</span>故。諸見及疑非思惟所斷，餘欲界四思惟所斷，色界三、無色界二。問：云何彼緣境界？答：</p>

<div class="lg regular"><div class='lg-row'>普遍在苦因，　疑見及無明，</div>
<div class='lg-row'>是一切種使，　樂在一地中。</div>
</div><p>見苦斷種及見習斷。疑見及無明，此煩惱是普遍，一切五種行於自地。所以者何？一切有漏法是苦習性。問：何故行於自地，非他地？答：非境界故，不行於上；離欲故，不行於下。是謂欲界十一一切遍煩惱。色、無色界亦爾。餘不一切遍，自種境界故。</p>

<div class="lg regular"><div class='lg-row'>初煩惱五種，　四說為第二，</div>
<div class='lg-row'>境界於上界，　未離慧所說。</div>
</div><p>欲界見苦斷邪見，謗色無色界苦見盜，受第一戒盜，受解脫方便疑惑，無明不了。見習斷邪見，謗色無色界因見盜，於因受第一，疑惑無明不了。如是色無色界一切地，乃至無所有處。</p>

<div class="lg regular"><div class='lg-row'>邪疑是俱生，　及不共無明，</div>
<div class='lg-row'>息止道二斷，　當知無漏緣。</div>
</div><p>見滅斷邪見謗於滅，是緣滅故無漏緣。如是疑惑於滅，及彼相應無明無漏緣。如是見滅斷不共無明，謂不欲於涅槃，彼亦無漏緣。見道斷亦復如是。是十八使無漏緣。問：云何有漏種諸使所縛？答：</p>

<div class="lg regular"><div class='lg-row'>若種在欲界，　一切諸遍使，</div>
<div class='lg-row'>緣縛於己地，　在上界亦然。</div>
</div><p>諸一切遍使，是於自地中緣使一切種。</p>

<div class="lg regular"><div class='lg-row'>其餘諸結使，　當知自種緣，</div>
<div class='lg-row'>所使於自界，　及是相應品。</div>
</div><p>其餘諸結使當知自種緣所使於自界者，一切不遍使自於種中，緣諸法即彼所使。及是相應品者，一切遍及不一切遍，是一切自品中相應所使。</p>

<div class="lg regular"><div class='lg-row'>若無漏所行，　及他地緣惱，</div>
<div class='lg-row'>是相應所使，　境界解脫故。</div>
</div><p>若無漏所行及他地緣惱是相應所使者，若使無漏緣及上地緣，是自品相應所使，非緣使。所以者何？境界解脫故。此使不緣於境界，無漏諸法解脫一切煩惱，上地諸法解脫下地煩惱。問：此使當言不善、為無記？答：</p>

<div class="lg regular"><div class='lg-row'>己身見邊見，　此相應無明，</div>
<div class='lg-row'>是欲中無記，　色無色一切。</div>
</div><p>己身見邊見此相應無明是欲中無記者，欲界身見邊見及相應無明是無記。所以者何？己身見數數行。若當不善者，欲界眾生應無有樂，多作不善故。復次若不善者，相違於福，此中計我人行福令我得樂。不善者相違於善，是以身見非不善。斷見是無常見，厭於生死是亦非不善，是故非不善。有常見亦不違善，如身見，是故非不善。餘欲界煩惱，一向不善。色無色一切者，色界無色界諸使盡無記。所以者何？正受所壞故。不善者受苦痛報，彼中無苦痛。問：一切諸煩惱，盡縛自所有境界為不？答：</p>

<div class="lg regular"><div class='lg-row'>貪欲瞋恚慢，　知或過去縛，</div>
<div class='lg-row'>未來受一切，　餘二世盡受。</div>
</div><p>貪欲瞋恚慢知或過去縛者，謂過去愛恚慢，是不必於前一切自境界起愛者，不能於前一切法中起，非以不見生故。未來受一切者，謂未來愛恚慢，縛一切有漏法。所以者何？緣一切有漏故。餘二世盡受者，見疑及無明，總緣一切法，是故縛過去未來諸有漏法。現在使不定，故不說。若有者受自相，彼應說如過去。已說諸使境界，次第今當說。</p>

<div class="lg regular"><div class='lg-row'>次第是轉生，　自地於自地，</div>
<div class='lg-row'>上地亦生下，　此事當分別。</div>
</div><p>次第是轉生自地於自地者，一切諸煩惱於自地煩惱次第緣，可得一一次第生一切。上地亦生下此事當分別者，梵天上命終，次第生欲界一切，若彼中穢污心命終，此中一向穢污心相續。如是一切地。</p>
<p>已說諸使自相。如此煩惱，世尊教化故多種說，今當分別。問：世尊說七使：欲愛、恚、有愛、慢、見、疑及無明。此云何？答：</p>

<div class="lg regular"><div class='lg-row'>欲界五種欲，　此說欲愛使，</div>
<div class='lg-row'>色無色如上，　有愛當分別。</div>
</div><p>欲界五種欲此說欲愛使者，見苦習滅道思惟斷。色無色如上有愛當分別者，色界愛五種，無色界亦爾。</p>

<div class="lg regular"><div class='lg-row'>恚即是恚使，　五種如前說，</div>
<div class='lg-row'>憍慢及無明，　十五在三界。</div>
</div><p>恚即是恚使五種如前說者，瞋恚亦如是五種。憍慢及無明十五在三界者，慢欲界五種、色界五種、無色界五種，無明亦爾。</p>

<div class="lg regular"><div class='lg-row'>見使三十六，　說普在三界，</div>
<div class='lg-row'>疑使有十二，　此七有異名。</div>
</div><p>見使三十六說普在三界者，欲界十二見，五見苦斷、二見習斷、二見滅斷、三見道斷；色無色界亦爾。疑使有十二者，欲界有四，見苦習滅道斷，色無色界亦爾。此七有異名者，此煩惱說扼受流漏。問：何以等故？答：</p>

<div class="lg regular"><div class='lg-row'>扼縛及受流，　漏一切無窮，</div>
<div class='lg-row'>諸扼及受流，　煩惱是說漏。</div>
</div><p>繫一切眾生故說扼，受生具故說受，流下一切眾生故說流，漏一切無窮故說漏。已說種種相，相應根今當說。</p>

<div class="lg regular"><div class='lg-row'>諸使在三界，　盡護根相應，</div>
<div class='lg-row'>隨地諸根使，　相應於色身。</div>
</div><p>諸使在三界盡護根相應者，一切九十八使盡護根相應，諸煩惱後時依於無求而止。隨地諸根使相應於色有者，梵天及光曜有喜根，彼地諸使喜根相應及護根。遍淨有樂根，彼地諸使樂根相應及護根。</p>

<div class="lg regular"><div class='lg-row'>邪見及無明，　欲界中樂苦，</div>
<div class='lg-row'>瞋恚疑唯苦，　謂餘一向樂。</div>
</div><p>邪見及無明欲界中樂苦者，欲界邪見無明樂根相應及苦，邪見者作惡業為喜、淨業為憂。彼相應，無明亦爾。瞋恚、疑唯苦者，疑，憂慼為本，不決定故。不喜瞋恚亦爾。謂餘一向樂者，欲界餘使一向樂相應非苦，彼歡喜為本。</p>

<div class="lg regular"><div class='lg-row'>二勳堅著身，　見斷唯應意，</div>
<div class='lg-row'>欲界諸煩惱，　此根是相應。</div>
</div><p>二勳堅著，名諸煩惱思惟斷，彼身痛相應心痛。於中身痛者，樂根及苦根。心痛者，喜根及憂根俱有。護根，一切身痛思惟斷意俱有。見斷唯應意者，見諦斷結唯意相應。欲界諸煩惱此根是相應者，是謂欲界諸煩惱。已分別相應根，上煩惱今當說。</p>

<div class="lg regular"><div class='lg-row'>無慚亦無愧，　睡悔及與慳，</div>
<div class='lg-row'>嫉掉眠煩盛，　故設上煩惱。</div>
</div><p>此八事說上煩惱，諸使是煩惱。於中此上、從中起此，是使垢、依於使。問：何者使垢？答：</p>

<div class="lg regular"><div class='lg-row'>一切煩惱俱，　說睡及與掉，</div>
<div class='lg-row'>無慚不善俱，　無愧亦復然。</div>
</div><p>一切煩惱俱說睡及與掉者，掉名於心不止息，是一切煩惱相應。煩惱是不止息。眠雖名沈意，彼亦一切煩惱相應，以沈心使生煩惱。無慚不善俱無愧亦復然者，無慚名行惡時不慚他。無愧名自惡不厭不著。此二上煩惱，一向不善相應，非無記。</p>

<div class="lg regular"><div class='lg-row'>謂苦在於意，　悔思惟所斷，</div>
<div class='lg-row'>眠唯在欲意，　餘各自建立。</div>
</div><p>謂苦在於意悔思惟所斷者，悔名作善作惡事不成而悔，不可說是喜故，一向苦相應。是意憂根相應，從惡行生故。說思惟斷，苦相應故，當知是欲界。眠唯在欲意者，眠意閉故眠，是一向欲界在意地，彼於欲界一切煩惱相應，一切諸煩惱行於眠時。餘各自建立者，謂餘二上煩惱：嫉及慳。嫉名見他樂生熱。慳名守護惜著。彼俱自建立，非餘煩惱相應。問：諸煩惱幾識相應？答：</p>

<div class="lg regular"><div class='lg-row'>欲瞋恚無明，　當知依六識，</div>
<div class='lg-row'>謂欲思惟斷，　色中隨所得。</div>
</div><p>欲瞋恚無明當知依六識謂欲思惟斷者，欲界思惟所斷，愛恚無明六識相應。色中隨所得者，愛無明色界隨所可得。梵天上四識，彼中此二煩惱四識相應，餘煩惱在意識中。已說諸煩惱，如所斷今當說。</p>

<div class="lg regular"><div class='lg-row'>一時斷煩惱，　而於中解脫，</div>
<div class='lg-row'>無量時所得，　正智之所說。</div>
</div><p>一時斷煩惱而於中解脫者，此煩惱無礙道一時斷，非已斷復斷。無量時所得正智之所說者，此得盡數數，如欲界見斷。五時得盡證自分及四沙門果，如是一切如賢聖品說。</p>

<div class="lg regular"><div class='lg-row'>欲界中解脫，　聖說四斷智，</div>
<div class='lg-row'>離色無色界，　當知五斷智。</div>
</div><p>永盡無餘謂之斷智，於中若欲界見苦習所斷、若盡得無餘解脫是一斷智；見滅斷二；見道斷三；思惟斷四。色無色界見苦習斷一斷智；見滅斷二；見道斷三；色界思惟斷四；無色界思惟斷五。問：以何等故於斷分斷智？答：智果故，說斷智。如瞿曇性中，生亦名瞿曇，此亦復爾。問：此諸使，為心相應、為不相應？答：相應。所以者何？</p>

<div class="lg regular"><div class='lg-row'>心為使煩惱，　障礙清淨違，</div>
<div class='lg-row'>諸妙善可得，　當知相應使。</div>
</div><p>心為使煩惱者，若使心不相應，不以煩心。若煩心者，是故相應。障礙名若使心不相應，不障礙諸善法。若障礙者，善法不生。不障礙使生，是故相應淨相違。諸妙善可得者，若使不相應，不與善相違。若不與善相違者，善心亦應生。若不相應，是煩惱性亦不應作患。若相違常相隨不生善，不相隨則生善。因此事故，是相應使。</p>
</div>
<div class='div-pin'><a id='mulu7' />
<p class='h1'>賢聖品第五</p><p>已說使品，賢聖品今當說。</p>

<div class="lg regular"><div class='lg-row'>如此聖斷勞，　眾恐怖之本，</div>
<div class='lg-row'>等方便正智，　今當說善聽。</div>
</div><p>不亭心者，無能起正見。是以</p>

<div class="lg regular"><div class='lg-row'>始自身處所，　繫縛心令定，</div>
<div class='lg-row'>亦欲縛識足，　及盡煩惱怨，</div>
<div class='lg-row'>是方便於身，　真實相常定，</div>
<div class='lg-row'>諸痛及此心，　法亦如是觀。</div>
</div><p>此身不淨相、無常相、苦相、無我相，是相定真實。彼自身一處繫心離心亂，始真實觀身相，次觀痛、後觀心，彼伴彼依及彼相應餘心數法。觀亦諸心不相應行。如其性、如其相，所有如是，彼身、痛、心、法意正次第生。</p>

<div class="lg regular"><div class='lg-row'>入法中總觀，　同觀諸法相，</div>
<div class='lg-row'>此四是無常，　空無我非樂。</div>
</div><p>入法中總觀同觀諸法相者，入法意止中，彼聖總觀諸行相。觀諸行相已，增長養止，生無垢智眼，一切身、痛、心、法總觀。問：云何？答：</p>
<p class="lg-abnormal"><div class='lg-row'>此四是無常，　空無我非樂。</div>
</p><p>此身、痛、心、法，展轉相生故無常，不自在故空，非主故無我，惡災患故苦。</p>

<div class="lg regular"><div class='lg-row'>從是名煖法，　即是意中生，</div>
<div class='lg-row'>行是十六行，　正觀四真諦。</div>
</div><p>從是名煖法即是意中生者，彼如是觀生善煖，於中當生無漏智火，能燒一切行薪。問：彼何行何境界？答：行是十六行正觀四真諦，彼行是十六行，境界四真諦。四行觀苦諦，此苦性劣，從因緣生故無常，無常力所壞故苦，內離人故空，不自在故無我。四行觀習，此習成相似果故因，行相續習，一切生死無窮可得故有，不相似事相續故緣。四行觀滅，此滅覆一切患盡故滅，除一切煩惱火故止，勝一切法故妙，捨生死故離。四行觀道，此道至非品故道，非顛倒故如，一切聖所履故迹，生死患轉出故乘。是謂彼行十六行境界四真諦。善根謂之煖法。</p>

<div class="lg regular"><div class='lg-row'>彼起已成立，　生頂及于忍，</div>
<div class='lg-row'>得世第一法，　依倚於一相。</div>
</div><p>彼起已成立生頂及于忍者，若已成煖法，於中復於欲界生善根如頂，亦十六行觀四真諦，勝煖法故說頂。已增上頂生，善根名為忍，亦十六行觀四真諦，堪任故說忍。若忍已成立，得世第一法依倚於一相，一切世俗功德中最勝生善根，名世間第一法。開涅槃門故、於凡夫意中最勝故，說第一法。問：以何等故說依倚於一相？答：於凡夫意中，更無有比二功德。若有者，彼亦應開涅槃門而不開，是故說依倚於一相。問：彼幾行、何緣、何地所攝？答：</p>
<p class="lg-abnormal"><div class='lg-row'>彼行苦四行，　說攝依六地。</div>
</p><p>彼行苦者，彼即緣苦諦，非餘。四行者，謂行苦諦境界，無常為首。所以者何？如初無漏心，緣彼亦復爾。說攝依六地者，彼法攝於六地：未來禪、中間禪、根本四禪，非欲界，不定界故；非無色界，無見道故。問：餘善根何地所攝？答：</p>
<p class="lg-abnormal"><div class='lg-row'>忍亦攝六地，　餘則依於七。</div>
</p><p>忍亦攝六地者，諦順忍六地所攝，如世間第一法。餘則依於七者，煖及頂七地所攝，此六及欲界未除欲、欲界已除欲、色界。</p>

<div class="lg regular"><div class='lg-row'>世第一法次，　必興起法忍，</div>
<div class='lg-row'>忍次生於智，　俱觀於下苦。</div>
</div><p>世第一法次必興起法忍者，世間第一法次第生無漏法忍，名苦法忍。彼未曾觀，今觀時堪任，故曰忍，是謂初無漏無礙道。忍次生於智者，彼次第生苦法智，同境界受真實性解脫道。問：彼忍及智何緣？答：俱觀於下苦。下苦者，欲界苦，彼同緣。</p>

<div class="lg regular"><div class='lg-row'>上苦亦如是，　因滅道亦然，</div>
<div class='lg-row'>是正觀諸法，　說十六淨心。</div>
</div><p>上苦亦如是者，上苦是色無色界苦，彼亦如是生忍無礙道智解脫道，苦未知忍及苦未知智。因者是習諦，彼亦如是生四道如苦，習法忍、習法智、習未知忍、習未知智。滅者，滅亦如是生四道：滅法忍、滅法智、滅未知忍、滅未知智。道亦然者，道亦如是生四道：道法忍、道法智、道未知忍、道未知智。是正觀諸法說十六淨心者，是見法。見法者，謂之正觀，是見異名。</p>

<div class="lg regular"><div class='lg-row'>從法行利根，　此在十五意，</div>
<div class='lg-row'>從信行當知，　鈍見亦在中。</div>
</div><p>從法行利根此在十五意者，彼十五心頂，若利根是說從法行。從信行當知鈍見亦在中者，即彼十五心頂，若鈍根是說從信行。</p>

<div class="lg regular"><div class='lg-row'>未離欲界欲，　趣向於始果，</div>
<div class='lg-row'>捨六趣至二，　三向九無漏。</div>
</div><p>未離欲界欲趣向於始果者，彼從信行及從法行趣沙門果時，若未離欲，俱趣須陀洹果。捨六趣至二者，欲界煩惱九種，微微、微中、微上，上中、微中、中中，上上微、上中、上上。彼若凡夫時已離六種，彼於後若趣證，是俱趣第二果。三向九無漏者，若已離九種，是俱趣阿那含果。</p>

<div class="lg regular"><div class='lg-row'>若至十六心，　是名住於果，</div>
<div class='lg-row'>信解脫濡見，　見到說利見。</div>
</div><p>若至十六心是名住於果者，十六心名道未知智心相應，彼生已說住於果。未曾離欲界，欲俱須陀洹；已曾離六品，俱斯陀含；盡離九品，俱阿那含。信解脫濡見見到說利見者，若彼趣時，從信行鈍根是信解脫，若彼從法行利根是見到。</p>

<div class="lg regular"><div class='lg-row'>未盡思惟斷，　極生生死七，</div>
<div class='lg-row'>家家有三盡，　俱在道迹果。</div>
</div><p>未盡思惟斷極生生死七者，彼信解脫及見到，未離欲界思惟所斷煩惱，是生生死七。彼有天上七生及人中，故說極生生死七。家家有三盡者，若三種盡，上微、上中、上上，是說家家。彼天上及人中，或生二家或生三家，後般涅槃，故說家家。俱在道迹果者，極七有及家家，當言俱住須陀洹。</p>

<div class="lg regular"><div class='lg-row'>六盡一往來，　離八謂一種，</div>
<div class='lg-row'>九滅盡不還，　已出欲污泥。</div>
</div><p>六盡一往來者，若有六種盡，上三、中三，是斯陀含。彼餘一生天上一生人中，一往來已般涅槃，故說斯陀含。離八謂一種者，若八品盡是一種，彼餘唯一生，無餘故說一種。九滅盡不還者，若一切九品盡，是阿那含。彼不復來欲界故，說阿那含。所以者何？已出欲污泥。</p>

<div class="lg regular"><div class='lg-row'>如是九煩惱，　若在上八地，</div>
<div class='lg-row'>彼雙道所滅，　世尊之所說。</div>
</div><p>如是九煩惱若在上八地者，如欲界九種煩惱，<span class='corr'>濡</span><span class='corr'>濡</span>至上上；上界亦如是，八地中梵世、光曜、遍淨、果實、無量空處、無量識處、無所有處、非想非非想處。彼雙道所滅世尊之所說者，此一切煩惱欲界，及色無色界雙道所滅，以無礙道滅、解脫道得證。問：此道為世俗、為無漏？答：</p>

<div class="lg regular"><div class='lg-row'>有垢無垢道，　俱能離八地，</div>
<div class='lg-row'>住中說身證，　謂獲滅盡定。</div>
</div><p>欲界地一、色界地四、無色界地三，亦世俗道滅亦無漏。凡夫從世俗道尚得遠離，況復聖住中說身證。謂獲滅盡定者，住於八地無欲中，謂學得滅盡定是身證。所以者何？法似涅槃，身所觸故說身證。</p>

<div class="lg regular"><div class='lg-row'>金剛喻定次，　必逮得盡智，</div>
<div class='lg-row'>生意我生盡，　離於一切漏。</div>
</div><p>金剛喻定次必逮得盡智者，金剛喻定名非想非非想處，離欲時第九無礙道最後學心，於中一切諸煩惱永盡無餘，一切聖行畢竟故，說金剛喻三摩提，此次第生盡智最初無學智。生意我生盡離於一切漏者，彼生定意我一切生盡，彼於爾時無著，解脫於一切漏。問：無著幾種？答：</p>

<div class="lg regular"><div class='lg-row'>無著有六種，　是從信生五，</div>
<div class='lg-row'>逮得於二智，　當知時解脫。</div>
</div><p>無著有六種者，世尊說六無著：退法、念法、護法、等住、必昇進、不動法。於中若濡智及濡進，是得退具便退，故說退法。<span class='corr'>濡</span>智及<span class='corr'>濡</span>進數數惡身，惡身已念壞，故說念法。<span class='corr'>濡</span>智而廣進，進力常自護心，故說護法。中智及等進，是不增不損等，住於中道，故說等住。少利而廣進，彼必得不動，故說必昇進。利智及廣進，是始得不動，故說不動。是從信生五逮得於二智者，於中五曾從信行，彼有二智：盡智及無學等見。當知時解脫者，彼當知時解脫是求時，不能一切時隨所欲學善。</p>

<div class="lg regular"><div class='lg-row'>不動法利根，　是不時解脫，</div>
<div class='lg-row'>獲得於三智，　成就等解脫。</div>
</div><p>不動法利根是不時解脫者，謂一向利根是不動法，彼不時解脫，能一切時隨所欲學善，不求時。獲得於三智者，彼有三智：盡智、無生智、無學等見。成就等解脫者，謂此五無著時解脫是成就等意解脫，謂不動法是成就不動解脫。</p>

<div class="lg regular"><div class='lg-row'>慧解脫當知，　不得滅盡定，</div>
<div class='lg-row'>唯有俱解脫，　成就滅盡定。</div>
</div><p>慧解脫當知不得滅盡定者，此六無著若不成就滅盡定，是說慧解脫，是慧力解脫非定力。唯有俱解脫成就滅盡定者，此六無著若得滅盡定，是說俱解脫，彼俱力：解脫慧力及定力。已說賢聖人，法今當說。</p>

<div class="lg regular"><div class='lg-row'>從信行諸法，　及從法行法，</div>
<div class='lg-row'>聖道見諦道，　是盡同一相。</div>
</div><p>從信行法、從法行法，是說見道。</p>

<div class="lg regular"><div class='lg-row'>於中諸根法，　是名未知根，</div>
<div class='lg-row'>謂餘有學法，　佛說已知根。</div>
</div><p>於中諸根法是名未知根者，於見道法中謂根根數如心及痛信首五根是未知根。謂餘有學法佛說已知根者，離見道學法，諸餘學法中即彼根說已知根。</p>

<div class="lg regular"><div class='lg-row'>當知無知根，　在於無學中，</div>
<div class='lg-row'>已得果便捨，　前道應當說。</div>
</div><p>當知無知根在於無學中者，無學法中即彼根說無知根。已得果便捨前道應當說者，此無漏法昇進得果時，捨無礙道所攝及解脫道。</p>

<div class="lg regular"><div class='lg-row'>已盡為解脫，　得攝於一果，</div>
<div class='lg-row'>不穢污第九，　滅盡應當說。</div>
</div><p>已盡為解脫得攝於一果者，無礙道至解脫道，於其中間得煩惱盡。但得果時，一切煩惱盡，得一解脫果。不穢污第九滅盡應當說者，說諸煩惱九種道所滅，但不穢污第九無礙道一時斷，不漸漸。</p>

<div class="lg regular"><div class='lg-row'>若有相似名，　彼能獲不動，</div>
<div class='lg-row'>無著及信脫，　彼同性增道。</div>
</div><p>若有相似名彼能獲不動者，謂無著不能一切得不動，性必昇進，得彼是相似名。無著及信脫彼同性增道者，謂信解脫一向性必昇進，是增益諸根逮得見到，非餘。問：云何知漸漸見諦？答：</p>
<p class="lg-abnormal"><div class='lg-row'>建立功德惡，　次第見真諦。</div>
</p><p>非以見功德時見惡，亦不以見惡時見功德，亦非初總觀彼惡，亦非一時一切厭，亦非總功德，諸功德亦非一時合，是以建立功德惡次第見真諦。問：云何知有為無為果？答：以無礙道力得有為無為果。無礙道力得有為果及無為果，是故以無礙道力得有為無為果。</p>
</div>
<p class='juan'>阿毘曇心論卷第二</p>
</div><!-- end of div[@id='body'] -->
</body></html>