<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說花積樓閣陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1359 [Nos. 1356-1358]
<div class='div-jing'>
<p class='juan'><a id='mulu1' />佛說花積樓閣陀羅尼經</p><p class="byline">西天譯經三藏朝散大夫試鴻臚少卿傳法大師臣施護奉　詔譯</p><p>如是我聞。一時世尊在阿耨達池無熱惱龍王宮。與大比丘眾四百五十人俱。復有師子遊戲菩薩等大菩薩眾具足千人。一切皆得陀羅尼十地圓滿。得灌頂已位居補處。被大甲冑趣諸佛德。心不退轉名稱普聞。如是等菩薩摩訶薩。悉從他方而來集會。</p>
<p>爾時師子遊戲菩薩摩訶薩。從座而起偏袒右肩。詣世尊前右膝著地。合掌恭肅而白佛言。世尊如佛福蘊當云何得。又於如來作供養者。云何因果無量無邊。唯願如來慈悲開示。作是說已凝心而住。</p>
<p>爾時佛告師子遊戲菩薩摩訶薩言。善哉善哉善男子。汝今問我如來福蘊云何而得。又於如來作供養者。云何因果無量無邊。汝當諦聽今為汝說。</p>
<p>佛言善男子。如來有五法具足功德無量無邊。云何五法。所謂戒定慧解脫解脫知見。善男子如來具足如是五法無量功德。是故獲得福蘊無量無邊。善男子若於如來作供養者。當得涅槃若彼三乘隨其發心。各各所見而得涅槃。善男子若見如來應正等覺。以清淨心諦信歸命尊重稱讚。又以衣服臥具病緣醫藥。一切所須而供養者。所獲果報無量無邊。善男子若復如來般涅槃後。有得如來舍利如芥子等而供養者。所獲果報於一切中最。又復作種種福。若於如來舍利作供養者。其福最上。師子遊戲。若復有人持於寶聚如妙高山等。布施供養聲聞及辟支佛。所獲果報。不如在家及出家菩薩發無上正等覺心。以一金錢布施供養。如來應正覺。以前方便善根。於後方便善根。百分不及一。千分不及一。百千分不及一。乃至算分數分譬喻分譬喻轉分。乃至算數譬喻所不能及。善男子又復如來住世百年千年。乃至百千年應化畢已。般涅槃後以佛舍利而起妙塔。若復有人於此塔所。以香泥塗地作曼拏羅。施設花鬘塗香燒香然燈志心供養。乃至持一花一燈以為供養。或持帚拂除去塵坌。或以一掬水用為灑淨。如是之人以志心故獲福無量。是人先世所有罪業當墮阿鼻地獄。以於塔所作供養故。先世罪報皆悉除滅。善男子若復有人。發一念心歸命於佛。又不中退復不輕慢。是人當來於百劫千劫乃至百千劫中。常感勝福生於人天不復墮落一切惡趣。</p>
<p>善男子我今說此花積樓閣陀羅尼經。為欲利益安樂天上人間一切眾生故。善男子若復有人得此花積樓閣陀羅尼經。志心受持讀誦供養。又復演彼真實義趣廣為人說。是人永不墮一切惡趣。亦不生卑下種族。常生人天殊勝之處。諸根圓滿獲宿命通。具足種種甚深辯才。恒得值遇佛法僧寶。又得如來憶念覆護。得菩提心永不退轉。</p>
<p>爾時世尊即說陀羅尼曰。</p>
<p class="dharani">怛儞也<span class='note-inline'>(二合)</span>他<span class='note-inline'>(引一)</span>馱囉尼馱囉尼<span class='note-inline'>(二)</span>母儞<span class='note-inline'>(引)</span>鉢囉<span class='note-inline'>(二合)</span>婆<span class='note-inline'>(引)</span>娑嚩<span class='note-inline'>(二合)</span>哩<span class='note-inline'>(引三)</span>悉地<span class='note-inline'>(引)</span>贊捺哩<span class='note-inline'>(二合引四)</span>曩<span class='note-inline'>(引)</span>他唧儞哩賀<span class='note-inline'>(二合引)</span>哩<span class='note-inline'>(引五)</span>阿<span class='note-inline'>(引)</span>嚕<span class='note-inline'>(引)</span>誐也<span class='note-inline'>(二合)</span>嚩底<span class='note-inline'>(六)</span>沒馱縛底<span class='note-inline'>(七)</span>尾哩<span class='note-inline'>(引)</span>烏迦致囉祖波誐帝<span class='note-inline'>(引八)</span>帝<span class='note-inline'>(引)</span>祖嚩底<span class='note-inline'>(九)</span>尾捨<span class='note-inline'>(引)</span>羅沒地達哩麼<span class='note-inline'>(二合引)</span>嚩婆<span class='note-inline'>(引)</span>細<span class='note-inline'>(引十)</span>阿乞叉<span class='note-inline'>(二合)</span>野羯臘閉<span class='note-inline'>(二合引十一)</span>羯臘波<span class='note-inline'>(二合)</span>嚩底<span class='note-inline'>(十二)</span>阿蜜哩<span class='note-inline'>(二合)</span>哆羯臘閉<span class='note-inline'>(二合引十三)</span>護哆<span class='note-inline'>(引)</span>舍儞<span class='note-inline'>(引十四)</span>帝<span class='note-inline'>(引)</span>祖嚩底儞怛也<span class='note-inline'>(二合)</span>三摩<span class='note-inline'>(引)</span>呬帝<span class='note-inline'>(引十五)</span>帝<span class='note-inline'>(引)</span>祖嚩底底乞叉赧<span class='note-inline'>(三合)</span>捺哩<span class='note-inline'>(二合)</span>野沒地娑嚩<span class='note-inline'>(二合引)</span>賀<span class='note-inline'>(引十六)</span></p>
<p>善男子此陀羅尼。乃是十方無量無邊諸佛如來同共宣說。若復有人聞此陀羅尼經名字。發至誠心恭信供養。是人當來獲得無量無邊功德。又復若人持此陀羅尼。成先行已。於二月三月或八月。取白月八日起首。發至誠心於一晝夜中六時。念此陀羅尼及憶念諸佛如來。心不散亂。復以塗香妙花燒香然燈。種種供養心不間斷至十五日決定得見世尊。坐蓮華藏座說陀羅尼法。持誦之人應時獲得意願圓滿。心垢悉除證宿命通。得諸禪定住四聖諦。解諸法義論及工巧事業。乃至臨命終時耳根不壞。悉能了別一切勝事。乃至或聞如來為說四聖諦等無漏。</p>
<p>爾時世尊說是陀羅尼經已。師子遊戲菩薩摩訶薩。及諸大菩薩大比丘眾。天人阿修羅乾闥婆等。聞佛所說。皆大歡喜禮佛而退。</p>

<p class='juan'>佛說花積樓閣陀羅尼經</p></div>
</div><!-- end of div[@id='body'] -->
</body></html>