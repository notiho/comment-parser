<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說大乘方等要慧經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 348 [No. 310(41)]
<p class='juan'><a id='mulu1' />佛說大乘方等要慧經</p><p class="byline">後漢安息國三藏安世高譯</p>
<div class='div-jing'><p>聞如是：</p>
<p>一時佛遊於舍衛國，爾時彌勒菩薩叉手白佛言：</p>
<p>「世尊！我欲小有所問，若世尊聽所問者乃敢陳之。」</p>
<p>佛言：「若有所疑便問，吾當為汝解說，使意歡喜。」</p>
<p>彌勒問言：「云何菩薩摩訶薩不退轉法，於大乘有進而不耗減，行菩薩道並降伏魔怨，如其狀貌，悉還教知諸法根之相，不厭於生死，自有正慧不從他受，疾成無上一切智地？」</p>
<p>世尊讚曰：「善哉！善哉！所問隨順，甚善大佳，吾當為汝解說菩薩所得之行，踰於所問。諦聽！善思念之！」於是彌勒受教，一心靜聽。</p>
<p>佛告彌勒：「菩薩有八法具足，疾逮得無上一切智地。何謂為八？一者、內性清淨。二者、所行成就。三者、所施成就。四者、所願成就。五者、慈成就。六者、悲成就。七者、善權成就。八者、智慧成就。是為八事。菩薩疾逮得無上一切智。」</p>
<p>彌勒菩薩及<span class='corr'>諸眾會</span>皆歡喜。</p>
</div>
<p class='juan'>大乘方等要慧經</p>
</div><!-- end of div[@id='body'] -->
</body></html>