<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說大乘無量壽莊嚴經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu3' />佛說大乘無量壽莊嚴經卷下</p><p class="byline">西天譯經三藏朝散大夫試光祿卿明教大師臣法賢奉　詔譯</p><p>「復次，阿難！東方恒河沙數佛剎，一一剎中，有無量無數菩薩摩訶薩，及無量無數聲聞之眾，以諸香花、幢幡、寶蓋，持用供養極樂世界無量壽佛。南方恒河沙數佛剎，一一剎中，亦有無量無數菩薩摩訶薩，及無量無數聲聞之眾，以諸香花、幢幡、寶蓋，持用供養極樂世界無量壽佛。西方恒河沙數世界，一一佛剎，亦有無量無數菩薩摩訶薩，及無量無數聲聞之眾，以諸香花、幢幡、寶蓋，持用供養極樂世界無量壽佛。北方恒河沙數佛剎，一一佛剎，亦有無量無數菩薩摩訶薩，及無量無數聲聞之眾，以諸香花、幢幡、寶蓋，持用供養極樂世界無量壽佛。四維、上、下亦復如是，各禮佛足，稱讚佛土功德莊嚴。」</p>
<p>爾時，世尊即說頌曰：</p>

<div class="lg regular" style="margin-left:1em;"><div class='lg-row'>「東方世界恒河沙，　一一剎中無數量，</div>
<div class='lg-row'>菩薩聲聞發勝心，　各以香花寶蓋等，</div>
<div class='lg-row'>持至莊嚴佛剎中，　供養如來無量壽；</div>
<div class='lg-row'>供已禮足而稱讚，　最上希有大福田。</div>
<div class='lg-row'>如是西、南及北方，　四維、上、下恒沙界，</div>
<div class='lg-row'>聲聞、菩薩數亦然；　皆以香花伸供養。</div>
<div class='lg-row'>禮足旋繞懷敬愛，　復讚如來宿願深，</div>
<div class='lg-row'>積集功德普莊嚴，　無量無邊極樂國；</div>
<div class='lg-row'>諸佛國界雖嚴飾，　難比如來寶剎中。</div>
<div class='lg-row'>復以天花供養佛，　花散虛空為傘蓋，</div>
<div class='lg-row'>縱廣量等百由旬，　色相莊嚴無有比；</div>
<div class='lg-row'>遍覆如來寶剎中，　互相慶慰生歡喜。</div>
<div class='lg-row'>曾於過去百千劫，　積集無量眾善根；</div>
<div class='lg-row'>捨彼輪迴三有身，　<span class='corr'>今</span>至解脫清淨剎。</div>
<div class='lg-row'>爾時彼佛無量壽，　化導他方菩薩心，</div>
<div class='lg-row'>密用神通化大光，　其光從彼面門出，</div>
<div class='lg-row'>三十六億那由他，　普照俱胝千佛剎，</div>
<div class='lg-row'>如是人、天普照已，　即入如來頂髻中。</div>
<div class='lg-row'>時會一切諸眾生，　敬歎佛光未曾有，</div>
<div class='lg-row'>各各俱發菩提心，　願出塵勞登彼岸。」</div>
</div><p>爾時，世尊說此偈已，會中有觀自在菩薩，即從座起合掌向佛，而作是言：「世尊！以何因緣，無量壽佛於其面門，放無量光照諸佛剎？唯願世尊方便解說，令諸眾生及他方菩薩，聞是語已生希有心，於佛菩提志樂趣求入不退位。」</p>
<p>爾時，世尊告觀自在菩薩言：「汝今諦聽！吾為汝說。彼佛如來，於過去無量無邊阿僧祇劫前，為菩薩時發大誓言：『我於未來成正覺時，若有十方世界無量眾生，聞我名號，或頂禮憶念、或稱讚歸依、或香花供養等。如是眾生速生我剎，見此光明即得解脫。若諸菩薩見此光明，即得受記證不退位，手持香花及諸供具，往十方界無邊淨剎，供養諸佛而作佛事增益功德，經須臾間復還本土受諸快樂，是故光明而入佛頂。』</p>
<p>「復次，阿難！無量壽佛、應、正等覺，所有菩提之樹，高一千六百由旬，四布枝葉八百由旬，根入土際五百由旬，花菓敷榮，作無量百千珍寶之色。於其樹上，復以月光摩尼寶、帝釋摩尼寶、如意摩尼寶、持海摩尼寶、大綠寶、莎悉帝迦寶、愛寶瓔珞、大綠寶瓔珞、紅真珠瓔珞、青真珠瓔珞、及金銀寶網等種種莊嚴。</p>
<p>「復次，阿難！每於辰時香風自起吹此寶樹，樹相<span class='corr'>揨</span>觸出微妙音，其聲普聞無量世界。眾生聞者無其耳病，乃至成就阿耨多羅三藐三菩提。若有眾生見此樹者，乃至成佛，於其中間不生眼病。若有眾生聞樹香者，乃至成佛，於其中間不生鼻病。若有眾生食樹菓者，乃至成佛，於其中間舌亦無病。若有眾生樹光照者，乃至成佛，於其中間身亦無病。若有眾生觀想樹者，乃至成佛，於其中間心得清淨，遠離貪等煩惱之病。」</p>
<p>佛告阿難：「如是佛剎花菓樹木，與諸眾生而作佛事，皆是彼佛過去大願之所攝受。</p>
<p>「復次，阿難！彼佛剎中所有現在及未來生一切菩薩摩訶薩，一生令得阿耨多羅三藐三菩提。若有菩薩，以宿願故入生死界作師子吼利益有情，我令隨意而作佛事。</p>
<p>「復次，阿難！彼佛剎中，一切菩薩及諸聲聞，身相端嚴圓光熾盛，周迴照耀百千由旬。有二菩薩，身光遠照三千大千世界。」</p>
<p>阿難白言：「此二菩薩有大身光，其名云何？」</p>
<p>佛告阿難：「二菩薩者：一名、觀自在。二名、大精進。現居此界作大利樂，命終之後當生彼國。</p>
<p>「復次，阿難！彼佛剎中一切菩薩，容貌柔和相好具足，禪定、智慧通達無礙，神通威德無不圓滿。深入法門得無生忍，諸佛祕藏究竟明了。調伏諸根身心柔軟，安住寂靜大乘涅盤。深入正慧無復餘習，依佛所行七覺聖道。修行五眼照真達俗，辯才總持自在無礙；善解世間無邊方便。所言誠諦深入義味，度諸有情演說正法。三界平等離諸分別，無相、無為、無因、無果、無取、無捨、無縛、無脫，遠離顛倒，堅固不動如須彌山。智慧明了如日、月朗；廣大如海出功德寶；熾盛如火燒煩惱薪；忍辱如地一切平等；清淨如水洗諸塵垢，如虛空無邊，不障一切故；如蓮花出水，離一切染故；如雷震響，出法音故；如雲靉靆，降法雨故；如風動樹，發菩提芽故；如牛王聲，異眾牛故；如龍象威，難可測故；如良馬行，乘無失故；如師子坐，離怖畏故；如尼拘樹，覆蔭大故；如須彌山，八風不動故；如金剛杵，破邪山故；如梵王身，生梵眾故；如金翅鳥，食毒龍故；如空中禽，無住處故；如慈氏觀，法界等故。如是菩薩遍滿佛剎，吹法螺、豎法幢、擊法鼓、然法燈，離過清淨，無迷、無失。手中出生花鬘、瓔珞、塗香、粖香一切供具，持往百千俱胝那由他佛剎，供養諸佛。復於手中別出寶花，散虛空中化成寶蓋廣十由旬，或二十由旬，乃至百千由旬，遍諸佛剎。經須臾間還來本國，無愛無著，無取無捨，身心寂靜。」</p>
<p>佛告阿難：「此諸菩薩，我土五濁之所無有，經百千俱胝劫說不能盡。」</p>
<p>佛告阿難：「吾今此土，所有菩薩摩訶薩，已曾供養無量諸佛植眾德本；命終之後，皆得生於極樂世界。阿難！汝起合掌面西頂禮。」</p>
<p>爾時，阿難即從座起，合掌面西，頂禮之間忽然得見極樂世界無量壽佛，容顏廣大色相端嚴如黃金山。又聞十方世界諸佛如來，稱揚讚歎無量壽佛種種功德。阿難白言：「彼佛淨剎得未曾有，我亦願樂生於彼土。」</p>
<p>世尊告言：「其中生者菩薩摩訶薩，已曾親近無量諸佛植眾德本。汝欲生彼，應當一心歸依瞻仰。」作是語時，無量壽佛於手掌中，放無量光照于東方百千俱胝那由他佛剎。於此世界，所有黑山、雪山、金山、寶山、目真隣陀山、摩訶目真隣陀山、須彌山、鐵圍山、大鐵圍山，大海、江河、叢林、樹木，及天人宮殿，一切境界無不照見，譬如日出明照世間，亦復如是。爾時會中，苾芻、苾芻尼、優婆塞、優婆夷、天、龍、藥叉、乾闥婆、阿修羅、迦樓羅、緊那羅、摩睺羅伽、人非人等，皆見極樂世界種種莊嚴，及見無量壽如來，聲聞、菩薩圍繞恭敬，譬如須彌山王出于大海。爾時，極樂世界，過於西方百千俱胝那由他國，以佛威力如對目前。又見彼土清淨平正，譬如海面無有丘陵、山嶮、草木、雜穢，唯是眾寶莊嚴，聖賢共住。</p>
<p>「復次，阿難！又彼無量壽佛，與諸菩薩、聲聞之眾，亦皆得見我身及娑婆世界菩薩、聲聞，人天之眾。」</p>
<p>爾時，世尊告慈氏菩薩言：「汝見極樂世界功德莊嚴，宮殿、樓閣、園林、臺觀、流泉、浴池不？慈氏！汝見欲界諸天，上至色究竟天，雨種種香花遍滿佛剎，作莊嚴不？汝見菩薩、聲聞淨行之眾，而作佛聲演說妙法，一切佛剎皆得聞聲，獲利樂不？汝見百千俱胝眾生，游處虛空宮殿隨身不？」</p>
<p>慈氏菩薩白佛言：「世尊！如佛所說一一皆見。」慈氏白言：「云何此界一類眾生，雖亦修善而不求生？」</p>
<p>佛告慈氏：「此等眾生，智慧微淺，分別西方不及天界，是以非樂不求生彼。」</p>
<p>慈氏白言：「此等眾生虛妄分別，不求佛剎何免輪迴？」</p>
<p>佛言：「慈氏！極樂國中有胎生不？」</p>
<p>慈氏白言：「不也！世尊！其中生者，譬如欲界諸天，居五百由旬宮殿，自在遊戲，何有胎生？世尊！此界眾生，何因何緣而處胎生？」</p>
<p>佛言：「慈氏！此等眾生，所種善根不能離相，不求佛慧妄生分別。深著世樂人間福報，是故胎生。若有眾生，以無相智慧植眾德本，身心清淨遠離分別，求生淨剎趣佛菩提。是人命終，剎那之間於佛淨土坐寶蓮花身相具足。何有胎生？慈氏！汝見愚癡之人，不種善根，但以世智聰辯，妄生分別增益邪心，云何出離生死大難？復有眾生，雖種善根供養三寶作大福田，取相分別情執深重，求出輪迴終不能得。」</p>
<p>佛告慈氏：「譬如受灌頂位剎帝利王，置一大獄，於其獄內，安置殿堂、樓閣、鉤欄、窓牖、床榻座具，皆以珍寶嚴飾；所須衣服、飲食無不豐足。爾時灌頂王，驅逐太子禁閉獄中，復與錢財、珍寶、羅紈、匹帛，恣意受用。」</p>
<p>佛告慈氏：「於意云何？彼太子得快樂不？」</p>
<p>慈氏白言：「不也！世尊！彼中雖有堂殿、樓閣、飲食、衣服、錢帛、金寶隨意受用，身閉牢獄心不自在，唯求出離。」</p>
<p>佛告慈氏：「若灌頂王不捨其過，彼諸大臣、長者、居士等，可令太子免禁獄不？」</p>
<p>慈氏白言：「王既不捨，云何得出？」</p>
<p>佛言：「如是，如是！彼諸眾生，雖復修福供養三寶，虛妄分別求人天果。得報之時，所居器界、宮殿、樓閣，衣服、臥具、飲食、湯藥，一切所須悉皆豐足，而未能出三界獄中，常處輪迴而不自在。假使父母、妻子、男、女眷屬欲相救免，終不能出邪見業王無能捨離。若諸眾生斷妄分別，植諸善本無相、無著，當生佛剎永得解脫。」</p>
<p>慈氏菩薩白佛言：「世尊！今此娑婆世界及諸佛剎，有幾多菩薩摩訶薩，得生極樂世界，見無量壽佛，成就阿耨多羅三藐三菩提？」</p>
<p>佛言：「慈氏！我此娑婆世界，有七十二俱胝那由他菩薩摩訶薩，已曾供養無量諸佛植眾德本，當生彼國親近供養無量壽佛，成就阿耨多羅三藐三菩提。</p>
<p>「復次，阿難！難忍佛剎，有十八俱胝那由他菩薩摩訶薩，生彼國土。寶藏佛剎，有九十俱胝那由他菩薩摩訶薩，生彼國土。火光佛剎，有二十二俱胝那由他菩薩摩訶薩，生彼國土。無量光佛剎，有二十五俱胝那由他菩薩摩訶薩，生彼國土。世燈佛剎，有六十俱胝那由他菩薩摩訶薩，生彼國土。龍樹佛剎，有一千四百菩薩摩訶薩，生彼國土。無垢光佛剎，有二十五俱胝那由他菩薩摩訶薩，生彼國土。師子佛剎，有一千八百菩薩摩訶薩，生彼國土。吉祥峯佛剎，有二千一百俱胝那由他菩薩摩訶薩，生彼國土。仁王佛剎，有一千俱胝那由他菩薩摩訶薩，生彼國土。花幢佛剎，有一俱胝菩薩摩訶薩，生彼國土。光明王佛剎，有十二俱胝菩薩摩訶薩，生彼國土。得無畏佛剎，有六十九俱胝那由他菩薩摩訶薩，生彼國土。悉皆親近供養無量壽佛，不久當成阿耨多羅三藐三菩提。」</p>
<p>佛言：「慈氏！如是功德莊嚴極樂國土，滿彼算數無量之劫，說不能盡。若有善男子、善女人，得聞無量壽佛名號，發一念信心，歸依瞻禮。當知此人非是小乘，於我法中得名第一弟子。」</p>
<p>佛告慈氏：「若有苾芻、苾芻尼、優婆塞、優婆夷、天、龍、藥叉、乾闥婆、阿修羅、迦樓羅、緊那羅、摩睺羅伽、人非人等，於此經典書寫、供養、受持、讀誦、為他演說，乃至於一晝夜，思惟彼剎及佛身功德，此人命終速得生彼，成就阿耨多羅三藐三菩提。</p>
<p>「復次，慈氏！今此經典甚深微妙，廣利眾生。若有眾生，於此正法受持、讀誦、書寫、供養。彼人臨終，假使三千大千世界滿中大火，亦能超過生彼國土。是人已曾值過去佛受菩提記，一切如來同所稱讚，無上菩提隨意成就。」</p>
<p>佛言：「慈氏！佛世難值，正法難聞，如來所行亦應隨行。於此經典作大守護，為諸有情長夜利益，莫令眾生墮在五趣莊嚴獄中；令諸有情種修福善，求生淨剎。」</p>
<p>爾時世尊而說頌曰：</p>

<div class="lg regular" style="margin-left:1em;"><div class='lg-row'>「若不往昔修福慧，　於此正法不能聞；</div>
<div class='lg-row'>已曾供養諸如來，　是故汝等聞斯義。</div>
<div class='lg-row'>聞已受持及書寫，　讀誦、讚演并供養，</div>
<div class='lg-row'>如是一心求淨方，　決定往生極樂國。</div>
<div class='lg-row'>假使大火滿三千，　及彼莊嚴諸牢獄；</div>
<div class='lg-row'>如是諸難悉能超，　皆是如來威德力。</div>
<div class='lg-row'>彼佛利樂諸功德，　唯佛與佛乃能知；</div>
<div class='lg-row'>聲聞、緣覺滿世間，　盡其神力莫能測。</div>
<div class='lg-row'>假使長壽諸有情，　命住無數俱胝劫，</div>
<div class='lg-row'>稱讚如來功德身，　盡其形壽讚無盡。</div>
<div class='lg-row'>大聖法王所說法，　利益一切諸群生；</div>
<div class='lg-row'>若有受持恭敬者，　佛說此人真善友。」</div>
</div><p>爾時，世尊說此法時，有十二俱胝那由他人，遠塵離垢得法眼淨。八百苾芻，漏盡意解心得解脫。天人眾中，有二十二俱胝那由他人，證阿那含果。復有二十五俱胝人，得法忍不退。復有四十俱胝百千那由他人，發阿耨多羅三藐三菩提心，種諸善根，皆願往生極樂世界，見無量壽佛。復有十方佛剎，若現在生及未來生，見無量壽佛者，各有八萬俱胝那由他人，得然燈佛記，名妙音如來，當得阿耨多羅三藐三菩提。彼諸有情，皆是無量壽佛宿願因緣，俱得往生極樂世界。</p>
<p>佛說是語時，三千大千世界六種震動，雨諸香花積至于膝。復有諸天於虛空中，作妙音樂出隨喜聲；乃至色界諸天，悉皆得聞歎未曾有。爾時，尊者阿難及慈氏菩薩等，并天龍八部一切大眾，聞佛所說，皆大歡喜，信受奉行。</p>

<p class='juan'>佛說大乘無量壽莊嚴經卷下</p></div>
</div><!-- end of div[@id='body'] -->
</body></html>