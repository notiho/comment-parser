<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雜寶藏經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu55' />雜寶藏經卷第五</p><p class="byline">元魏西域三藏吉迦夜共曇曜譯</p><p>天女本以華鬘供養迦葉佛塔緣</p>
<p>天女本以蓮華供養迦葉佛塔緣</p>
<p>天女本以受持八戒齋生天緣</p>
<p>天女本以然燈供養生天緣</p>
<p>天女本以乘車見佛歡喜避道緣</p>
<p>天女本以華散佛化成華蓋緣</p>
<p>舍利弗摩提供養佛塔生天緣</p>
<p>長者夫婦造作浮圖生天緣</p>
<p>長者夫婦信敬禮佛生天緣</p>
<p>外道婆羅門女學佛弟子作齋生天緣</p>
<p>貧女人以㲲施須達生天緣</p>
<p>長者女不信三寶父以金錢雇令受持五戒生天緣</p>
<p>女因掃地見佛生歡喜生天緣</p>
<p>長者造舍請佛供養以<span class='corr'>舍</span>布施生天緣</p>
<p>婦以甘蔗施羅漢生天緣</p>
<p>女人以香敬心塗佛足生天緣</p>
<p>須達長者<span class='corr'>婢</span>歸依三寶生天緣</p>
<p>貧女從佛乞食生天緣</p>
<p>長者婢為主送食值佛轉施生天緣</p>
<p>長者為佛造作講堂生天緣</p>
<p>長者見王造塔亦復造塔獲報生天緣</p>
<p>賈客造舍供養佛生天緣</p>
</div>
<div class='div-other'><a id='mulu56' />
<p class='h1'>（五一）◎天女本以華鬘供養迦葉佛塔緣</p><p>爾時釋提桓因，從佛聞法，得須陀洹，即還天上，集諸天眾，讚佛法僧。時有天女，頭戴華鬘，華鬘光明，甚大晃曜，共諸天眾，來集善法堂上。諸天之眾，見是天女，生希有心。釋提桓因，即便說偈，問天女言：</p>
<p style="margin-left:1em;text-indent:-1em" class="lg-abnormal"><div class='lg-row'>「汝作何福業，　身如融真金，</div>
<div class='lg-row'>光色如蓮花，</div>
<div class='lg-row'>而有大威德？　身出妙光明，</div>
<div class='lg-row'>面若開敷華，</div>
<div class='lg-row'>金色晃然照，　以何業行得？</div>
<div class='lg-row'>願為我說之。」</div>
</p><p>爾時天女，說偈答言：</p>
<p style="margin-left:1em;text-indent:-1em" class="lg-abnormal"><div class='lg-row'>「我昔以華鬘，　奉迦葉佛塔，</div>
<div class='lg-row'>今生於天上，</div>
<div class='lg-row'>獲是勝功德，　生在於天中，</div>
<div class='lg-row'>報得金色身。」</div>
</p><p>釋提桓因，重復說偈，而讚嘆言：</p>
<p style="margin-left:1em;text-indent:-1em" class="lg-abnormal"><div class='lg-row'>「甚奇功德田，　耘除諸穢惡，</div>
<div class='lg-row'>如是少種子，</div>
<div class='lg-row'>得天勝果報，　誰當不供養？</div>
<div class='lg-row'>恭敬真金聚。</div>
<div class='lg-row'>誰不供養佛，　上妙功德田，</div>
<div class='lg-row'>其目甚脩廣，</div>
<div class='lg-row'>猶如青蓮花？　汝能興供養，</div>
<div class='lg-row'>無上第一尊，</div>
<div class='lg-row'>作少功德業，　而獲如此容。」</div>
</p><p>爾時天女，即從天下，執持華蓋，來至佛所；佛為說法，得須陀洹，而還天上。諸比丘等，怪其所以，即問佛言：「世尊！今此天女，作何功德，獲此天身，端政殊特？」佛言：「往古之時，以種種華鬘，供養迦葉佛塔，以是因緣，今獲此果。」</p>
</div>
<div class='div-other'><a id='mulu57' />
<p class='h1'>（五二）◎天女本以蓮華供養迦葉佛塔緣</p><p>爾時復有一天女，頭上華鬘，光明晃曜，共諸天眾，來集善法堂上。時諸天眾，見是天女，生希有心。時天帝釋，以偈問曰：</p>

<div class="lg regular" style="margin-left:1em;"><div class='lg-row'>「汝昔作何福，　身如真金聚，</div>
<div class='lg-row'>光色如蓮花，　而有大威德？</div>
<div class='lg-row'>身出微妙光，　面如開敷花，</div>
<div class='lg-row'>光明甚煒煒，　以何業行得？</div>
<div class='lg-row'>唯願為我說。」</div>
</div><p>天女即便，說偈答言：</p>

<div class="lg regular" style="margin-left:1em;"><div class='lg-row'>「我昔以蓮花，　供養迦葉塔，</div>
<div class='lg-row'>今日值世尊，　得是勝功德，</div>
<div class='lg-row'>生處於天上，　得是金色報。」</div>
</div><p>釋提桓因，重以偈讚：</p>

<div class="lg regular" style="margin-left:1em;"><div class='lg-row'>「甚奇功德田，　滅除諸穢惡，</div>
<div class='lg-row'>殖因者甚少，　獲得勝果報。</div>
<div class='lg-row'>誰不樂供養，　恭敬真金聚？</div>
<div class='lg-row'>誰不供養佛，　上妙勝福田，</div>
<div class='lg-row'>目廣脩而長，　其喻青蓮華？</div>
<div class='lg-row'>汝昔能興供，　第一最勝尊，</div>
<div class='lg-row'>作妙福德業，　獲得如此報。」</div>
</div><p>爾時天女，即從天下，執持華蓋，來到佛所；聽佛說法，得法眼淨，還於天上。時諸比丘，即問佛言：「此女往昔，作何行業，得報如是？」佛言：「過去之時，以妙蓮華，供養迦葉佛塔，故獲勝果，今見道跡也。」</p>
</div>
<div class='div-other'><a id='mulu58' />
<p class='h1'>（五三）天女受持八戒齋生天緣</p><p>爾時復有一天女，受持八齋，生於天上，得端政報，光顏威相，與眾超異。時共諸天，集善法堂上，諸天見已，生希有心。釋提桓因，以偈而問：</p>

<div class="lg regular" style="margin-left:1em;"><div class='lg-row'>「汝昔作何業，　身如真金山，</div>
<div class='lg-row'>光顏甚煒煒，　色如淨蓮花？</div>
<div class='lg-row'>得是勝威德，　身出大妙光，</div>
<div class='lg-row'>以何業行獲？　願為我說之。」</div>
</div><p>天女爾時，說偈答言：</p>

<div class="lg regular" style="margin-left:1em;"><div class='lg-row'>「昔於迦葉佛，　受持八戒齋，</div>
<div class='lg-row'>今得生天中，　獲是端政報。」</div>
</div><p>釋提桓因，重以偈讚：</p>

<div class="lg regular" style="margin-left:1em;"><div class='lg-row'>「奇哉功德田，　能生勝妙報，</div>
<div class='lg-row'>昔少修微因，　而得生天上。</div>
<div class='lg-row'>如此勝福聚，　誰當不供養？</div>
<div class='lg-row'>如是最勝尊，　誰當不恭敬？</div>
<div class='lg-row'>諸有聞是者，　宜應大歡喜，</div>
<div class='lg-row'>欲求生天者，　應當持淨戒。」</div>
</div><p>爾時此天，持好華蓋，來至佛所；佛為說法，得見諦道。時諸比丘，即問佛言：「此天往昔，作何福業，得生天中，而獲聖果？」佛言：「昔為人時，於迦葉佛所，受持八齋，由是善行生於天上，而見道迹。」◎</p>
</div>
<div class='div-other'><a id='mulu59' />
<p class='h1'>（五四）◎天女本以然燈供養生天緣</p><p>爾時王舍城，頻婆娑羅王，於佛法中得道，獲不壞信，常以燈明，供養於佛。後提婆達多，與阿闍世王作惡知識，欲害佛法，是以國土怖畏，不復然燈供養。有一女人，以習常故，於僧自恣日，佛經行道頭，然燈供養。阿闍世王，聞極大瞋恚，即以劍輪，斬腰而殺，命終得生三十三天摩尼焰宮殿中，乘此宮殿，至善法堂。帝釋以偈問曰：</p>

<div class="lg regular" style="margin-left:1em;"><div class='lg-row'>「汝昔作何業，　身如聚真金，</div>
<div class='lg-row'>而有大威德，　容貌甚光明？」</div>
</div><p>天女即時，以偈答言：</p>

<div class="lg regular" style="margin-left:1em;"><div class='lg-row'>「三界之真濟，　三有之大燈，</div>
<div class='lg-row'>至心眼觀佛，　相好莊嚴身，</div>
<div class='lg-row'>法中之最勝，　為之然明燈，</div>
<div class='lg-row'>燈然以滅闇，　佛燈滅眾惡，</div>
<div class='lg-row'>見燈如日光，　真實生信心，</div>
<div class='lg-row'>覩燈明熾盛，　歡喜而禮佛。」</div>
</div><p>說此偈已，來至佛所，佛為說法，得須陀洹，即還天上。比丘問佛：「以何因緣，生於天宮？」佛言：「昔在人間，於僧自恣日，佛經行道頭，然燈供養，阿闍世王，斬其腰殺。以是善因，命終之後，得生天中，重於我邊，聞法信解，得須陀洹道。」</p>
</div>
<div class='div-other'><a id='mulu60' />
<p class='h1'>（五五）天女本以乘車見佛歡喜避道緣</p><p>爾時佛在舍衛國，入城乞食，有一童女，乘車遊戲，欲向園中，道逢如來，廻車避道，生歡喜心。其後命終，生三十三天，往集善法堂。釋提桓因，以偈問言：</p>

<div class="lg regular" style="margin-left:1em;"><div class='lg-row'>「汝昔作何行，　身色如真金，</div>
<div class='lg-row'>光顏甚煒煒，　猶若優鉢羅，</div>
<div class='lg-row'>得是勝威德，　而生於天中？</div>
<div class='lg-row'>願今為我說，　何由而得之？」</div>
</div><p>天女即時，以偈答曰：</p>

<div class="lg regular" style="margin-left:1em;"><div class='lg-row'>「我見佛入城，　廻車而避道，</div>
<div class='lg-row'>歡喜生敬信，　命終得生天。」</div>
</div><p>說此偈已，來向佛所；佛為說法，得須陀洹，即還天宮。比丘問言：「以何業緣，生此天中？」佛言：「昔於人間，迴車避我，今得生天，重於我所，聞法信受，證須陀洹果。」</p>
</div>
<div class='div-other'><a id='mulu61' />
<p class='h1'>（五六）天女本以華散佛化成華蓋緣</p><p>爾時舍衛國，有一女子，於節日中，採阿恕伽華，還入城來，遇值佛出，即以此華，散於佛上，化成華蓋，歡喜踊躍，生敬信心。於是命終，生於三十三天，即乘宮殿，至善法堂。帝釋以偈問言：</p>

<div class="lg regular" style="margin-left:1em;"><div class='lg-row'>「汝昔作何業，　得來生天中，</div>
<div class='lg-row'>身如真金色，　威德甚光明？</div>
<div class='lg-row'>以何業行獲？　願為我說之。」</div>
</div><p>天女即以偈答言：</p>

<div class="lg regular" style="margin-left:1em;"><div class='lg-row'>「昔於閻浮提，　取阿恕伽花，</div>
<div class='lg-row'>還值於如來，　即以供養佛，</div>
<div class='lg-row'>歡喜生敬重，　命終得生天。」</div>
</div><p>說是偈已，來向佛所；佛為說法，得須陀洹，便還天上。比丘問言：「此天女者，以何因緣得受天身？」佛言：「昔在人中，出城取阿恕伽花，還來值我，即以華供養，發歡喜心。乘此善業，命終生天，重於我所，聞法得悟，證須陀洹。」</p>
</div>
<div class='div-other'><a id='mulu62' />
<p class='h1'>（五七）舍利弗摩提供養佛塔緣</p><p>頻婆娑羅王，已得見諦，數至佛所，禮拜問訊。時宮中婦女，不得日日來到佛邊，王以佛髮，宮中起塔，宮中之人，經常供養。頻婆娑羅王崩，提婆達多共阿闍世王，同情相厚，生誹謗心，不聽宮中供養此塔。有一宮人，名舍利弗摩提，以僧自恣日，憶本所習，即以香花供養此塔。時阿闍世王，嫌其供養佛塔，用鑽鑽殺。命終得生三十三天，乘天宮殿，集善法堂。帝釋以偈而問：</p>

<div class="lg regular" style="margin-left:1em;"><div class='lg-row'>「汝昔作何福，　而得生天中，</div>
<div class='lg-row'>威德甚光明，　猶如真金色？</div>
<div class='lg-row'>作何業行獲？　願為我說之。」</div>
</div><p>天女以偈，而答之曰：</p>

<div class="lg regular" style="margin-left:1em;"><div class='lg-row'>「我昔在人中，　歡喜恭敬心，</div>
<div class='lg-row'>以諸好香華，　供養於佛塔，</div>
<div class='lg-row'>而為阿闍世，　以鑽鑽殺我，</div>
<div class='lg-row'>命終得生天，　受此極快樂。」</div>
</div><p>說是偈已，來向佛所；佛為說法，得須陀洹，即還天宮。比丘問言：「以何因緣生此天中？」佛言：「本於人間，曾以華香，供養佛塔。由是善業，今得天身，重從我所，聞法而悟，證須陀洹。」</p>
</div>
<div class='div-other'><a id='mulu63' />
<p class='h1'>（五八）長者夫婦造作浮圖生天緣</p><p>舍衛國，有一長者，作浮圖僧坊，長者得病，命終生三十三天。婦追憶夫，愁憂苦惱，以追憶故，修治浮圖及與僧坊，如夫在時。夫在天上，自觀察言：「我以何緣生此天上？」知以造作塔寺功德，是故得來。自見定是天身，心生歡喜，常念塔寺，以天眼觀所作塔寺，今誰料理？即見其婦，晝夜憶夫，憂愁苦惱，以其夫故，修治塔寺。夫作念言：「我婦於我，大有功德，我今應當往至其所，問訊安慰。」從天上沒，即到婦邊，而語之言：「汝大憂愁，念於我也。」婦言：「汝為是誰？勸諫於我。」答言：「我是汝夫，以作僧坊塔寺因緣，得生天上三十三天，見汝精懃修治塔寺，故來汝所。」婦言：「來前與我交會。」夫言：「人身臭穢，不復可近，欲為我妻者，但懃供養佛及比丘僧，命終之後，生我天宮，以汝為妻。」婦用夫語，供養佛僧，作眾功德，發願生天。其後命終，即生彼天宮，夫婦相將，共至佛邊；佛為說法，得須陀洹。諸比丘等，驚怪所以，便問：「何業緣故得生此天？」佛言：「昔在人中，作浮圖僧坊，供養佛僧，由是功德，今得生天。」</p>
</div>
<div class='div-other'><a id='mulu64' />
<p class='h1'>（五九）長者夫婦信敬禮佛生天緣</p><p>王舍城中，有一長者，日日往至佛所。其婦生疑，而作念言：「將不與他私通，日日恒去。」便問夫言：「日日恒向何處來還？」夫答婦言：「佛邊去來。」問言：「佛為好醜能勝汝也？而恒至邊。」夫即為婦，嘆說佛之種種功德。爾時其婦，聞佛功德，心生歡喜，即乘車往。既至佛所，爾時佛邊有諸王大臣，逼塞左右，不能得前，遙為佛作禮即還入城。其後捨壽，生三十三天，便自念言：「得佛恩重，一禮功德，使我生天。」即從天下往至佛邊，佛為說法，得須陀洹。比丘問言：「以何因緣，得生此天？」佛言：「昔在人中，為我作禮，以一禮功德，命終生天。」</p>
</div>
<div class='div-other'><a id='mulu65' />
<p class='h1'>（六〇）外道婆羅門女學佛弟子作齋生天緣</p><p>爾時舍衛國，有佛諸弟子，女人作邑會，數數往至佛邊。徒伴之中有一婆羅門女，邪見不信，不曾受齋持戒，見諸女人共聚齋食，問言：「汝等今作何等吉會？與汝親厚，而不命我。」諸女答言：「我等作齋。」婆羅門女言：「今非月六日，又非十二日，為誰法作齋？」諸女言：「我作佛齋。」婆羅門女言：「汝作佛齋，得何功德？」答言：「得生天解脫。」婆羅門女貪飲食故，受水作齋食，後與好美漿。婆羅門齋法，不飲不食，佛齋之法，食好食飲美漿，此齋甚易，生信樂歡喜。却後壽盡，得生天上，來向佛邊，佛為說法，得須陀洹。比丘問言：「以何因緣，生於天中？」佛言：「昔在人間，見諸女等聚集作齋，隨喜作齋，由是善業，得來生天。」</p>
</div>
<div class='div-other'><a id='mulu66' />
<p class='h1'>（六一）貧女人以㲲施須達生天緣</p><p>爾時須達長者，作是思惟：「生我家者，命終之後，無墮惡道，何以故？我盡教以淨法故，貧窮困苦，信與不信，我今亦當教以善法，使供養佛僧。」於是具以上事，啟波斯匿王，王便擊鼓鳴鈴。却後七日，須達長者，欲勸化乞索供養三寶，一切人民，各各隨喜，多少布施。至七日頭，須達長者，從諸人等，勸化乞索。有一貧女，辛苦求價，唯得一㲲，以覆身體，見須達乞，即便施與。須達得已，奇其所能，便以錢財穀帛衣食，恣意所欲供給。貧女其後壽盡命終，生於天上，來至佛邊，佛為說法，得須陀洹。比丘問言：「今此天女，以何因緣，生於天上？」佛言：「昔在人中，值須達長者教化乞索，心生歡喜，即以所著白㲲，布施須達。由是善業，得生天上，重於我邊，聞法信解，獲須陀洹。」</p>
</div>
<div class='div-other'><a id='mulu67' />
<p class='h1'>（六二）長者女不信三寶父以金錢雇令受持五戒生天緣</p><p>爾時舍衛國中，有一長者，名曰弗奢，生二女子，一者出家，精進用行，得阿羅漢；一者邪見，誹謗不信。父時語此不信之女：「汝今歸依於佛，我當雇汝千枚金錢，乃至歸依法僧，受持五戒，當與八千金錢。」於是便受五戒。不久之頃，命終生天，來向佛所，佛為說法，得須陀洹。比丘問言：「此天女者，以何業行，得生於天？」佛言：「本於人間，貪父金錢，歸於三寶，受持五戒。由是因緣，今得生天，重於我所，聞法得道。」</p>
</div>
<div class='div-other'><a id='mulu68' />
<p class='h1'>（六三）女因掃地見佛生歡喜生天緣</p><p>南天竺法，家有童女，必使早起，淨掃庭中門戶左右。有長者女，早起掃地，會值如來於門前過，見生歡喜，注意看佛。壽命短促即終生天。夫生天者，法有三念，自思惟言：「本是何身？」自知人身；「今生何處？」定知是天；「昔作何業，來生於此？」知由見佛歡喜善業，得此果報。感佛重恩，來供養佛，佛為說法，得須陀洹。諸比丘言：「以何因緣，令此女人生天得道？」佛言：「昔在人中，早起掃地，值佛過門，見生喜心。由是善業，生於天上，又於我所，聞法證道。」</p>
</div>
<div class='div-other'><a id='mulu69' />
<p class='h1'>（六四）長者造舍請佛供養以舍布施生天緣</p><p>王舍城有大長者，新造屋舍，請佛供養，即以布施，而白佛言：「世尊！自今已後，入城之時，洗手洗鉢，恒常來此。」其後壽盡，生於天上，乘天宮殿，來詣佛所，佛為說法，得須陀洹。比丘白言：「以何因緣，得生於天？」佛言：「昔在人中，造新屋舍，請佛布施。由是善業，上生天宮，遂於我邊，聞法得道。」</p>
</div>
<div class='div-other'><a id='mulu70' />
<p class='h1'>（六五）婦以甘蔗施羅漢生天緣</p><p>昔舍衛國，有羅漢比丘，入城乞食，次到壓甘蔗家。其家兒婦，以一麤大甘蔗，著比丘鉢中。姑見瞋之，便捉杖打，遇著腰脈，即時命終得生忉利天，而作女身，所處宮殿純是甘蔗。諸天之眾集善法堂，時彼天女亦集此堂，帝釋以偈而問言：</p>

<div class="lg regular" style="margin-left:1em;"><div class='lg-row'>「汝昔作何業，　而得妙色身，</div>
<div class='lg-row'>光明色無比，　猶如鎔金聚？」</div>
</div><p>天女以偈答言：</p>

<div class="lg regular" style="margin-left:1em;"><div class='lg-row'>「我昔在人中，　以少甘蔗施，</div>
<div class='lg-row'>今得大果報，　於諸天眾中，</div>
<div class='lg-row'>光明甚暉赫。」</div>
</div></div>
<div class='div-other'><a id='mulu71' />
<p class='h1'>（六六）女人以香塗佛足生天緣</p><p>昔舍衛城中，有一女人，坐地磨香，值佛入城，女見佛身，生歡喜心，以所磨香，塗佛脚上。其後命終，得生天中，身香遠聞，徹四千里，便往集於善法堂上。帝釋以偈而問言：</p>

<div class="lg regular" style="margin-left:1em;"><div class='lg-row'>「汝昔作何福，　身出微妙香，</div>
<div class='lg-row'>生在於天中，　光色如鎔金？」</div>
</div><p>天女即以偈答言：</p>

<div class="lg regular" style="margin-left:1em;"><div class='lg-row'>「我以上妙香，　供養最勝尊，</div>
<div class='lg-row'>得無等威德，　生三十三天，</div>
<div class='lg-row'>而受大快樂。　身出眾妙香，</div>
<div class='lg-row'>聞於百由旬，　諸得聞香者，</div>
<div class='lg-row'>悉得大利益。」</div>
</div><p>即時天女，向世尊所，佛為說法，得須陀洹道而還天上。諸比丘問言：「昔作何福，得生天中，身若此香？」佛言：「由此天女，昔在人間，以香塗我足，以是因緣，命終生天受此果報。」</p>
</div>
<div class='div-other'><a id='mulu72' />
<p class='h1'>（六七）須達長者婢歸依三寶生天緣</p><p>爾時舍衛國，須達長者，以十萬兩金，雇人使歸依佛。時有一婢，聞長者語，即歸依佛。命終之後，生三十三天，於是往集善法堂上。帝釋以偈而問言：</p>

<div class="lg regular" style="margin-left:1em;"><div class='lg-row'>「汝宿有何福，　得生於天中，</div>
<div class='lg-row'>光明色微妙？　今為我說之。」</div>
</div><p>天女以偈答言：</p>

<div class="lg regular" style="margin-left:1em;"><div class='lg-row'>「三界之堅勝，　能拔生死苦，</div>
<div class='lg-row'>三界之真濟，　斷除三垢結，</div>
<div class='lg-row'>我昔歸依佛，　并及於法僧，</div>
<div class='lg-row'>以是因緣故，　而獲此果報。」</div>
</div><p>說是偈已，來至佛所，佛為說法，得須陀洹道。比丘問言：「以何業緣，受是果報？」佛言：「昔於人中，歸依佛故，今得生天，值我說法，得須陀洹。」</p>
</div>
<div class='div-other'><a id='mulu73' />
<p class='h1'>（六八）貧女從佛乞食生天緣</p><p>昔舍衛國城中，有一女人，貧窮困苦，常於道頭，乞索自活。轉轉經久，一切人民，無看視者。佛遇行見，往到其所，從佛乞食，憐愍貧女困餓欲死，即勅阿難，使與其食。時此貧女，得食歡喜，後便命終，生於天上。感佛往恩，來供養佛，佛為說法，得須陀洹。諸比丘問佛言：「今此天女，以何因緣，得生天上？」佛言：「此天女者，昔在人間，困餓垂死，佛使阿難與食，既得食已，心生歡喜。乘是善根，命終生此天宮，重於我所，聞法得道。」</p>
</div>
<div class='div-other'><a id='mulu74' />
<p class='h1'>（六九）長者婢為主送食值佛即施獲報生天緣</p><p>舍衛國中，有長者子，共諸長者子，遊戲園中。欲去之時，語其家內：「為我送食。」其家於後，遣婢送食。婢到門外，遇見於佛，即以其食，供養如來。還復歸家，取食更送，亦於路中，見舍利弗、目犍連等，即復與之。第三取食，與長者子。長者子食竟，自來還歸，語其婦言：「今日送食何為極晚？」婦答之言：「今日三過，為君送食，何故遲晚？」便喚婢問：「汝朝三過，取食與誰？」婢時答言：「第一送食，值佛即施；第二送食，見舍利弗、目連等，復以與之；第三取食，始與大家。」大家聞已，極大瞋恚，以杖而打，即時命終，生於天上。初生天時，具作三念，一者自念，我今生在何處？自知生天。二者自念，從何處終？而來生天，知從人道中生於天上。三者自念，乘何等業緣而得生天？知由施食獲此果報。便來佛所，供養恭敬，佛為說法，得須陀洹。比丘問佛：「今此天女，以何因緣，生於天上？」佛言：「本於人中，作長者婢，為長者子送食，值佛如來，即以施佛，大家瞋恚，以杖打殺。乘是業緣，命終生天，又於我所，聞法證道。」</p>
</div>
<div class='div-other'><a id='mulu75' />
<p class='h1'>（七〇）長者為佛造講堂獲報生天緣</p><p>爾時王舍城，頻婆娑羅王，為佛造作浮圖僧房。有一長者，亦欲為佛作好房屋，不能得地，便於如來經行之處，造一講堂，堂開四門。後時命終，生於天上，乘天宮殿，來供養佛，佛為說法，得須陀洹。比丘問言：「今此天子，以何業緣，得生天宮？」佛言：「本在人中，造佛講堂，由是善因，命終生天。來至我所，感恩供養，重聞說法，獲須陀洹。」</p>
</div>
<div class='div-other'><a id='mulu76' />
<p class='h1'>（七一）長者見王造塔亦復造塔獲報生天緣</p><p>爾時耆闍崛山南天竺，有一長者，見頻婆娑羅王為佛作好浮圖僧坊，亦請如來，為造浮圖，僧房住處。其後命終生於天上，來至佛所，報恩供養，佛為說法，得須陀洹。比丘問言：「此天子往日，以何因緣，得生天宮？」佛言：「昔在人中，見王起塔，心生隨喜，便請如來，造立浮圖。由此善業，得生天上，又於我所，聞法信悟，證須陀洹。」</p>
</div>
<div class='div-other'><a id='mulu77' />
<p class='h1'>（七二）賈客造舍供養佛獲報生天緣</p><p>爾時舍衛國，有一賈客，遠行商賈，身死不還。母養其子，其子長大，復欲遠去。祖母語言：「汝父遠去，身死不還，汝莫遠去，當於近處，在市坐肆。」即奉其勅，便於市中，作於估肆，而作念言：「此城人民，悉皆請佛，我今新造舍已，亦當請於如來。」便往請佛。佛來至已，而白佛言：「我以此舍，供養如來，自今已後，入城之時，洗手洗鉢，恒向我舍。」其後命終，便生天上，來至佛所，佛為說法，得須陀洹。比丘問言：「此天昔日，以何業因緣，得生天上？」佛言：「本為人時，新作肆舍，請佛著中。乘此善業，今生於天，又於我所，聞法獲報。」◎</p>

<p class='juan'>雜寶藏經卷第五</p></div>
</div><!-- end of div[@id='body'] -->
</body></html>