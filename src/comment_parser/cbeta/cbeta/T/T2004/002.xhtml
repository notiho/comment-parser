<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>萬松老人評唱天童覺和尚頌古從容庵錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu23' />萬松老人評唱天童覺和尚頌古從容庵錄二</p><p class="byline">侍者離知錄</p><p class="byline">後學性一校</p><p class="byline">生生道人梓</p>
<div class='div-other'><a id='mulu24' />
<p class='h1'>第十七法眼毫釐</p><p><span class='corr'>示</span>眾云。一雙孤雁搏地高飛。一對鴛鴦池邊獨立。箭鋒相拄則且致。鋸解秤錘時如何。</p>
<p style="margin-left:1em">舉。法眼問脩山主。毫厘有差天地懸隔。汝作麼生會<span class='note-inline'>(誰敢動著)</span>脩云。毫厘有差天地懸隔<span class='note-inline'>(閗百草有甚麼難)</span>眼云。恁麼又爭得<span class='note-inline'>(鐵山橫在路)</span>脩云。某甲只如此。和尚又如何<span class='note-inline'>(捩轉鼻頭)</span>眼云。毫厘有差天地懸隔<span class='note-inline'>(將謂別有)</span>脩便禮拜<span class='note-inline'>(將錯就錯)</span>。</p>
<p>師云。脩山主與法眼。同參地藏。深得傍參切磋之力。這箇公案如折倒則監院悟頭一般。金陵報恩玄則禪師。法眼問。曾見什麼人來。恩云。見青峯和尚。眼云。有什麼言句。恩云。某甲曾問。如何是學人自<span class='corr'>己</span>。峯云。丙了童子來求火。眼云。上座作麼生會。恩云。丙丁屬火。將火求火。如將自<span class='corr'>己</span>求自<span class='corr'>己</span>。眼云。與麼會又爭得。恩云。某甲只如此。未知和尚尊意如何。眼云。爾問我。我與爾道。恩云。如何是學人自己。眼云。丙丁童子來求火。恩於言下頓悟。法眼鉤錐在手。去則印住。住則印破。打破則監院情關。抽開脩山主識鎖。三祖信心銘。至道無難。唯嫌揀擇。但不憎愛。洞然明白。毫厘有差。天地懸隔。法眼將此。問脩山主。作箇敲門瓦子。今時問著一千箇。一千箇作道理會。不然一向打在無事界裏。是他不落尋思。只道箇毫厘有差天地懸隔。也大曬有蘊藉。法眼方復不許。道恁麼又爭得。此所以為法眼一派之源也。萬松到此常令學人分身兩下看。前段脩山主恁麼道。為甚不許。後段法眼却為甚恁麼道。其間脩山主道。某甲只如此。和尚又如何。望箇斬新日月別作生涯。是他不蹉一絲。依前只道。箇毫厘有差天地懸隔。東禪齊云。山主恁麼祗對。為甚麼不肯。及乎再請益。法眼亦只恁麼道便得去。且道。誵訛在什麼處。若看得透。道上座有來由。萬松道。恁麼又爭得。所以道。只是舊時行底路。逢人說著便誵訛。脩便禮拜。得即得。情理難容。五祖戒代法眼。劈脊便打。萬松道。果然有本出法眼語云。山主徹也。萬松道。弄泥團漢二俱不了。萬松當時見法眼道恁麼又爭得。向道。久聞和尚有此機要。不然擺手便行。管取一時坐斷。待伊不信。試問天童。頌云。</p>

<div class="lg regular" style="margin-left:1em"><div class='lg-row'>秤頭蠅坐便欹傾<span class='note-inline'>(謾他一星不過)</span>　萬世權衡照不平<span class='note-inline'>(斗滿秤錘住)</span></div>
<div class='lg-row'>斤兩錙銖見端的<span class='note-inline'>(莫錯認)</span>　終歸輸我定盤星<span class='note-inline'>(領取鉤頭意)</span></div>
</div><p>師云。天童破題一句。便頌毫厘有差天地懸隔。廬山遠公云。本端竟何從起滅有無際。一微涉動境。狀此穨山勢。三祖道箇嫌字。先自憎愛了也。却道。但不憎愛洞然明白。諸人退步。就己子細點檢看。梵語三摩地。此云等持。不沈不掉。平等任持也。此可以為萬世權衡照不平者也。尚書治要圖說。秤有三義。準者繫也。衡者平也。權者錘也。楞嚴經云。於其自住三摩地中。見與見緣。并所想相。如虛空花本無所有。此見及緣。元是菩提妙淨明體。云何於中有是非是。到此正恁麼時。不須嫌揀擇離憎愛。尚無毫厘之差。豈有雲泥之隔。斤兩錙銖者。八銖為錙。三錙為兩。十六兩為斤。是他權衡在手底人。爾將一斤來。我也一移教平。將一兩來。也一移教平。稍似錙銖增減便欹傾也。諸方道。領取鉤頭意。莫認定盤星。蓋定盤星上。本無斤兩。又如北辰鎮居其所。鉤頭加減。計在臨時。萬松道。有心而平。未若無心而不平。所以無星秤上饒人賣。雙陸盤中信彩贏。還會法眼道山主徹也麼。秤錘移到徹梢頭。忽然拶落翻斤斗。</p>
</div>
<div class='div-other'><a id='mulu25' />
<p class='h1'>第十八則趙州狗子</p><p>示眾云。水上葫蘆。按著便轉。日中寶石。色無定形。不可以無心得。不可以有心知。沒量大人。語脈裏轉却。還有免得底麼。</p>
<p style="margin-left:1em">舉。僧問趙州。狗子還有佛性也無<span class='note-inline'>(攔街趁塊)</span>州云。有<span class='note-inline'>(也不曾添)</span>僧云。既有。為甚麼却撞入這箇皮袋<span class='note-inline'>(一款便招自領出頭)</span>州云。為他知而故犯<span class='note-inline'>(且莫招承不是道爾)</span>又有僧問。狗子還有佛性也無<span class='note-inline'>(一母所生)</span>州曰。無<span class='note-inline'>(也不曾減)</span>僧云。一切眾生皆有佛性。狗子為什麼却無<span class='note-inline'>(憨狗趁鷂子)</span>州云。為伊有業識在<span class='note-inline'>(右具如前據款結案)</span>。</p>
<p>師云。若道狗子佛性端的是有。後來却道無。端的是無。前來却道有。若道道有道無且是一期應機。拶著說出。各有道理。所以道。明眼漢沒窠臼。這僧問處要廣見聞。不依本分。趙州道有。以毒去毒。以病醫病。這僧又道既有。為甚撞入這皮袋。不知自己生。入狗腹中了也。州云。為他知而故犯。一槌兩當。快便難逢。這僧將謂。依因判果。若恁麼會。作座主奴。也未得。後來有僧再問。便却道無。是他得底人。道有也有出身處。道無也有出身處。這僧依文按本道。一切眾生皆有佛性。狗子為什麼却無。似這一拶。敢道。撥天關底手。轉身無路。是他款款道。箇為伊有業識在。爾且道。這僧皮下還有血麼。天童不免。向赤肉瘢上。更著艾燋。頌云。</p>
<p style="margin-left:1em" class="lg-abnormal"><div class='lg-row'>狗子佛性有。狗子佛性無<span class='note-inline'>(打做一團鍊做一塊)</span>　直釣元求負命魚<span class='note-inline'>(這僧今日合死)</span></div>
<div class='lg-row'>逐氣尋香雲水客<span class='note-inline'>(穿却鼻孔也不知)</span></div>
<div class='lg-row'>嘈嘈雜雜作分疎<span class='note-inline'>(競齧枯骨啀喍噑吠)</span>　平展演<span class='note-inline'>(沒蹺欺休廝誺)</span>　大鋪舒<span class='note-inline'>(材高語壯)</span></div>
<div class='lg-row'>莫怪儂家不慎初<span class='note-inline'>(一言出口駟馬難追)</span>　指點瑕疵還奪璧<span class='note-inline'>(白拈巧偷)</span></div>
<div class='lg-row'>秦王不識藺相如<span class='note-inline'>(當面蹉過)</span></div>
</p><p>師云。狗子佛性有。狗子佛性無。兩段不同。一併拈出。正如雪竇道。一有多種二無兩般。天童要與趙州相見。故如是頌。應天真道。直鉤釣獰龍。曲鉤釣蝦<span class='corr'>䗫</span>。後來逐氣尋香。如獵犬相似。嘈雜分疎。枯骨上有甚汁。趙州雖大開鋪席。要且只是平展商量。天童與趙州解腕。莫怪儂家不慎初。歸宗問秀才。業何經史。才云。會二十四家書體。宗向空中一點云。會麼。才云。不會。宗云。又道。會二十四家書體。永字八法也不識。刺史李渤問。三乘十二分教即不問。如何是祖師西來意。宗亦竪拳云。會麼。李云。不會。宗云。這箇措大。拳頭也不識。萬松道。翻身師子大家看。不唯狗子佛性道有道無。只這知而故犯。業識性在。也大曬顧前盻後。慎初護末。史記趙惠王。得楚和氏璧。秦昭王以十五城易之。藺相如奉璧入。秦王喜傳示美人及左右。左右皆呼萬歲。相如視王無割城之意。乃前曰。璧有瑕。請示之。王授璧。相如因持起立。倚柱髮上衝冠曰。趙王齋戒五日。使臣奉璧送書於庭。嚴大國之威。以修敬也。今見。王禮節甚倨。得璧傳示美人。似戲弄臣無割城意。故臣復取璧。必欲急臣。臣頭與璧俱碎於柱矣。王辭謝按圖割城。亦齋五日。相如使從者衣褐懷璧徑道歸趙。趙州先縱後奪。有相如手段。天童別曾有頌云。趙州道有。趙州道無。狗子佛性。天下分疎。面赤不如語直。心真必定言麁。七百甲子老禪伯。驢糞逢人換眼珠。趙州心真語直。便是直釣。元求負命魚。周文王出獵。見姜子牙磻溪之谷。去水三尺。直鉤釣魚。王異之曰。直鉤如何得魚。子牙曰。但求負命之魚。驢糞逢人換眼珠。此如相如奪璧也。佛鑑拈出槵子數珠云。諸人還見麼。良久云。此是老僧來京師。換得底。諸人各自歸堂摸[打-丁+索]看。佛鑑用槵子。趙州用驢糞。萬松既無用處。不曾移換。諸人若信得及。依舊眼在眉毛下。</p>
</div>
<div class='div-other'><a id='mulu26' />
<p class='h1'>第十九則雲門須彌</p><p>示眾云。我愛韶陽新定機。一生與人拔釘楔。為甚有時也開門。掇出膠盆。當路鑿成陷穽。試揀辨看。</p>
<p style="margin-left:1em">舉。僧問雲門。不起一念還有過也。無<span class='note-inline'>(言清行濁漢)</span>門云。須彌山<span class='note-inline'>(險)</span>。</p>
<p>師云。圓通善國師道。此箇公案諸方商量。或云。纔恁麼問。早是起念。過如須彌。或云。如須彌山八風吹不動。千古鎮常安。或云。為人難透。如須彌山。如此商量。要且未會雲門意在。若是桶子底脫。紅絲線斷。方知總不恁麼。不見道。三句明一句。一句明三句。三一不相涉。分明向上路。佛果道。雲門答話多惹人識情。萬松道。以識情遣識情。非大手段為人。不能搆副。此須彌山天不能蓋。地不能載。風吹不入。水灑不著。唯金剛眼睛。一覻覻透。便見七穿八穴。直得碎如微塵。然後却向眉毛眼睫上。孤逈逈峭巍巍。白雲端禪師頌云。須彌山兮塞宇宙。千手大悲看不透。除非自解倒騎牛。一生不著隨人後。萬松道。仰面獨揚眉。迴頭自拍手。其山寘和尚頌云。無事投人覓罪名。即時擒下喪全身。未招情款驅驅者。門外知他多少人。唯有天童不在此限。頌云。</p>
<p style="margin-left:1em" class="lg-abnormal"><div class='lg-row'>不起一念須彌山<span class='note-inline'>(一句便了)</span>　韶陽法施意非慳<span class='note-inline'>(天童也不少)</span></div>
<div class='lg-row'>肯來兩手相分付<span class='note-inline'>(只恐爾承當不下)</span>　擬去千尋不可攀<span class='note-inline'>(徒勞斫額)</span></div>
<div class='lg-row'>滄海濶<span class='note-inline'>(涵天浴日無涯岸)</span>　白雲閑<span class='note-inline'>(伴鶴隨風得自由)</span>　莫將毫髮著其間<span class='note-inline'>(已太多生)</span></div>
<div class='lg-row'>假鷄聲韻難謾我<span class='note-inline'>(真不掩偽)</span>　未肯模胡放過關<span class='note-inline'>(西天令嚴)</span></div>
</p><p>師云。爾問我不起一念有過無過。我便掇出一坐須彌山。在爾面前相似。其法施之利。固非慳悋。永嘉道。大施門開無壅塞。非但今日也。梵語須彌。此云妙高。四寶所成曰妙。獨出眾峯曰高。四天下山中。須彌最為第一。爾若自肯。我便兩手分付。古詩道。待伊心肯處。是我命通時。其實此事常顯露。如須彌山㟮屼崢嶸。誰能蓋覆。未分付時。爾豈無分。分付與爾。豈是新得。不見。長慶道。萬象之中獨露身。唯人自肯乃方親。天童頌。到這裏大有含蓄功夫。爾若擬議不來。千里萬里仰望不及。璩源道。此事如崖穨石裂。壁立千仞。不可攀攬。其實爾亦不曾離。我亦不曾奪。此與上句迷悟相反。對偶分明。教中說。須彌山入水八萬瑜繕那。出水八萬瑜繕那。非娑竭海。不能涵容。山既古今不動。雲亦出沒常閑。洞山道。青山白雲父。白雲青山兒。白雲終日倚。青山總不知。天童餘才。頌須彌山如海闊雲閑。曲盡奇妙。這裏容得一念起滅麼。所以道。滄海濶。白雲閑。莫將毫髮著其間。此又與雪竇道眼裡著沙不得。同參。若論韶陽不慳法施。却又眼裏著得須彌山也。此須彌山頌中。築著磕著。血脉貫通。拍拍是令。非妄生穿鑒增長識情也。其實不起一念底人。豈可更問有過無過。直饒常在不起一念處。點檢將來。堪作什麼。所以道。假鷄聲韻難謾我。未肯模胡放過關。孟甞君入秦為相。人或說王。孟甞君賢。又齊族也。今相秦必先齊而後秦。秦其危矣。王囚君欲殺。君因幸姬求解。姬曰。妾願得君狐白裘。此時裘已獻王。下客能為狗盜者。取裘獻姬。君得出。夜半至函谷關。關法鷄鳴而出客。下客憑諼善為鷄鳴。群鷄皆鳴。君脫秦難。師拈拄杖云。萬松今日把關也。有學鷄鳴者。出來。復靠却拄杖云。放過一著。</p>
</div>
<div class='div-other'><a id='mulu27' />
<p class='h1'>第二十則地藏親切</p><p>示眾云。入理深談。嘲三攞四。長安大道。七縱八橫。忽然開口說破。舉步踏著。便可高掛鉢囊拗折拄杖。且道。誰是其人。</p>
<p style="margin-left:1em">舉。地藏問法眼。上座何往<span class='note-inline'>(羅織人作麼)</span>眼云。迤邐行脚<span class='note-inline'>(索草鞋錢去也)</span>藏云。行脚事作麼生<span class='note-inline'>(果然放不過)</span>眼云。不知<span class='note-inline'>(何不早恁麼道)</span>藏云。不知最親切<span class='note-inline'>(就身打劫)</span>眼豁然大悟<span class='note-inline'>(險費盤纏)</span>。</p>
<p>師云。楊無為問芙蓉楷和尚。相別幾年。蓉云。七年。公云。學道來參禪來。蓉云。不打這鼓笛。公云。恁麼則空游山水。百無所能也。蓉云。相別未久善能高鑒。公大笑。南泉道。道不屬知。不屬不知。知是妄覺。不知是無記。今人見道不知最親切。更是法眼悟頭。便一向不知不會。只這是也。殊不知。古人一句子。如天普蓋。似地普擎。既不知最親切。荷澤道知之一字眾妙之門。又作麼生。爾但是則總是。莫坐在是處。不是總不是。莫坐在不是處。兼通五位正偏。豈可死在句下。只這法眼悟處。也是偶爾成文。柏山大隱和尚道。因禍致福也在。地藏接人手段。鉤在不疑之地。驀下一釣。法眼猛省。元來却在這裏。磁州老師道。爾但行裏。坐裏。心念未起時。猛提起覻見即便見不見。且却拈放一邊。恁麼做功夫。休歇也不礙參學。參學也不礙休歇。投子青和尚道。既金龍失水。妙翅急提。地藏時節因緣。絲毫無間。天童筆端有舌。更為重宣。頌云。</p>

<div class="lg regular" style="margin-left:1em"><div class='lg-row'>而今參飽似當時<span class='note-inline'>(吾猶昔人非昔人也)</span>　脫盡簾纖到不知<span class='note-inline'>(猶有這箇在)</span></div>
<div class='lg-row'>任短任長休剪綴<span class='note-inline'>(枉費工夫)</span>　隨高隨下自平治<span class='note-inline'>(不勞心力)</span></div>
<div class='lg-row'>家門豐儉臨時用<span class='note-inline'>(闕鹽醋不得)</span>　田地優游信步移<span class='note-inline'>(要行即行)</span></div>
<div class='lg-row'>三十年前行脚事<span class='note-inline'>(沒可思量)</span>　分明辜負一雙眉<span class='note-inline'>(依舊在眼上)</span></div>
</div><p>師云。宗鏡道。從來迷悟似迷。今日悟迷非悟。所以道。悟了還同未悟人。地藏問時。要知發足道理。法眼答處。亦非謙讓推辭。地藏就便。一提道。不知最親切。法眼大悟元來這不知却親切。臨濟問洛浦甚處來。浦云。欒城來。濟云。有事相借問得否。浦云。某甲不會。濟云。打破大唐國。覓箇不會底不得。臨濟常用殺人刀。亦有活人劍。不似地藏殺人見血為人為徹。這箇不知不會。脫體逈別。直須脫盡簾纖方到不知不會處。溈山普請開田。仰山問。這頭得恁麼低。那頭得恁麼高。溈曰。水能平物。但以水平之。仰曰。水也無憑。和尚但高處高平。低處低平。溈然云。肇公般若無知論曰。諸法不異者。豈曰續鳧截鶴夷嶽盈壑。然後為無異哉。所以道。任短任長休剪綴。隨高隨下自平治。張無盡道。萬般支準費工夫。一切順隨成善巧。只麼信口便道。信手便用。信脚便行。春月花開。秋時葉落。恁麼會得。行甚驢脚。所以玄沙不出嶺。保壽不渡河。不出門知天下事。覺範頌云。一箇面如楪子大。眼耳鼻舌分疆界。髑髏裡頭都不知。聽汝外邊爭揑怪。口問鼻曰。飲食在我。言語在我。汝有何功。在吾之上。鼻曰。五嶽之中。中嶽居尊。鼻復問眼。汝何在上。眼曰。吾同日月。寔有照鑒之功。敢問眉。有何功處於吾上。眉曰。我寔無功。慚居上位。儻容在下。眼在眉上看。爾甚麼面孔。是以寶月明禪師上堂云。古者道。在眼曰見。在耳曰聞。且道。在眉毛。喚作什麼。良久云。憂則共慼。樂則同歡。人皆知有用之用。不知無用之大用。且道。賓頭盧尊者兩手撥眉意旨如何。師撥眉云。猫。</p>
</div>
<div class='div-other'><a id='mulu28' />
<p class='h1'>第二十一則雲巖掃地</p><p>示眾云。脫迷悟絕聖凡。雖無多事。立主賓分貴賤。別是一家。量材授職。即不無同氣連枝作麼生會。</p>
<p style="margin-left:1em">舉。雲巖掃地次<span class='note-inline'>(沙彌行童不得氣力)</span>道吾云。太區區生<span class='note-inline'>(埋兵挑鬪)</span>巖云。須知有不區區者<span class='note-inline'>(可惜話作兩橛)</span>吾云。恁麼則有第二月也<span class='note-inline'>(豈止第二百千萬箇)</span>巖提起掃箒云。這箇是第幾月<span class='note-inline'>(水晶宮裏出頭來)</span>吾便休去<span class='note-inline'>(盡在不言中)</span>玄沙云。正是第二月<span class='note-inline'>(一人傳虛萬人傳實)</span>雲門云。奴見婢殷勤<span class='note-inline'>(隨邪撲簸箕)</span>。</p>
<p>師云。道吾屈折雲巖。如佛果激勵佛鑑。所謂不憤不啟。不悱不發。是他雲巖掃地。道吾閑點檢他。雲巖道。須知有不區區者。好諸仁者爾喫飯。煎茶。把針。掃地。時識取箇不區區底。便得世法佛法打成一片。洞上謂之兼帶去。時中自不虛過。道吾便見破綻。道恁麼則有第二月也。雪竇別云。洎合放過。二老人恐人離却色身別立法身。忠國師謂南方禪客曰。我此間佛性全不生滅。汝南方佛性半生半滅。半不生滅。客曰。如何區別。師曰。此則身心一如。心外無餘。所以全不生滅。汝南方身是無常。神性是常。所以半生半滅半不生滅。到這裏須知有箇轉身就父底時節。巖遂竪起掃箒云。這箇是第幾月。此語本出首楞嚴經。經云。如第二月。誰為是月。又誰非月。文殊但一月真。中間自無是月非月。道吾便休去。有本云。道吾拂袖便行。萬松道。勘破了也。且道。是雲巖勘破道吾。道吾勘破雲巖。明眼底試點檢看。玄沙云。正是第二月。此老子口裏有雌黃。舌上有利劍。長慶云。被他倒轉掃箒攔面[打-丁+慼]。又作麼生。沙休去。羅山云。噫。兩箇老漢不識好惡。雲巖箇漢縛手脚。死來多少時也。萬松道。德山門下。不道不得。洞山門下。要且未在。雪峯行脚時。三到投子。九上洞山。一日淘米次。洞山問。淘砂去米。淘米去砂。峯云。砂米一時去。山云。大眾喫箇什麼。峯乃覆却盆。山云。得即得。須見別人始得。後果嗣德山。玄沙長慶嗣雪峯。羅山嗣巖頭。皆出德山門下。故一抑一揚。言逆意順。而今雲門洞上兩派齊行。豈有優劣者哉。雲門云。奴見婢殷勤。保福云。雲巖大似泥裏推車步步區區。二老宿亦嗣雪峯。自然言氣相合。意謂。雲巖不能用掃箒[打-丁+慼]打斷葛藤。殊不知。爛泥中有刺。萬松披玩拈提未遍。不覺失笑云。雲巖道吾。發明洞上機緣。這一隊老漢。眾口銷金。無一人為渠雪屈。賴有天童拔劍相助。頌云。</p>

<div class="lg regular" style="margin-left:1em"><div class='lg-row'>借來聊爾了門頭<span class='note-inline'>(當處發生)</span>　得用隨宜即便休<span class='note-inline'>(隨處滅盡)</span></div>
<div class='lg-row'>象骨巖前弄蛇手<span class='note-inline'>(欲道他人)</span>　兒時做處老知羞<span class='note-inline'>(先治自己)</span></div>
</div><p>師云。若論此事。如石火電光。雲巖提起示人。長慶攔面便[打-丁+慼]用處雖殊。同歸變滅。洞上所以貴迴機轉位也。雪峯有象骨巖。雪峯曾示眾云。南山有一條鼈鼻蛇。汝等諸人切須好看。雲門以拄杖。攛向面前。作怕勢。此豈不是奴見婢殷勤也。雲巖掃地。提起掃箒云。這箇是第幾月。盡與從良變為得力兒孫了也。雲門至今在籬簷下。所以天童放伊不過。道象骨巖前弄蛇手。兒時做處老知羞。勝默和尚道。這箇頌子有搜人短處。有為人長處。此天童勝默。點罰雲門。萬松今日翻案去也。不見。天童頌弄蛇話。褒獎雲門全機大用雲中不下。為甚如此。抑揚皆在我。殺活更由誰。</p>
</div>
<div class='div-other'><a id='mulu29' />
<p class='h1'>第二十二則巖頭拜喝</p><p>示眾云。人將語探。水將杖探。撥草瞻風。尋常用底。忽然跳出箇焦尾大蟲。又作麼生。</p>
<p style="margin-left:1em">舉。巖頭到德山。跨門便問。是凡是聖<span class='note-inline'>(這賊)</span>山便喝<span class='note-inline'>(裂破髑髏)</span>頭禮拜<span class='note-inline'>(未當好心)</span>洞山聞云。若不是豁公。大難承當<span class='note-inline'>(厚幣甘言)</span>頭云。洞山老漢不識好惡<span class='note-inline'>(却又著忙)</span>我當時一手擡一手捺<span class='note-inline'>(我豈不知)</span>。</p>
<p>師云。德山尋常打風打雨。一日巖頭展坐具。德山以拄杖挑向階下。頭下階收坐具便行。次日上德山侍立。山云。那裏學得這虛頭來。頭云。某甲終不敢自謾。山云。汝已後向老僧頭上屙去在。父聞子健恨不殺身。見過於師方堪傳授。此問諸方謂之跨門之機。未必當初真跨門問來。昔有外道。手中藏活雀兒。問世尊曰。手中雀兒為活為死。世尊以足跨門云。汝道。吾欲出欲入。問是凡是聖。真有此理。昔<span class='corr'>日</span>普化曾指聖僧問臨濟。且道。這箇是凡是聖。濟便喝化云。河陽新婦子。木塔老婆禪。臨濟小廝兒。却具一隻眼。濟云。這老賊。化出僧堂云。賊賊。首山云。這兩箇賊有箇正賊。且道。那箇是正賊。代云。劉盆子巖頭。問是凡是聖。德山便喝。便是與臨濟商搉。勘同來相似。頭禮拜。亦與臨濟小廝兒却具一隻眼一般。雪竇道。當時纔禮拜。劈脊便打。非唯勦絕洞山。亦乃把定豁老。此又與臨濟道這老賊同參。洞山聞舉云。若不是豁公。大難承當。佛果著語云。傍人具眼。又云。只知其一不知其二。萬松見處即不然。佛果道。洞山傍人雖具眼。只見錐頭利。萬松道。佛果和尚雖具眼。不見鑿頭方。洞山故將承當。贓誣巖頭。要發明當初禮拜有權有實。果然巖頭火到頭上。急忙撲撒道。洞山老漢不識好惡。我當時一手擡一手捺。方始點燈喫飯。兩家分明也。不見。保寧勇和尚頌云。平川走兔放蒼鷹。此頌跨門之問也。一捺便啗雙眼睛。此頌德山喝巖頭拜。毒手奪來人買去。此頌洞山著價利。奈何斤兩未分明。正是萬松道底。欲得斤兩分明麼。其實佛果萬松不爭頭高頭低。更看天童稱盤一上。頌云。</p>
<p style="margin-left:1em" class="lg-abnormal"><div class='lg-row'>挫來機<span class='note-inline'>(風行草偃)</span>　總權柄<span class='note-inline'>(符到奉行)</span>　事有必行之威<span class='note-inline'>(佛手遮不得)</span></div>
<div class='lg-row'>國有不犯之令<span class='note-inline'>(誰敢當頭)</span>　賓尚奉而主驕<span class='note-inline'>(下以風<span class='corr'>刺</span>上)</span></div>
<div class='lg-row'>君忌諫而臣佞<span class='note-inline'>(上以風化下)</span>　底意巖頭問德山<span class='note-inline'>(雖然父子興師)</span></div>
<div class='lg-row'>一擡一捺看心行<span class='note-inline'>(未免干戈相待)</span></div>
</p><p>師云。此頌三人皆挫來機。各總權柄。唯巖頭德山有必行之威。有不犯之令。賓奉主驕。在洞山巖頭。君忌臣佞。在巖頭德山。末後兩句。在洞山巖頭。此箇榜樣。諸方喚作揀詁。水中擇乳須是鵝王。便見天童針線功夫。巖頭知德山有必行威不犯令。故不奪機。且順情禮拜。洞山知巖頭不受探拔。不受點罰。子承父業。亦有必行威不犯令。故鉤頭著餌道。若不是豁公。大難承當。豈非尚奉主驕。忌諫臣佞。臨濟宗風。喚作紅線套索。碧玉穽坑。陷虎之機。埋兵掉鬪。諸方盡謂。巖頭一擡一捺。洞山錯下名言。殊不知。洞山一擡一捺。更甚分明。此非久參作者。決難領略。今時一等脫白沙彌。見天童頌道一擡一捺看心行。便道怪得禪家不肯為人說破。元來都是心行。故作機巧誑賺學人。萬松道。一分心行。是一分慈悲。不喫一交。不學一便。可謂果從花裏得。甘向苦中來。巖頭擡捺。洞山賺出。洞山擡捺。萬松說破。忽有箇出來禮拜。萬松却放過不打。何也為伊皮下無血。</p>
</div>
<div class='div-other'><a id='mulu30' />
<p class='h1'>第二十三則魯祖面壁</p><p>示眾云。達磨九年。呼為壁觀。神光三拜。漏泄天機。如何得掃蹤滅跡去。</p>
<p style="margin-left:1em">舉。魯祖凡見僧來便面壁<span class='note-inline'>(相見了也)</span>南泉聞云。我尋常向他道。空劫以前承當<span class='note-inline'>(不考自招)</span>佛未出世時會取<span class='note-inline'>(和尚會也未)</span>尚不得一箇半箇<span class='note-inline'>(只為漏栓索)</span>他恁麼驢年去<span class='note-inline'>(忙者不會)</span>。</p>
<p>師云。池州魯祖山寶雲禪師。凡見僧來。便面壁。自達磨九年之後。無人再行此令。且教諸方問佛。問祖向上向下底。大家識些痛痒。南泉是他同參。見人針錐不動。便與打傍通注破。我尋常向他道。空劫以前承當。佛未出世時會取。不得一箇半箇。意似放開一線。其實替他侍者傳法旨了也。又道。他恁麼驢年去。意似責他太孤峻生。其實賞他覿面分付。不見道。直饒說得十分。爭似一迴親到。所以靈山如畫月。曹溪如指月。爭似魯祖在水晶宮中。廣寒殿裡。披襟相見。保福見南泉魯祖破綻。問長慶道。只如魯祖。節文在什麼處。被南泉恁麼道。萬松道。保福如何道節文二字來。若非不萌枝上解辨春秋。難置此問。長慶對云。退己讓人萬中無一。萬松道。古人得恁麼眼明。玄覺云。南泉為復是唱和語。不肯語。萬松道。半遮半掩。謾渠一點不得。翠巖芝云。何勞如此。萬松道。已是起模畫樣了也。又云。若有僧來見箇什麼。萬松道。猶嫌少在。復云知時好。萬松道。若是陶淵明。攢眉便歸去。又云。我即不然。未具胞胎不得會。會得則打折爾腰。萬松道。和尚棒教誰喫。羅山云。王老師當時若見。背上與五火抄。為伊解放不解收。萬松道。五更侵早起。已有夜行人。玄沙云。我當時若見。也與五火抄。萬松云。惱亂春風卒未休。雲居錫云。羅山玄沙。總恁麼道。為復一般別有道理。萬松道。共計十火抄。又云。若揀得出。許尚座佛法有去處。萬松道。好與五火抄。諸仁者爾看。南泉恁麼貶屈魯祖。長慶却道。正是退己讓人。魯祖把斷關津。羅山却道。解放不解收。盡是魚前布網。賊過張弓。更看天童別作甚麼向當。頌云。</p>
<p style="margin-left:1em" class="lg-abnormal"><div class='lg-row'>淡中有味<span class='note-inline'>(誰教爾添鹽著醋)</span>　妙超情謂<span class='note-inline'>(別日爾商量)</span>　綿綿若存兮象先<span class='note-inline'>(已落第二)</span></div>
<div class='lg-row'>兀兀如愚兮道貴<span class='note-inline'>(無人著價)</span>　玉雕文以喪淳<span class='note-inline'>(和尚手高)</span></div>
<div class='lg-row'>珠在淵而自媚<span class='note-inline'>(少賣弄)</span>　十分爽氣兮清磨暑秋<span class='note-inline'>(體露金風)</span></div>
<div class='lg-row'>一片閑雲兮遠分天水<span class='note-inline'>(好事多魔)</span></div>
</p><p>師云。昔徒單二駙馬赴南京任。道過磁州大明。入堂隨喜。見僧面壁而坐。駙馬曰。一箇好淡漢。詮大師曰。淡中有味。水性本淡。加之以茶蜜。甘苦生焉。性亦恬憺。派之以迷悟。則凡聖立焉。雖曰淡中有味。斯乃無味之味。其味恒然妙超情謂。情字從心。謂字從言。到此言語道斷。心行處滅。法眼道。理極忘情謂。如何有喻齊。道德經。谷神不死章云。玄牝之門。是為天地根。綿綿若存。又曰。吾不知誰子。象帝之先。衲僧為言。綿綿若存。不可一向斷絕去也。象帝之先者。空劫以前佛未出世時也。如愚道貴。暗用雪竇道貴如愚。頌云雨過雲凝曉半開。數峯如畫碧崔嵬。空生不解巖中坐。惹得天花動地來。此頌空生宴坐天帝雨花。今魯祖不能省事。惹得南泉玄沙一隊老漢點檢。此正是玉雕文以喪淳。不若他珠在淵而自媚。晉書陸機崇文賦曰。石蘊玉以山輝。水懷珠而川媚。石中蘊玉而為南泉輩琢開。水中懷珠而為玄沙輩漉出。幸自十分爽氣清磨暑秋。剛為一片閑雲遠分天水。萬松不曾面壁。爾這一隊來覓什麼節文。自代云。聽說天童頌古。</p>
</div>
<div class='div-other'><a id='mulu31' />
<p class='h1'>第二十四則雪峯看蛇</p><p>示眾云。東海鯉魚。南山鼈鼻。普化驢鳴。子湖犬吠。不墮常塗。不行異類。且道。是什麼人行履處。</p>
<p style="margin-left:1em">舉。雪峯示眾云。南山有一條鼈鼻蛇。汝等諸人切須好看<span class='note-inline'>(提起坐具云。這箇不是倩來底)</span>長慶云。今日堂中大有人喪身失命<span class='note-inline'>(聞風便颺)</span>僧舉似玄沙<span class='note-inline'>(壘不過三)</span>沙云。須是我稜兄始得<span class='note-inline'>(狐朋狗黨)</span>然雖如是我即不恁麼<span class='note-inline'>(別有一條長便請拈出)</span>僧云。和尚作麼生<span class='note-inline'>(毒蟲頭上措痒)</span>沙云。用南山作麼<span class='note-inline'>(只者鼇鼻猶為分外)</span>雲門以拄杖攛向峯面前作怕勢<span class='note-inline'>(何得自傷己命)</span>。</p>
<p>師云。南山鼈鼻雖是死蛇。象骨巖前解弄也活。雪峯拈來示眾。本要以毒去毒。長慶只解順水推舡。道今日堂中大有人喪身失命。若解逆風把柂。雪峯須入涅槃堂始得。玄沙聞舉云。須是我稜兄始得。這裏有些子誵訛。若道玄沙許長慶。為甚麼。却道我即不恁麼。不唯順水推舡。更解逆風把柂。這僧不顧危亡。便間和尚作麼生。玄沙只道。箇用南山作麼。這裏便見弄活蛇手。雲門便攛拄杖作怕勢。用得最親。雲巖掃地話頌中。曾舉象骨巖前弄蛇手。兒時做處老知羞。為雲門道奴見婢殷勤。便騎賊馬趁賊。也不妨惡手脚。今日再頌弄蛇話。誇拏龍手。看他大斧斫了手摩挲。頌云。</p>
<p style="margin-left:1em" class="lg-abnormal"><div class='lg-row'>玄沙大剛<span class='note-inline'>(當機不讓父)</span>　長慶少勇<span class='note-inline'>(見義不為)</span>　南山鼈鼻死無用<span class='note-inline'>(擔條斷貫索)</span></div>
<div class='lg-row'>風雲際會頭角生<span class='note-inline'>(時來蚯蚓作蛟龍)</span>　果見韶陽下手弄<span class='note-inline'>(忍俊不禁)</span></div>
<div class='lg-row'>下手弄<span class='note-inline'>(弄不出即休兩迴三度)</span>　激電光中看變動<span class='note-inline'>(眨眼喪身失命)</span></div>
<div class='lg-row'>在我也能遣能呼<span class='note-inline'>(少賣弄)</span>　於彼也有擒有縱<span class='note-inline'>(七寸在手)</span></div>
<div class='lg-row'>底事如今付阿誰<span class='note-inline'>(萬松老漢)</span>　冷口傷人不知痛<span class='note-inline'>(阿耶阿耶)</span></div>
</p><p>師云。玄沙專使馳書上雪峯。峯拆開乃見三張白紙。示其僧云。會麼。僧云。不會。峯云。不見道。君子千里同風。僧迴舉似沙。沙云。山頭老和尚蹉過也不知。玄沙承嗣雪峯。尋常證父攘羊。當仁不讓。道要南山作麼。此又果毅無前。太剛之甚。長慶隨邪便道。大有人喪身失命。不解師子返擲。此真見義不為。是無勇也。風雲際會頭角生。果見韶陽下手弄。此頌雲門覿面拈出一條活蛇。不同諸師弓柸現影。能遣能呼者。俚諺有云。呼蛇即易。遣蛇即難。有擒有縱者。此頌既攛向面前復作怕勢。已能擒縱必解遣呼。天童末後道。底事如今付阿誰。冷口傷人不知痛。但凡拍頌歸於自己。拈向面前。始是作家。雪竇亦云。如今藏在乳峯前。來者一一看方便。師高聲喝云。看脚下。萬松道。雪竇貪觀脚下。不知穿過髑髏。天童冷口傷人。明人不作暗事。我當時若作雲門。以拄杖攛向雪峯懷裏。擬議不來。隨後教伊自作自受親遭一口。為什麼如此。今朝二月二。暫放龍擡頭。</p>
</div>
<div class='div-other'><a id='mulu32' />
<p class='h1'>第二十五則鹽官犀扇</p><p>示眾云。剎海無涯。不離當處。塵劫前事。盡在而今。試教伊覿面相呈。便不解當風拈出且道。過在什麼處。</p>
<p style="margin-left:1em">舉。鹽官一日喚侍者。與我過犀牛扇子來<span class='note-inline'>(要且少他不得)</span>者云扇子破也<span class='note-inline'>(未舉時却完全)</span>官云。扇子既破。還我犀牛兒來<span class='note-inline'>(不見道破也何不領話)</span>者無對<span class='note-inline'>(扇子猶在雖有如無)</span>資福畫一圓相。於中書一牛字<span class='note-inline'>(出巧新行能做會賣)</span>。</p>
<p>師云。杭州鹽官縣。鎮國海昌院齊安禪師。本唐皇宗枝。宣宗在潛為僧。將謁師。師預知告主事。大禁雜言。止約橫事。帝住久。忽辭。師密謂曰。時至矣。無滯泥蟠。兼囑以佛法後事。武宗滅教六年。宣宗復興。師有力焉。帝將詔師歸宮供養。師化已久。帝惻愴追諡悟空禪師。師一日喚侍者。與我過犀牛扇子來。侍者道。扇子破也。也是平實父子說話。師云。扇子既破。還我犀牛兒來。此乃全身入草養子之緣。侍者無對。却也因邪打正。只是自不知有。投子代云。不辭拈出。恐頭角不全。萬松道。善能修補。雪竇拈云。我要不全底頭角。萬松云。乃吾家之舊物。石霜云。若還和尚即無也。萬松道。當面諱却。雪竇拈云。犀牛兒猶在。萬松道。明眼難謾。保福云。和尚年尊別請人好。萬松道。恩多怨深。雪竇拈云。可惜勞而無功。萬松道。好心不得好報。據這一隊老漢。空說道理。扇子與牛兒。終拈掇不出。唯資福畫一圓相。於中書一牛字。扇子犀牛。斬新不動。雪竇拈云。適來為甚不拈出。其實道扇子破也。何曾動著分毫。適來不拈出。又何曾少。而今拈出也不曾添。天童賞資福拈得出用得親。標名挑請。特為煎點一上。頌云。</p>

<div class="lg regular" style="margin-left:1em"><div class='lg-row'>扇子破索犀牛<span class='note-inline'>(一不做二不休)</span>　棬攣中字有來由<span class='note-inline'>(強如說道理)</span></div>
<div class='lg-row'>誰知桂轂千年魄<span class='note-inline'>(埋根千丈)</span>　妙作通明一點秋<span class='note-inline'>(現世生苗)</span></div>
</div><p>師云。諸方謂。扇畫犀牛玩月。或云。犀角為扇。或云。以犀為柄。皆得名為犀牛扇也。鹽官當時開箇舖席。各人拈出一柄。獨資福親手新樣。脫體偏別。師甞示眾云。隔江見資福剎竿便迴後。脚跟下好與三十棒。豈況過江來。時有僧纔出。師云。不堪共語。大抵講肆貴說到。宗門貴用到。以棬攣中字最有來由。玄沙示眾云。吾有正法眼藏。付囑摩訶迦葉。猶如畫月。曹溪竪拂子。猶如指月。桂轂乃月也。涅盤經世尊放月愛光。阿闍世王熱惱清涼。所以道。誰知桂轂千年魄。妙作通明一點秋。可謂大柄若在手。清風常及身。犀牛扇話。拈頌最多。要且端的不曾與鹽官相見。萬松若作侍者。見道與我過犀牛扇子來。有甚羽蒲紙竹綾絹椶犛。信手拈來便與一柄。何者縱有千般巧。終無兩樣風。</p>
</div>
<div class='div-other'><a id='mulu33' />
<p class='h1'>第二十六則仰山指雪</p><p>示眾云。氷霜一色。雪月交光。凍殺法身。清損漁父。還堪賞玩也無。</p>
<p style="margin-left:1em">舉。仰山指雪師子云。還有過得此色者麼。<span class='note-inline'>(仰山不覺平地喫交)</span>雲門云。當時便與推倒<span class='note-inline'>(不奈舡何打破戽斗)</span>雪竇云。只解推倒不解扶起<span class='note-inline'>(路見不平拔劍相助)</span>。</p>
<p>師云。古人臨機遇物。發明空劫以前一段大事。法華經云。純一無雜具足清白梵行之相。說者以謂。白是眾色之本。一乘是諸乘之源。而不說白色向上更有事在。故仰山指雪師子。示眾云。還有過得此色者麼。且白是眾色之本。雪色至白。如何更有過此色者。萬松道。既稱為色。必與眼對。過白之色。唯無色者。不與眼對。雲門所以道。當時便與推倒。若便向至白無白處。認著正是墮在無色界中。雪竇所以別指出一條活路。向推倒處。却教扶起。佛眼云。若向這裏扶持起來。甚生次第事。萬松道。若是他宗異派。不道不得。更須知有洞上宗風正倒時便起。正起時便倒底時節。然後起倒同時。起倒不立。更買草鞋。行脚三十年不見。佛覺頌云。一色無過指示人。白銀世界裏頻申。超然推倒還扶起。爭似東風煦日新。萬松道。日出後一場懡㦬。一等學人。見雲門推倒雪竇扶起。便作機鋒轉換。大用無方會。見向一色邊不得色邊會。以為宗旨血脈。已有佛覺為證。如或不信。更問天童。頌云。</p>

<div class="lg regular" style="margin-left:1em"><div class='lg-row'>一倒一起雪庭師子<span class='note-inline'>(恰似箇活底)</span>　慎於犯而懷仁。<span class='note-inline'>(識法者恐)</span></div>
<div class='lg-row'>勇於為而見義<span class='note-inline'>(路見不平)</span>　清光照眼似迷家<span class='note-inline'>(東西不辨)</span></div>
<div class='lg-row'>明白轉身還墮位<span class='note-inline'>(更上一層樓)</span>　衲僧家了無寄<span class='note-inline'>(且過一生)</span></div>
<div class='lg-row'>同死同生何此何彼<span class='note-inline'>(刀斧斫不開)</span>　暖信破梅兮春到寒枝<span class='note-inline'>(收得返魂香)</span></div>
<div class='lg-row'>涼飈脫葉兮秋澄潦水<span class='note-inline'>(來撾塗毒鼓)</span></div>
</div><p>師云。雲門一倒。雪竇一起。仰山指師子。要過此色。三箇鼎足闕一不可。三玄三要盡在於茲。仰山恐人坐在明白裏。豈非慎犯懷仁也。指似於人令過此色。豈非勇為見義也。魯語曰。見義不為無勇也。雲門又恐坐在一色邊也。豈非慎犯懷仁。便與推倒。亦勇為見義也。雪竇恐人只解推倒。乃慎犯懷仁也。更能扶起。勇為見義也。不見。趙州道。老僧不在明白裏。良以清光照眼猶自迷家。明白轉身未免墮位。只解推倒不解扶起。而堪作什麼。本色衲僧如珠走盤。雖同死同生而不居生死。雖無彼無此而權立彼此。末後兩句。有時。太陽門下。有時。明月堂前。萬古長空。一朝風月。朝菌蟪蛄。且道。而今是什麼時節。且隨老木同寒瘠。將逐春風入燒瘢。</p>
</div>
<div class='div-other'><a id='mulu34' />
<p class='h1'>第二十七則法眼指簾</p><p>示眾云。師多脈亂。法出姦生。無病醫病。雖以傷慈。有條攀條。何妨舉話。</p>
<p style="margin-left:1em">舉。法眼以手指簾<span class='note-inline'>(莫道不知莫道不見)</span>時有二僧。同去捲簾<span class='note-inline'>(同行不同步)</span>眼云。一得一失<span class='note-inline'>(劍下分身)</span>。</p>
<p>師云。法眼齋前上參。以手指簾。二僧同去捲簾。眼曰。一得一失。東禪齊云。上座作麼生會。有云。為伊不明旨。便去捲簾。亦有道。指者則會。不指而去者則失。恁麼會還可不可。既不許恁麼會。且問。上座阿那箇得。阿那箇失。萬松道。泥裏洗土塊。此非但法眼。南泉一日謂僧曰。夜來好風。僧亦曰。夜來好風。泉曰。吹折門前一株松。僧亦曰。吹折門前一株松。泉次謂一僧曰。夜來好風。僧曰。是什麼風。泉曰。吹折門前一株松。僧曰。是什麼松。泉曰。一得一失。指簾話極有為人作略。二僧捲簾。在當人分上。自有兩條路子。法眼先與一印。印定更無移改。在法眼分上。明暗相參。殺活機。大人境界普賢知。諸方皆以離得失忘是非為上。法眼走入是非海裏得失坑中。作活計。蓋無得失人。可以定天下之得失。萬松恁麼。提唱也有得有失。諸人恁麼。上來也有得有失。唯深明利害之端者。可以較其損益。孫箇喚做現成公案。不勞再勘。為伊不能倒斷。不免天童引惹詞訟。頌云。</p>

<div class="lg regular" style="margin-left:1em"><div class='lg-row'>松直棘曲鶴長鳧短<span class='note-inline'>(不得動著)</span>　羲皇世人俱忘治亂<span class='note-inline'>(葫蘆提鏨得肥)</span></div>
<div class='lg-row'>其安也潛龍在淵<span class='note-inline'>(佛眼覷不見)</span>　其逸也翔鳥脫絆<span class='note-inline'>(斫頭望不及)</span></div>
<div class='lg-row'>無何祖禰西來<span class='note-inline'>(上梁不正)</span>　裏許得失相半<span class='note-inline'>(下柱參差)</span></div>
<div class='lg-row'>蓬隨風而轉空<span class='note-inline'>(業識茫茫無本可據)</span>　舡截流而到岸<span class='note-inline'>(順水張帆難逢快便)</span></div>
<div class='lg-row'>箇中靈利衲僧<span class='note-inline'>(罵街醉漢誰敢承頭)</span>　看取清涼手段<span class='note-inline'>(我這裏也有只是罕遇其人)</span></div>
</div><p>師云。古人不得已。強名本分事。松直。棘曲。鵠白。烏玄。本出楞嚴經。天童點化鶴長鳧短。莊子云。長者不為有餘。短者不為不足。是故鳧脛雖短續之則憂。鶴脛雖長。斷之則悲。俗諺云。要不悶依本分。豈直羲皇世人俱忘治亂。孔子謂。西方有大聖人。不治而不亂。治亂者得失也。三祖云。得失是非一時放却。周易乾卦。初九潛龍。勿用。九四或躍在淵。秦臺記。王次仲年弱冠。變蒼頡古文為隷書。秦始皇徵之不起。上怒檻車囚之赴國。路化作鳥脫羈絆。飛至西山落二翮。今媯川縣有大翮碢。即其處也。此頌上古之風。出處行藏。各安其分。佛未出世。有多少經論公案。及至祖師西來。便有得有失。何不向未指簾時會取。隨風轉空。截流到岸。此二句點出二僧得失。天童大有功夫不易。恁麼道。若無活人手。爭能殺得人。是故又道。箇中靈利衲僧。看取清涼手段。且道。據什麼令。便得如此。待爾喫棒了。向爾道。</p>
</div>
<div class='div-other'><a id='mulu35' />
<p class='h1'>第二十八則護國三懡</p><p>示眾云。不挂寸絲底人。正是裸形外道。不嚼粒米底漢。斷歸焦面鬼王。直饒聖處受生。未免竿頭險墮。還有掩羞處麼。</p>
<p style="margin-left:1em">舉。僧問護國。鶴立枯松時如何<span class='note-inline'>(步步登高易)</span>國云。地下底一場懡㦬<span class='note-inline'>(心心放下難)</span>僧云。滴水滴凍時如何<span class='note-inline'>(法身無被不禁寒)</span>國云。日出後一場懡㦬<span class='note-inline'>(雪消露出死人來)</span>僧云。會昌沙汰時。護法善神向甚麼處去也<span class='note-inline'>(點即不到)</span>國云。三門頭兩箇一場懡㦬<span class='note-inline'>(到即不點)</span>。</p>
<p>師云。隋州隋城山護國淨果大師。諱守澄。與二世演化大師諱知遠。同在湖南報慈。慈陞座。師問如何是真如佛性。慈曰。誰無。參退。首座問。汝適來問和尚話還會麼。師曰。不會。座曰。和尚恁麼慈悲。汝為什麼不會。真如佛性誰無。乃至四生六道悉皆具足。師曰。感謝首座為某說破。淨果在傍齩齒曰。這老漢自家無眼更瞎他人。乃召師問。首座適來說箇什麼。師曰。某當時不會得他說破。具如前舉。淨果曰。上座佛法不是這箇道理。汝若不信去問取堂頭。師上堂頭具說前解。慈亦曰。佛法不是這箇道理。師曰。適來問第三座。他亦不肯。故教來問。且望慈悲為某決破。慈曰。汝去問取第三座去。師下來禮問。淨果曰。汝但問來。師便問。如何是真如佛性。淨果曰。誰有。師於言下契悟。再拜謝了。乃曰。首座或在眾。或出世。某誓願佐助。後遂相繼住持。此話諸方謂之護國三懡㦬。與保福四謾人為對。未透關者。極難奔湊。不見。僧問雲居簡禪師。孤峯獨宿時如何。居云。九間僧堂裏不臥。誰教爾孤峯獨宿。此話雖無玄妙甚有開發。舉此一隅。三隅可見。洞山玄中銘。峯巒秀異。鶴不停機。靈木迢然。鳳無依倚。這僧却問。鶴立孤松時如何。這僧癡坐功夫既到。將這些子本地風光。貼在額頭。逢人呈似。殊不知。孤危不立。道方高。天台教中謂之頂墮。所以護國道。地下底一場懡㦬。這僧不向孤危處作活計。又將氷枯雪老處呈上。又不知乾嚗嚗時。還生津潤。冷清清處。却要溫和。所以道。日出後一場懡㦬。這僧戈中兩翻。上來兩被護國格下。既沒奈何。却問教門興廢。疑難道。會昌沙汰時。護法善神向什麼處去也。唐武宗好仙。沙汰僧尼二十六萬五百人。會昌五年八月下旬。勒令歸俗。帝服方士丹藥。性加躁急。喜怒不常。至六年三月初。纔及半年以丹毒死。宣宗即位。佛寺復增三倍之多。以神道為論。不假武宗小廢。何致宣宗大興。善神權巧之方斷非凡下可及。若以衲僧見處。法門本無興廢。善神豈有去來。所以道。三門頭兩箇一場懡㦬。萬松恁麼道。錯為人下注脚了也。又不見。僧問。心法雙忘時如何。國云。不洗面。僧云。月落寒潭時如何。國云。不洗面。僧云。光境俱忘時如何。國云。不洗面。不可總從頭注解將去也。不注解時如何。自有天童頌古。</p>

<div class="lg regular" style="margin-left:1em"><div class='lg-row'>壯士稜稜鬢未秋<span class='note-inline'>(恨天不到)</span>　男兒不憤不封侯<span class='note-inline'>(貪程太速)</span></div>
<div class='lg-row'>翻思清白傳家客<span class='note-inline'>(已太多生)</span>　洗耳溪頭不飲牛<span class='note-inline'>(末後太過)</span></div>
</div><p>師云。三祖道。大道體寬無易無難。小見狐疑。轉急轉遲。昔有二僧同行。性急者在前。呼在後者云。光陰迅速疾走上來。後僧云。大道廣濶。忙作甚麼。萬松甞見。圓通善國師手書二頌云。光陰迅速疾走上來。路頭踏著。優鉢花開。大道廣濶。忙作什麼。放開肚皮。一時包裹。此圓通善國師二頌。如這僧恁麼問護國恁麼答。各具一隻眼。天童頌中前兩句。如銳氣貪榮。後兩句如退身致仕。後漢班超家貧常傭寫書。乃投筆曰。大丈夫當効張驀傅介子立功異域。以取封侯萬里之外。焉能久事於筆硯間乎。後討西國。封定遠侯。此喻這僧三問探頭太過也。後漢楊震任荊州太守。性公廉不受私謁。子孫蔬食步行。故舊長者欲開產業。震不肯曰。使後世稱為清白吏子孫。以此遺之。不亦厚乎。史記。許由隱於箕山。依山而食。就河而飲。堯讓帝位。由聞之臨河洗耳。巢父飲牛問曰。凡人洗面。公獨洗耳。由曰。聞堯請我為九州長。故洗是非。父曰。豫章之木生於高山。工人莫得。子欲避世。何不深藏。今游人間苟求名譽。行待下飲。恐污牛口。乃牽上流飲之。天童以楊震許由巢父三人。頌三懡㦬。却被同安道濁者自濁。清者清。菩提煩惱等空平。這僧與護國放下了也。不干諸人事。各請逐便。</p>
</div>
<div class='div-other'><a id='mulu36' />
<p class='h1'>第二十九則風穴鐵牛</p><p><span class='corr'>示</span>眾云。遲棊鈍行。爛却斧柯。眼轉頭迷。奪將杓柄。若也打在鬼窟裏。把定死蛇頭。還有變豹分也無。</p>
<p style="margin-left:1em">舉。風穴在郢州衙內。上堂云。祖師心印狀似鐵牛之機<span class='note-inline'>(針剳不入)</span>去即印住<span class='note-inline'>(拽迴鼻孔)</span>住即印破<span class='note-inline'>(截斷脚跟)</span>只如不去不住。印即是。不印即是<span class='note-inline'>(泥裏洗土塊)</span>時有廬陂長老出問云。某甲有鐵牛之機。請師不搭印<span class='note-inline'>(宛有逆水之波)</span>穴云。慣釣鯨鯢澄巨浸。却嗟蛙步[馬*展]泥沙<span class='note-inline'>(引魂幡子搐氣袋)</span>陂佇思<span class='note-inline'>(已過鬼門關)</span>穴喝云。長老何不進語<span class='note-inline'>(已臨崖岸更與一推)</span>陂擬議<span class='note-inline'>(許多時節甚處去來)</span>穴打一拂子云。還記得話頭麼。試舉看<span class='note-inline'>(為人為徹殺人見血)</span>陂擬開口<span class='note-inline'>(猶自不伏燒埋)</span>穴又打一拂子<span class='note-inline'>(仍少三十棒)</span>牧主云。佛法與王法一般<span class='note-inline'>(不會做官看傍州例)</span>穴云。見箇什麼<span class='note-inline'>(却好與一拂子)</span>牧云。當斷不斷返招其亂<span class='note-inline'>(自罵自招)</span>穴便下座<span class='note-inline'>(得意濃時正好休)</span>。</p>
<p>師云。無盡居士。舉。臨際辭溈山。仰山侍其傍。溈曰。此人他日法道如何。仰曰。他日法道大行吳越。遇風即止。又問其嗣之者何人。仰曰。年代深遠未可言耳。溈固問之曰。吾亦欲知。仰云。經不云乎。將此深心奉塵剎。是則名為報佛恩。居士曰。吾以此知。風穴仰山之後身也。穴初參雪峯五年。一日請益臨際會下兩堂上座舉頭相顧各下一喝。僧舉問際。未審具賓主眼否。際曰。雖然如是。賓主歷然。雪峯敘與巖頭欽山。進途而值臨際已逝不及參。則曰。汝欲會當問取他子孫。穴舉似南院顒。院云。雪峯古佛也。師後住汝州風穴山廣慧禪院。五代離亂。郢州牧主請師衙內住夏。一日牧主請陞座。示眾云。祖師心印。狀似鐵牛之機。不同石人木馬玄唱玄提。直下如鐵牛。無爾近傍處。爾纔去鉤迴。纔住打教百雜碎。只如不去不住。印即是。不印即是。可謂鉤頭有餌。盧陂長老亦是際下兒孫。便拈轉他話頭。置問不妨奇特。道某甲有鐵牛之機。請師不搭印。其奈風穴據令而。行便道。慣釣鯨鯢澄巨浸。却嗟蛙步[馬*展]泥沙。鯨鯢橫海大魚也。莊子任公子五十犗為餌。曾得此魚。蛙步[馬*展]泥沙。有說。漢武帝時有暴利長。渥洼水傍見群野馬。中有奇者來飲水。因作土人。持勒絆于傍。習以為常。以人代之。收得其馬。欲神異其馬。謂從水出。遂傳為龍種。穴謂馬出清水反偃[馬*展]泥沙中。此說迂迴風穴眾吼集。明作蛙步。不見。雪竇頌犀牛扇話了。復云。若要清風再振。頭角重生。請禪客下轉語乃云。扇子既破。還我犀牛兒來。時有僧出云。大眾參堂去。竇喝云。拋鉤釣鯤鯨釣得箇蝦<span class='corr'>䗫</span>。以此兩句對風穴上下兩句。蛙字無疑也。陂佇思。問話呈機。要與風穴相見。而忽遭點。要別尋出長投。至爾施呈槍法。一樬檐打倒也。此不解奪機行令賓主互換之過也。牧主久參風穴。不無見處道。佛法與王法一般。風穴收得安南。又憂塞北。便問牧主道。見箇什麼。這裏便好。與盧陂雪屈。却只道。當斷不斷反招其亂也。不妨說到。風穴為伊是俗官。飲氣吞聲便下座。二尊宿一龍一蛇。做剛做柔。篁鼓臨際宗風。更著天童斷和。頌云。</p>
<p style="margin-left:1em" class="lg-abnormal"><div class='lg-row'>鐵牛之機<span class='note-inline'>(哮吼也未)</span>　印住印破<span class='note-inline'>(鉤錐在手)</span>　透出毘盧頂[寧*頁]行<span class='note-inline'>(將上不足)</span></div>
<div class='lg-row'>却來化佛舌頭坐<span class='note-inline'>(匹下有餘)</span>　風穴當衡<span class='note-inline'>(世情看冷暖)</span></div>
<div class='lg-row'>盧陂負墮<span class='note-inline'>(人面逐高低)</span>　棒頭喝下<span class='note-inline'>(豈容分說)</span>　電光石火<span class='note-inline'>(不待消停)</span></div>
<div class='lg-row'>歷歷分明珠在盤<span class='note-inline'>(不撥自轉)</span>　眨起眉毛還蹉過<span class='note-inline'>(和聲便打)</span></div>
</p><p>師云。鐵牛之機。印住印破。閩王遣使送朱記到。保福上堂曰。去則印住。住則印破。僧曰。不去不住。用印奚為。保福打之。僧曰。恁麼則山鬼窟裏全因今日也。保福默然。萬松道。可惜龍頭蛇尾。風穴若不超證無住無依大解脫門。不能透出毘盧頂[寧*頁]行也。唐肅宗問忠國師。如何是無諍三昧。國師云。檀越踏毘盧頂上行。此明法身向上非枯椿邊事。風穴先據此令。却來佛事門中。掌莫大威權。斷不了公案。掃除凡聖情量。坐斷報化佛頭。臨際廣語云。山僧見處。坐斷報化佛頂。恁麼當衡。直饒盧陂作家亦有時負墮也。西天外道立義。不成者謂之負墮。斬頭截臂。以謝不敏。此棒頭喝下鈷鎚。電光石火機變。皆暫時光境。慎勿以定奪得失決斷勝負。如珠走盤。<span class='corr'>眨</span>眼蹉過也。師以拂子擊禪床云。了。</p>
</div>
<div class='div-other'><a id='mulu37' />
<p class='h1'>第三十則大隨劫火</p><p><span class='corr'>示</span>眾云。絕諸對待。坐斷兩頭。打破疑團。那消一句。長安不離寸步。太山只重三斤。且道。據甚麼令。敢恁麼道。</p>
<p style="margin-left:1em">舉。僧問大隨。劫火洞然大。千俱壞。未審這箇壞不壞<span class='note-inline'>(愁人莫向愁人說)</span>隨云。壞<span class='note-inline'>(早是那堪)</span>僧云。恁麼則隨他去也<span class='note-inline'>(目前可驗)</span>隨云。隨他去<span class='note-inline'>(下坡不走更與一推)</span>僧問龍濟。劫火洞然大千俱壞。未審這箇壞不壞<span class='note-inline'>(同病相憂)</span>濟云。不壞<span class='note-inline'>(打破契頭捩轉鼻孔)</span>僧云。為甚不壞<span class='note-inline'>(又恁麼來)</span>濟云。為同大千<span class='note-inline'>(生鐵鑄成)</span>。</p>
<p>師云。益州大隨法真禪師。或云福州西院。亦曰長慶。大安之子。百丈大智之孫。參見六十餘員尊宿。在溈山會中。作火頭。溈問。子在此數年。不解致箇問頭。隨云。教某甲問箇甚即得。山云。爾不解問道如何是佛。隨以手掩溈山口。山云。爾以後有片瓦蓋頭。覓箇掃地人也無。後於棚口路。煎茶接待往來三年。開山住大隨。僧問。劫火洞然大千俱壞。未審這箇壞不壞。此問本出仁王護國經。斑足王信外道羅陀語。取千王頭。淫祀塚間摩訶迦羅大黑天神。冀延國祚。普明王請一日假。依七佛法齋百法師。第一法師為王說偈。劫火洞然大千俱壞。此偈凡三十二句。王赴死轉為諸王說。斑足疑問。亦聞此偈心開悟解。以國付弟出家得忍。據教中說。三千大千世界同一成壞。漢武帝鑿昆明池。得灰問東方朔。朔曰。請問西域道人。至後漢明帝。摩騰竺法蘭來。問之曰劫灰也。雲庵問講師。火災起時世間虛空。許多灰燼將置何處。罕有答者。止觀。羅漢如炭。辟支如灰。菩薩如餘少灰。佛如劫火無炭無灰。此問這箇壞不壞。佛果道。這僧元來不知話頭落處。且道。這箇是甚麼。隨云。壞。此語反常合道。極難咬嚼。僧云。恁麼則隨他去也。這僧也好笑。不知執鞭墜鐙多少時也。隨云。隨他去。萬松道。僧隨大隨去。大隨隨僧去。雪竇與脩山主同時。未見脩山主答。後段不壞為同大千話。單頌大隨話云。劫火光中立問端。衲僧猶滯兩重關。這句人多錯會道。大隨道壞是一重關。脩山主道不壞。是兩重也。爾不看前話。單頌大隨。雪竇未見脩山主語錄。但以問頭這箇壞不壞已是兩重關也。可憐一句隨他語。萬里區區獨往還。此頌這僧不會大隨語直往舒州。問投子。子云。西川有古佛出世。汝速迴彼。僧迴隨已化。唐僧景遵題云。了然無別法。唯道印南能。一句隨他語。千山走衲僧。雪竇用此聯意。道頌後一聯也。寒蛩嗚砌葉。靜夜禮龕燈。吟罷孤窓月。徘徊恨不勝。天童頌古。更添脩山主話道不壞為同大千。有本道。為他不同大千。這話最好看。道同也得。不同也得。將錯就錯無可不可。脩山主又云。壞也礙塞殺人。不壞也礙塞殺人。萬松道。大隨道壞。也有出身處。脩山主道不壞。也有出身處。不是一向無意度。不可一向情識會。不見。江西志徹禪師。問六祖涅盤經中常無常義。祖曰。無常者佛性也。有常者善惡一切諸法分別心也。徹曰。經說佛性是常。和尚却言無常。善惡諸法乃至菩提心皆是無常。和尚却言是常。此即相違。令學人轉生疑惑。祖曰。佛性若常。更說甚善惡諸法。吾說無常。正是佛說真常之道也。又一切諸法若無常者。則物物皆有自性。容受生死。而真常性有不遍處。吾說常正是佛說真無常義也。今時初心。見大隨道壞隨他去。未免䁝惑。傍參六祖。可以無疑也。況大隨百丈親孫。脩山主地藏嫡子。超情離見。曲為今時。雪竇當時只頌一半。天童今日始得完全。頌云。</p>
<p style="margin-left:1em" class="lg-abnormal"><div class='lg-row'>壞不壞<span class='note-inline'>(佛手揀不出)</span>　隨他去也大千界<span class='note-inline'>(沒量大人語脈裏轉却)</span>　句裏了無鉤鎖機<span class='note-inline'>(粘牙帶齒亦不少)</span></div>
<div class='lg-row'>脚頭多被葛藤礙<span class='note-inline'>(誰教爾生枝引蔓)</span></div>
<div class='lg-row'>會不會<span class='note-inline'>(心忙手急)</span>　分明底事丁寧曬<span class='note-inline'>(是盲者過非日月咎)</span></div>
<div class='lg-row'>知心拈出勿商量<span class='note-inline'>(牙人見販子)</span>　輸我當行相買賣<span class='note-inline'>(堂屋裏販揚州)</span></div>
</p><p>師云。雪竇頌這僧問這箇壞不壞。道衲僧猶滯兩重關。天童頌首言壞不壞。其意不同。雙舉二僧問端。雙收二師答處。一時拈向面前。唯隨他去也。大千界就大隨語。出二師鉤線。點二僧趁塊。雲居示眾云。言語如鉆。如挾。如鉤。如鎖。須教相續不斷始得。今頌二師答處。直捷便與不涉廉纖。爭奈諸方已被葛藤絆倒也。真點胸甞客南昌漳江寺政禪師席下。一日摳衣露脛緩步而過。政怪問之。真曰。前廊後架皆是葛藤。真恐絆倒耳。政為大笑。天童道。我恁麼分明頌出。爾會那不會。若是久參上士如當行買賣不索商量。萬松今日只諕得離家。</p>
</div>
<div class='div-other'><a id='mulu38' />
<p class='h1'>第三十一則雲門露柱</p><p>示眾云。向上一機。鶴沖霄漢。當陽一路。鷂過新羅。直饒眼似流星。未免口如匾檐。且道。是何宗旨。</p>
<p style="margin-left:1em">舉。雲門垂語云。古佛與露柱相交。是第幾機<span class='note-inline'>(落七落八了也)</span>眾無語<span class='note-inline'>(却與露柱同參)</span>自代云。南山起雲。北山下雨<span class='note-inline'>(張翁喫酒李翁醉)</span>。</p>
<p>師云。本錄雲門問僧。古佛與露柱相交。是第幾機。僧無語。門云。爾問我與爾道。僧遂問。門云。一條絛三十文。僧云。如何是一條絛三十文。門云。打與。代前語云。南山起雲。北山下雨。唐宋開府璟。善羯鼓歌。有云。南山起雲。北山下雨。借用。如觀世音菩薩將錢來買餬餅。放下手元來却是饅頭。全似睦州機鋒。盞子落地楪子成七片。豈容詮注話會。天童能向詮注不及處詮注。話會不到處話會。頌云。</p>
<p style="margin-left:1em" class="lg-abnormal"><div class='lg-row'>一道神光<span class='note-inline'>(上柱天下柱地)</span>　初不覆藏<span class='note-inline'>(淨裸裸赤灑灑)</span>　超見緣也是而無是<span class='note-inline'>(烈火焰中休眨眼)</span></div>
<div class='lg-row'>出情量也當而無當<span class='note-inline'>(劍輪鋒外莫迴頭)</span></div>
<div class='lg-row'>巖華之粉兮蜂房成蜜<span class='note-inline'>(神通廣大)</span>　野草之滋兮麝臍作香<span class='note-inline'>(變化無方)</span></div>
<div class='lg-row'>隨類三尺一丈六<span class='note-inline'>(主山高。案山低。拄杖長。拂子短)</span></div>
<div class='lg-row'>明明觸處露堂堂<span class='note-inline'>(拶破面門無處迴避)</span></div>
</p><p>師云。雲門云。人人盡有光明在。看時不見。暗昏昏。又道。虛空包不盡。大地載不起。楞嚴此見及緣。皆是菩提妙淨明體。云何於中有是非是。肇公般若無知論云。夫無當則物無不當。無是則物無不是。物無不是故。是而無是。物無不當故。當而無當。故經云。盡見諸法而無所見也。此頌明依一經一論。暗指超情離見人境交參。古佛既與露柱相交。自然南山起雲。北山下雨。蜂採花而成蜜。麝食草而作香。高低嶽瀆共轉根本法輪。大小鱗毛普現色身三昧。劬尸羅長者覩三尺而無盡。無邊身菩薩窮上界而有餘。無一時不現。無一處不遍。故云。明明觸處露堂堂。師復云。還見麼瞎。</p>
</div>
<div class='div-other'><a id='mulu39' />
<p class='h1'>第三十二則仰山心境</p><p>示眾云。海為龍世界。隱顯優游。天是鶴家鄉。飛鳴自在。為甚麼困魚止濼。鈍鳥棲蘆。還有計利害處麼。</p>
<p style="margin-left:1em">舉。仰山問僧。甚處人<span class='note-inline'>(閉門刷會)</span>僧云。幽州人<span class='note-inline'>(公驗明白)</span>山云。汝思彼中麼<span class='note-inline'>(恰待忘了)</span>僧云。常思<span class='note-inline'>(熟處難忘)</span>山云。能思是心。所思是境<span class='note-inline'>(元來更立能所)</span>彼中山河大地。樓臺殿閣。人畜等物。反思思底心。還有許多般麼<span class='note-inline'>(仁者自生分別)</span>僧云。某甲到這裏總不見有<span class='note-inline'>(猶有這箇)</span>山云。信位即是。人位未是<span class='note-inline'>(庭前殘雪日輪消。室內紅塵遣誰掃)</span>僧云。和尚莫別有指示否<span class='note-inline'>(便恁麼來)</span>山云。別有別無。即不中<span class='note-inline'>(射透兩重關)</span>據汝見處。只得一玄<span class='note-inline'>(已有舡中月)</span>得坐披衣向後自看<span class='note-inline'>(更添帆上風)</span>。</p>
<p>師云。仰山昔甞問僧甚處來。僧云。幽州來。仰云。我恰要幽州信。幽州米作麼價。僧云。某來時無端穿市中過。踏折他橋梁。仰便休。仰山小釋迦。接人非止一路。此箇公案正是學人入門之勢。下手得力處。山問幽州僧。汝還思彼中麼。當時被他道不思。又作麼生。仰山必然別有長處。僧却云。常思。實語當懺悔。山云。能思是心。所思是境。境則千差。能思底心有多[番*去]麼。雲門曾道。仰山為慈悲之故。有落草之談。果然僧也靈利。道。某甲到這裏總不見有。今時人萬一不到這境界。若到即點胸擔板。不知途路之樂終不到家。仰山曾行山下路來。故別指一條活路。仰山昔年僧堂前三昧次。夜半不見山河大地寺宇人物以至己身。全同空界。明晨舉似大溈。溈曰。我在百丈時得此境。乃是融通妄想銷明之功。汝向後說法有人過者。無有是處。萬松道。非仰山不證。非溈山不識。楞嚴經云。若動念盡。浮想銷除。於覺明心。如去塵垢。一倫生死首尾圓照。名想陰盡。是人則能超煩惱濁。觀其所由。融通妄想。以為其本。此又見溈仰父子妙契佛心也。仰山一日呈解云。若教某自看。到這裏無圓位。亦無可斷。溈曰。據汝見處猶是法在。亦未離心境。仰曰。既無圓位。何處更有心境。溈曰。適來汝作恁麼解是否。仰云是。溈云。若恁麼具足是心境法。爭得道無。仰山見這僧有這箇在。依理判斷道。信位即是。人位未是。別本云。信位即得。行位即未多。舉金剛三昧經。信位。思位。修位。行位。捨位。今言信位人位。未必全同。竹庵珪和尚道。向開口合口處。分這邊那邊。有言無言處。分信位人位。此又別一家也。溈山問仰山。寂子速道。莫入陰界。仰云。慧寂信亦不立。溈云。子信了不立。不信不立。仰云。只是慧寂更信阿誰。溈云。若恁麼則是定性聲聞也。仰云。慧寂佛亦不見。清居皓昇禪師。牧牛圖至第六章云。信位漸熟。邪境覺疎。雖辨淨穢。如劍利泥。猶存鼻索。未可憑信。故白黑相半。頌曰。野牧雖云久。牽繩手漸離。行持非暗昧。進習不依隨。淨地于于樂。長鞭每每持。青山香草細。一味日充飢。至十二章。人位本空。身心無著。得失淨盡。玄玄道路。邈無分別。向上一句。擬議即墮。頌曰。妄起勞看牧。牛非人亦非。正中<span class='corr'>妄</span>想像。向上有玄微。大海纖塵起。洪鑪片雪飛。相逢求解會。不墮汝心機。萬松道。仰山信亦不立。清居人位本空。若向二師話中。揀得出。信位人位。昭然可見。所謂退步就己萬不失一也。僧云。和尚莫別有指示否。爛泥裏有刺。仰云。別有別無即不中。有即雪上加霜。無即死在句下。所以指一玄。教伊自看。湧泉空處為座萬行為衣。有以。坐謂安禪靜慮。衣謂衲帔蒙頭。有以。坐謂開堂陞座。衣謂法服嚴身。皆有理在。且道。向後自看。看箇什麼。問取天童。頌云。</p>

<div class="lg regular" style="margin-left:1em"><div class='lg-row'>無外而容<span class='note-inline'>(大無不包)</span>　無礙而沖<span class='note-inline'>(細無不入)</span>　門牆岸岸<span class='note-inline'>(莫探頭好)</span></div>
<div class='lg-row'>關鎖重重<span class='note-inline'>(不消彈指)</span>　酒常酣而臥客<span class='note-inline'>(喚醒來打)</span>　飯雖飽而穨農<span class='note-inline'>(一坑埋却)</span></div>
<div class='lg-row'>突出虛空兮風搏妙翅<span class='note-inline'>(穿開碧落天)</span>　踏翻滄海兮雷送游龍<span class='note-inline'>(驚蟄二月節)</span></div>
</div><p>師云。天童先頌返思能思底。豈有多般。雲門道。會得也目前包裹會。不得也目前包裹。此無外而容也。山河樓閣人畜等物。一多無礙。人境交參。此無礙而沖也。韶國師道。通玄峯頂。不是人間。心外無法。滿目青山。通玄峯頂。所思境也。不是人間。能思心也。心外無法。總不見有也。滿目青山。只此一句。這僧與韶國師。相隔信位人位一玄三玄。直得。門牆岸岸。關鎖重重。卒難相見也。又頌。這僧見處。如醉客頹農。仰山指處。如妙翅游龍。法華經。譬如有人。至親友家醉酒而臥。是時親友官事當行。以無價寶珠繫其衣裏。其人醉臥都不覺知。逍州云。曾聞一飽忘百飢。今日山僧身便是。趙州一飽忘百飢。合受人天妙供。這僧飯飽頹農。滴水難消。明眼人辨取。梵語迦樓羅。此云妙翅鳥。搏風闢海。直取龍吞。孔子問禮於老聃。謂見老子其猶龍也。游龍雲煙出沒。非同潛蟄者。此頌人位未是。只得一玄。向後自看。教渠移身換步何也。但有路可上。更高人也行。</p>
</div>
<p class='juan'>萬松老人評唱天童覺和尚頌古從容庵錄卷二</p>
</div><!-- end of div[@id='body'] -->
</body></html>