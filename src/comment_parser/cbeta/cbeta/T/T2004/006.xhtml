<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>萬松老人評唱天童覺和尚頌古從容庵錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu93' />萬松老人評唱天童覺和尚頌古從容庵錄六</p><p class="byline">侍者離知錄</p>
<div class='div-other'><a id='mulu94' />
<p class='h1'>第八十三則道吾看病</p><p>示眾云。通身做病。摩詰難痊。是草堪醫。文殊善用。爭如參取向上人得箇安樂處。如何是安樂處。</p>
<p style="margin-left:1em">舉。溈山問道吾。甚麼處來<span class='note-inline'>(來處要分明)</span>吾云。看病來<span class='note-inline'>(福田第一即不無)</span>山云。有幾人病<span class='note-inline'>(更要兩等)</span>吾云。有病者不病者<span class='note-inline'>(却是爾有第二月)</span>山云。不病者莫是智頭陀麼<span class='note-inline'>(陷虎之機)</span>吾云。病與不病。總不干他事。速道速道<span class='note-inline'>(却被葫蘆倒繳藤)</span>山云。道得也沒交涉<span class='note-inline'>(禍不入慎家之門)</span>。</p>
<p>潭州溈山靈祐禪師。二十三歲參百丈大智。充典座二十年。因撥火悟道。後與華林。賭淨瓶下語。贏得溈山。連帥李景讓。奏號同慶寺。相國裴休。甞咨玄奧。師甞見野火問道吾。還見火麼。吾曰。見。山云。從何處起。吾曰。除去行住坐臥。請師別致一問來。山休去。佛鑑拈云。炎炎野火。人人皆見。獨有道吾。見得逈別。萬松道。一等是看病。不似道吾覻透心肝五臟。溈山通方便。相席打令道。道得也與他沒交涉。唯有天童道。沒交涉處。正好道。頌云。</p>
<p style="margin-left:1em" class="lg-abnormal"><div class='lg-row'>妙藥何曾過口<span class='note-inline'>(吞不入吐不出)</span>　神醫莫能捉手<span class='note-inline'>(無處摸[打-丁+索])</span>　若存也渠本非無<span class='note-inline'>(唯言遍天下)</span></div>
<div class='lg-row'>至虛也渠本非有<span class='note-inline'>(不見一纖毫)</span></div>
<div class='lg-row'>不滅而生<span class='note-inline'>(虗若谷神常不死)</span>　不亡而壽<span class='note-inline'>(道先象帝自長生)</span>　全超威音之前<span class='note-inline'>(舒不到頭)</span></div>
<div class='lg-row'>獨步劫空之後<span class='note-inline'>(卷不到尾)</span>　成平也天蓋地擎<span class='note-inline'>(把定乾坤)</span></div>
<div class='lg-row'>運轉也烏飛兔走<span class='note-inline'>(斡旋造化)</span></div>
</p><p>師云。紅絲脈斷。藥病俱亡。服藥忘了口來。診脈忘了手來。所謂攢簇不得底病。華陀拱手。扁鵲攢眉。道有通。身無影像。道無。遍界不曾藏。齊朝曇鸞法師。得仙經十卷。後逢流支三藏。問曰。佛法中有長生不死法。勝得此土仙方否。三藏唾地曰。此土那有長生法。縱得延年報盡還墜。即懷中探出無量壽觀經。授與鸞曰。此大仙方。常得解脫。永出生死。楞嚴十仙報盡。還來轉入諸趣。老子曰。死而不亡者壽。東坡上佛印詩。長生未暇學。且學長不死。全超威音之前。先天而未成。已成獨步劫空之後。後天而既壞不壞。成平也。天蓋地擎。運轉也。烏飛兔走。此喚作全體作用攝用歸體。靜為天地本。動合聖賢心。還會這般說話麼。撥開妙淨圓明眼。識取吉祥安樂人。</p>
</div>
<div class='div-other'><a id='mulu95' />
<p class='h1'>第八十四則俱胝一指</p><p>示眾云。一聞千悟。一解千從。上士一決一切了。中下多聞多不信。剋的簡當處試拈出看。</p>
<p style="margin-left:1em">舉。俱胝和尚凡有所問。只竪一指<span class='note-inline'>(費許多氣力作麼)</span>。</p>
<p>師云。婺州金華山俱胝禪師。初庵於天台。有尼名實際。到來頂笠執錫。遶師三匝曰。道得即拈下笠子。三問。胝並無對。際便去。胝曰。日勢稍晚。且留一宿。際曰。道得即宿。胝又無對。際去後。胝自歎曰。我雖處丈夫形。而無丈夫之氣。擬棄庵諸方參學去。其夜山神告曰。師不須離此山。將有大菩薩來為和尚說法也。果旬日天龍和尚至。師罄誠迎禮。具陳前事。天龍竪指示之。胝當下大悟。自此凡有僧到。唯舉一指。無別提唱。所畜童子。於外被人詰曰和尚說何法要。童子竪起一指。歸舉似胝。胝以刀斷其指。童子叫呼走出。胝召一聲。童子迴首。胝却竪起一指。童子忽然領悟。胝將順世謂眾曰。吾得天龍一指頭禪。一生用不盡。言訖示滅。萬松道。好與截却指頭。長慶代云。美食不中飽人喫。萬松道。不貪香餌味。可謂碧潭龍。玄沙云。我當時若見。與拗折指頭。萬松道。不唯與童子雪冤。抑亦與後人出氣。玄覺云。且道。玄沙恁麼道。意作麼生。萬松道。果然疑著。雲居錫云。只如玄沙恁麼道。肯伊不肯伊。若肯何言拗折指頭。若不肯俱胝過在甚麼處。萬松道。過在肯不肯。先曹山云。俱胝承當處莽鹵。只認得一機一境。一種是拍手拊掌。是他南園奇怪。萬松道。水中擇乳須是鵞王。玄覺又云。且道。俱胝還悟也未。若悟為甚麼。說承當處莽鹵。若不悟又道用一指頭禪不盡。且道。曹山意旨在甚麼處。萬松道。曲高和寡。期遇知音。後來嘉山來禪師。在鎮府西天寧。人問。鐵牛和尚塔何在。山以手指之。忽然省發。乃成頌云。鐵牛鐵牛。更莫別求。有人問我。竪起指頭。萬松道。雖是承當莽鹵。要且不借傍來。不見。明招獨眼龍問國泰深禪師。古人道。俱胝只念三行呪。便得名超一切人。作麼生拈却三行呪。泰竪起一指。招云。不因今日。爭識得這瓜州客。萬松道。假令患狀殊。先須療其本。參同契。承言須會宗。勿自立規矩。可謂夜深認得來時路。不待天明便出關。佛國頌云。問答機緣豈易酬。無錢難作好風流。心中有事說不得。只向忙中竪指頭。若要作好風流說心中事。更參天童和尚。頌云。</p>
<p style="margin-left:1em" class="lg-abnormal"><div class='lg-row'>俱胝老子指頭禪<span class='note-inline'>(縮却驢蹄)</span>　三十年來用不殘<span class='note-inline'>(至今蹺手亂下)</span></div>
<div class='lg-row'>信有道人方外術<span class='note-inline'>(這裏使不著)</span>　了無俗物眼前看<span class='note-inline'>(猶嫌少在)</span></div>
<div class='lg-row'>所得甚簡<span class='note-inline'>(畐塞乾坤)</span>　施設彌寬<span class='note-inline'>(不消一揑)</span>　大千剎海飲毛端<span class='note-inline'>(不留涓滴)</span></div>
<div class='lg-row'>鱗龍無限落誰手<span class='note-inline'>(天童猶在)</span>　珍重任公把釣竿<span class='note-inline'>(不妨驚人手段)</span></div>
<div class='lg-row'>師復竪起一指云看<span class='note-inline'>(慚惶殺人)</span></div>
</p><p>師云。萬古常空一朝風月。豈止三十年用不殘。莊子大宗師篇。孔子曰。彼游方之外者也。而丘游方之內者也。若無方外之術。爭得世出世間全在一指頭上見徹根源。古詩道。眼前無俗物。多病也身輕。天童近取諸身。唯用一指。簡易之道。要而不繁。維摩毛吞大海名小不思議經。華嚴。塵含法界名大不思議經。楞嚴於一毛端。遍能含受十方國土。又云於一毛端現寶王剎。坐微塵裏轉大法輪。莊子任公子為大鉤巨緇。五十犗以為餌。蹲乎會稽。投竿東海。旦旦而釣。期年不得魚。已而大魚食之。牽巨鉤䤾沒而下。驚揚而奮鬐。白波若山。海水震蕩。聲侔鬼神。燀赫千里。任公子得若魚。離而腊之。自制浙河以東。蒼梧以北。莫不厭若魚者。所謂。釣竿斫盡重栽竹。不計功程得便休。後來接得斷指童子。國泰瑫別峯相見。嘉山來誤入桃源。今日天童頌後。又竪一指云。看。柏山大隱和尚道。大小天童隨人脚跟走。五祖演和尚舉。僧問投子。如何是十身調御子。下禪床立。還有僧問老僧。亦下禪床立。為甚却依樣畫猫兒。待我計較成即說向爾。是知。俱胝指頭。一迴飲水。一迴著噎。教萬松別作箇甚麼向當。擲下拂子云。一任諸方點檢。</p>
</div>
<div class='div-other'><a id='mulu96' />
<p class='h1'>第八十五則國師塔樣</p><p>示眾云。有打破虛空底鉆鎚。擘開華嶽底手段。始到元無縫罅處。不見瑕痕處。且誰是恁麼人。</p>
<p style="margin-left:1em">舉。肅宗帝問忠國師。百年後所須何物<span class='note-inline'>(即今也不少)</span>國師云。與老僧作箇無縫塔<span class='note-inline'>(向甚處下手)</span>帝曰。請師塔樣<span class='note-inline'>(描不成畫不就)</span>國師良久云。會麼<span class='note-inline'>(這裏不得會不會莫別求)</span>帝云。不會<span class='note-inline'>(却較些子)</span>國師云。吾有付法弟子耽源却諳此事<span class='note-inline'>(祖禰不了殃及兒孫)</span>後帝詔耽源問。此意如何<span class='note-inline'>(作家君王不忘遺囑)</span>源云。相之南譚之北<span class='note-inline'>(天高地厚日左月右)</span>中有黃金充一國<span class='note-inline'>(畐塞虗空)</span>無影樹下合同舡<span class='note-inline'>(密密金刀剪不開)</span>瑠璃殿上無知識<span class='note-inline'>(寂寂簾垂不露顏)</span>。</p>
<p>師云。西京光宅寺慧忠國師。自受心印。居南陽白崖山黨子谷。四十餘年不下山門。道行聞于帝里。唐肅宗上元二年。勅中使孫朝進。齎詔徵赴京。待以師禮。初居千福寺西禪院。及代宗臨御。復迎止光宅精藍。十有六載隨機說法。大歷十年十二月九日。右脇長往。諡大證禪師。佛果云。多有人道。國師無語便是塔樣。若恁麼會。達磨一宗掃地而盡。啞子也會禪。昔有二僧住庵。旬日不相見。上庵主問。多日不見在甚麼處。下庵主曰。在庵裏造箇無縫塔。上庵主曰。某甲也欲造箇。就師借取樣子可否。下庵主曰。何不早道。恰被人借去也。法眼云。且道。借伊樣不借伊樣。萬松道。國師無語。下庵主為甚却支梧說道理。雪竇云。肅宗不會則且致。耽源還會麼。只消一箇請塔樣。盡西天此土諸位祖師。遭這一拶。不免將南作北。有傍不肯底。出來我要問爾那箇是無縫塔。萬松道。不是即道。吉州耽源山真應禪師。受業于馬祖。久為國師侍者。國師既化。帝詔源入內舉問前話。源亦良久曰。聖上會麼。帝曰。不會。源述偈曰。相之南譚之北。中有黃金充一國。無影樹下合同舡。瑠璃殿上無知識。或云湘之南譚之北。浮山遠錄公。作牛頭南馬頭北。但得旨忘筌。無不可者。雪竇道不免將南作北。正謂此也。僧問新羅大嶺。如何是一切處清淨。嶺云。截瓊枝寸寸是寶。析栴檀片片皆香。丹霞淳和尚頌云。乾坤盡是黃金國。萬有全彰淨妙身。耽源黃金充一國。丹霞國亦是黃金。更較一線道。無影樹下合同舡。周易略例云。同舟而濟。則胡越何患乎異心。若漸卦三四。異體和好物莫能間。順而相保似若同在一舟。上下殊體。猶若胡越。利用禦寇。何患乎異心。此言同身共命利害同也。法真一禪師問。是處是慈氏無門無善財。為甚麼道瑠璃殿上無知識。萬松道。坼殿了相見。然後看天童拈向爾面前築著爾鼻孔。頌云。</p>
<p style="margin-left:1em" class="lg-abnormal"><div class='lg-row'>孤迴迴<span class='note-inline'>(不與萬法為侶)</span>　圓陀陀<span class='note-inline'>(無缺無餘)</span>　眼力盡處高峩峩<span class='note-inline'>(斫額望不及)</span></div>
<div class='lg-row'>月落潭空夜色重<span class='note-inline'>(盡十方界如一[鏈-車+手]墨)</span>　雲收山瘦秋容多<span class='note-inline'>(體露金風)</span></div>
<div class='lg-row'>八卦位正<span class='note-inline'>(天地合其德)</span>　五行氣和<span class='note-inline'>(日月合其明)</span></div>
<div class='lg-row'>身先在裏見來麼<span class='note-inline'>(到即不點)</span>　南陽父子兮却似知有<span class='note-inline'>(且信一半)</span></div>
<div class='lg-row'>西竺佛祖兮無如奈何<span class='note-inline'>(千聖從來立下風)</span></div>
</p><p>師云。雪竇道層落落影團團。此一句合頭語也。天童道孤迴迴圓陀陀。萬劫繫驢橛也。眼力盡處高峩峩。三世諸佛護持以為無見頂相。雪竇頌天地同根萬物一體。南泉指花如夢相似。亦云。見聞覺知非一一。山河不在鏡中觀。霜天月落夜將半。誰共澄潭照影寒。試將此頌。比天童月落潭空夜色重。古人大曬有功夫。後來佛鑑一時注破。頌云。無縫塔兮不是影。廓然一入真如境。爍迦羅眼電光流。杳杳冥冥不見頂。此亦眼力盡處高峩峩。天童頌針線貫通云。峩峩青山著秋瘦。毛髮凋殘風骨舊。此亦雲收山瘦秋容多。可謂皮膚脫落盡唯有一真實。到這裏八卦既位正。五行亦氣和。運作修營無忌諱。何勞入市問孫賓。身先在裏見來麼。天依懷禪師赴杉山請。入院。上堂云。二十年樂慕此山。今日且喜。到來因緣際會。山僧未到此山。身先到此山。洎乎來到。杉山却在山僧身內。南陽父子兮却似知有。不敢道是。只道却似箇知有底。爾道。為甚不全許。恐辜負他國師父子。西竺佛祖為甚也沒奈何。當道鑄成金堠子。正齋行下鐵饅頭。</p>
</div>
<div class='div-other'><a id='mulu97' />
<p class='h1'>第八十六則臨濟大悟</p><p>示眾云。銅頭鐵額。天眼龍睛。雕觜魚顋。熊心豹膽。金剛劍下是計不納。一籌不獲。為甚麼如此。</p>
<p style="margin-left:1em">舉。臨濟問黃蘗。如何是佛法的的大意<span class='note-inline'>(殺人可恕情理難容)</span>蘗便打<span class='note-inline'>(棒棒見血)</span>如是三度乃辭蘗。見大愚<span class='note-inline'>(便重不便輕)</span>愚問。甚麼處來<span class='note-inline'>(險照顧着)</span>濟云。黃蘗來<span class='note-inline'>(杖瘡猶在)</span>愚云。黃蘗有何言句<span class='note-inline'>(這裏好報讐)</span>濟云。某甲三問佛法的的大意。三度喫棒。不知有過無過<span class='note-inline'>(更少六十棒)</span>愚云。黃蘗恁麼。老婆為爾得徹困。更來問有過無過<span class='note-inline'>(再犯不容)</span>濟於言下大悟<span class='note-inline'>(始知痛痒)</span>。</p>
<p>師云。鎮州臨濟院慧照禪師諱義玄。曹州南華人。姓邢氏。初遍習經論。知非要捷。而造黃蘗。隨眾三年並不參問。但秉節默處而已。首座異其殊眾。勉勸參學。無盡燈辨誤。竊謂。濟居三年。黃蘗豈不放人問事。既放之也。如濟之器識。不能致一問端。須待首座教之。然後能問乎。甞見楊無為作。濟贊。正法眼藏瞎驢邊滅。黃蘗老婆大愚饒舌。又見。佛果作睦州贊。辛辛辣辣。啀啀喍喍。穿濟北為大樹。推雲門墮險崖。言如枯柴。理不可階。是之謂陣蒲鞋。本錄悟後便云。元來佛法無多子。愚云。這尿床鬼。適來問有過無過。而今又道佛法無多子。是多少來。搊住云。道道。濟於大愚脇下。築三拳。愚托開云。汝師黃蘗。非干我事。濟返黃蘗。蘗問。來來去去有甚了期。濟云。只為老婆心切。遂舉前話。蘗云。這大愚老漢。饒舌待見。與打一頓。濟云。說甚待見。即今便打。遂與黃蘗一掌。蘗吟吟笑云。這風顛漢。來這裏捋虎鬚。濟便喝。蘗云。侍者引這風顛漢。參堂去。溈山問仰山。臨濟得大愚力黃蘗力。仰云。非但捋虎鬚。亦解坐虎頭。濟後示眾云。我于先師處。三次問佛法大意。三次被打。如蒿枝拂著相似。如今更思一頓。誰為下手。時有僧出云。某甲下手。濟拈棒度與。僧擬接。濟便打。雪竇云。臨濟放處較危。收來太速。天童見他父子倜儻不群。黃蘗用處臨濟傳來。揀緊切處頌出。頌云。</p>

<div class="lg regular" style="margin-left:1em"><div class='lg-row'>九包之鶵<span class='note-inline'>(羽翼既成)</span>　千里之駒<span class='note-inline'>(神駿亦備)</span>　真風度籥<span class='note-inline'>(一竅虛通)</span></div>
<div class='lg-row'>靈機發樞<span class='note-inline'>(一撥便轉)</span>　劈面來時飛電急<span class='note-inline'>(不容擬議)</span>　迷雲破處太陽孤<span class='note-inline'>(舊時光彩)</span></div>
<div class='lg-row'>捋虎鬚<span class='note-inline'>(萬松門下誰敢)</span>　見也無<span class='note-inline'>(急著眼)</span>　箇是雄雄大丈夫<span class='note-inline'>(爭奈老婆心切)</span></div>
</div><p>師云。此讚臨濟。如謝超宗寔有鳳毛。黃蘗昔年曾掌百丈。今日遭他臨濟毒手。真龍生龍子。鳳長鳳雛。瑞應圖云。鳳有九包。一曰。歸命。二曰。心合度。謂天度也。三曰。耳聽達。四曰。舌曲申。五曰。彩光色。六曰。冠短州。當朱色也。七曰。銳鉤。八曰。音激揚。九曰。腹戶。九方堙為秦穆公相馬。果千里駒。此喻臨濟之神俊一日千里也。纔悟便解真機大用。諸方有一聯云。黃蘗腮邊轟一掌。大愚脇下築三拳。良由真風度籥。故得靈機發樞。上句稟受師承。下句自性宗通也。老子云。天地之間其猶槖籥乎。槖無底囊也。亦皮鞴也。籥三孔笛也。芭蕉徹云。譬如琴瑟箜篌雖有妙音。若無妙指終不能發。本出楞嚴經。劈面來時飛電急。言其峻機迅辯也。迷雲破處大陽孤。言其悟明也。捋虎鬚。莊子云。孔子見盜跖退而曰。丘所謂無病而自灸也。疾走撩虎頭。編虎鬚。幾不免虎口哉。見也無。天童指似于人。令參學人體取全機大用當仁不讓。喚作衲僧巴鼻。無盡居士作續清涼傳。所請輒應後。見說解脫禪師打文殊。不覺讚云。真大丈夫也。還見臨濟悟處麼。羞殺河陽新婦子。驚甦木塔老婆禪。</p>
</div>
<div class='div-other'><a id='mulu98' />
<p class='h1'>第八十七則疎山有無</p><p>示眾云。門欲闔一拶便開。舡欲沈一篙便轉。車箱入谷無歸路。箭筈通天有一門。且道。向甚麼處去。</p>
<p style="margin-left:1em">舉。疎山到溈山便問。承師有言。有句無句如藤倚樹<span class='note-inline'>(挂入唇齒)</span>忽然樹倒。藤枯句歸何處<span class='note-inline'>(承言者喪滯句者迷)</span>溈山呵呵大笑<span class='note-inline'>(禹力不到處河聲流向西)</span>疎山云。某甲四千里賣布單來。和尚何得相弄<span class='note-inline'>(草鞋錢還來未)</span>溈喚侍者取錢。還這上座<span class='note-inline'>(不義之財於我如浮雲)</span>遂囑云。向後有獨眼龍。為子點破去在<span class='note-inline'>(更有四千里)</span>後到明昭舉前話<span class='note-inline'>(一客煩兩主)</span>昭云。溈山可謂頭正尾正。只是不遇知音<span class='note-inline'>(自是浦繩短非干古井深)</span>疎復問。樹倒。藤枯句歸何處<span class='note-inline'>(又恁麼來也)</span>昭云。更使溈山笑轉新<span class='note-inline'>(別人拳頭畫地)</span>疎於言下有省<span class='note-inline'>(還了布單債)</span>乃云。溈山元來笑裏有刀<span class='note-inline'>(始覺破皮見血)</span>。</p>
<p>師云。撫州疎山光仁禪師。參洞山問。未有之言。請師示誨。山曰。不諾。無人肯。疎云。還可切也無。山曰。闍梨即今還切得麼。疎云。切不得即無諱處。後在香嚴會下。僧問嚴。不慕諸聖。不重已靈時如何。嚴云。萬機休罷。千聖不携。疎在眾作嘔聲曰。是何言歟。嚴問。阿誰。眾曰。師叔。嚴曰。汝不諾山僧耶。疎出眾曰。是。嚴曰。汝莫道得麼。疎曰。道得。嚴曰。汝試道看。疎曰。若教某道。須還師資禮始得。嚴乃下座禮拜了。躡前語問之。疎曰。何不道。肯諾不得全。嚴曰。肯又肯箇甚麼。諾又諾於阿誰。疎曰。肯則肯他千聖。諾則諾于自己。嚴曰。饒爾恁麼。也須三十年倒屙。設住山無柴燒。住水無水喫。分明記取。後住疎山。果如嚴記。二十七年病愈。自曰香嚴記我三十年倒屙今欠三年。凡食後以手抉而吐之。以應嚴記。疎後問鏡清道怤禪師。肯諾不得全。汝作麼生會。怤曰。全歸肯諾。疎曰。不得全又作麼生。怤曰。箇中無肯路。疎曰。方愜病僧意。溈山懶安。禪門三懶之一也。亦曰長慶大安禪師。示眾云。有句無句。如藤倚樹。疎不遠四千里。賣布單去問。值溈泥壁次便問。有句無句如藤倚樹。豈不是和尚語。溈曰。是。疎曰。忽若樹倒藤枯時如何。溈放泥槃。大笑歸方丈。疎隨後曰。某四千里賣布單。特為此來。和尚何得相弄。溈喚侍者。討錢還伊布單令去。因囑向後有獨眼龍。為汝點破去在。後果遇明昭點破。疎山四千里賣布單。特為此話。今時傍家行脚者。亦可本分事上留心。但隨方建立遞相讚揚。不可如疎山向眾中作嘔聲。不道伊別無長處。破羯磨。破轉法輪。破和合僧。必招現報。香嚴受記。疏山抉吐應記。皆作後人榜樣。疏山亦不可測地位中人也。疏尋常接機。手握木蛇。僧問手中是甚麼物。疏提起蛇曰。曹家女。雪峯入山。採得一枝木。其形似蛇。背上題曰。本自天然不假雕琢。寄與溈山大安。溈曰。本色住山人。且無刀斧痕。疎山既因此話。見溈山。亦用木蛇。或親傳。或倣像。不可知也。明昭又問疎。虎生七子。阿那箇無尾。疏曰。第七箇無尾。雲門韶國師。皆參疎山。矮師叔名遂冠古今。天童只將溈山笑處。疎山覰破。明昭舉處。徑直頌出。頌云。</p>

<div class="lg regular" style="margin-left:1em"><div class='lg-row'>藤枯樹倒問溈山<span class='note-inline'>(行到水窮處坐看雲起時)</span>　大笑呵呵豈等閑<span class='note-inline'>(險作相弄會)</span></div>
<div class='lg-row'>笑裏有刀窺得破<span class='note-inline'>(將謂別有)</span>　言思無路絕機關<span class='note-inline'>(四千里地賺我來)</span></div>
</div><p>師云。外道立阿憂為吉。經頭以字是阿字言無憂。字言有。故外道問佛。不問有言。不問無言。此乃鯨吞海水盡也。世尊良久。此乃露出珊瑚枝也。外道禮。讚世尊大慈開我迷雲令我得入。香嚴瑞道。語是謗。寂是誑。語寂向上有路在。大溈借此。以為示眾。疎山見道加藤倚樹。便道樹倒藤枯句歸何處。怎生不教溈山大笑。溈山言無展事。語不投機。疏山承言者喪。滯句者迷。當時若問萬松。但云蒼天蒼天。不見道春行冬令。</p>
</div>
<div class='div-other'><a id='mulu99' />
<p class='h1'>第八十八則楞嚴不見</p><p>示眾云。有見有不見。日午點燈。無見無不見。夜半潑墨。若信見聞如幻瞖。方知聲色若空花。且道。教中還有衲僧說話麼。</p>
<p style="margin-left:1em">舉楞嚴經云。吾不見時。何不見吾不見之處<span class='note-inline'>(是何心倖)</span>若見不見。自然非彼不見之相<span class='note-inline'>(自知即得)</span>若不見吾不見之地。自然非物。云何非汝<span class='note-inline'>(心忙手急推出擁入)</span>。</p>
<p>師云。天童見雪竇引經簡略。亦概舉教眼。舉處雖略。頌處甚詳。楞嚴第二。先明非見之物是前塵。次明非物之見是真性。今全舉次段。正是此公案。經云。若見是物。則汝亦可見吾之見。若同見者。名為見吾。吾不見時。何不見吾不見之處。若見不見。自然非彼不見之相。若不見吾不見之地。自然非物。云何非汝。長水璿師注云。此文之意。展轉結歸。都有五重。經文存三而隱二意。若具論者合云。若不見吾不見之處。亦不見吾見處。既不見吾見處。吾見自然非物。吾見若非是物。汝見亦非是物。汝見既非是物。云何非汝真見。佛果舉。阿難意。世界燈籠露柱。皆有名相。見精明元。喚作甚麼物。願令我見。佛意我見香臺時。爾作麼生。阿難云。我亦見香臺。即是見佛見處。佛言。我見香臺則可知。我若不見香臺時。爾作麼生。阿難云。我亦不見香臺。即是見佛不見。佛言。汝云不見。自是汝知。他人不見處。爾如何得知。古人到這裏。只可自知。與人說不得。雪竇出教眼。單頌見佛。天童深得經意。頌出真見。頌云。</p>
<p style="margin-left:1em" class="lg-abnormal"><div class='lg-row'>滄海瀝乾<span class='note-inline'>(依前白浪滔天)</span>　太虛充滿<span class='note-inline'>(不見毫釐絲忽)</span>　衲僧鼻孔長<span class='note-inline'>(千里寒梅度暗香)</span></div>
<div class='lg-row'>古佛舌頭短<span class='note-inline'>(一字真言道不滿)</span>　珠絲度九曲<span class='note-inline'>(枉勞心力)</span></div>
<div class='lg-row'>玉機纔一轉<span class='note-inline'>(文彩縱橫意自殊)</span>　直下相逢誰識渠<span class='note-inline'>(是甚麼面孔)</span></div>
<div class='lg-row'>始信。斯人不合伴<span class='note-inline'>(貶入孤獨地獄)</span></div>
</p><p>師云。雪竇道。劫石固來猶可壞。滄溟深處立須乾。然後太虛充滿。佛眼之嗣。竹庵珪和尚。與伯父持一居士。俱喜楞嚴經。庵曰。若離前塵。有分別性。正是生死根本。士駭曰。佛妄說耶。庵曰。佛固不妄。且約只今居士對面徵詰之心。果安在。士歎曰。佛說解第一空名師子吼。汝行矣。無滯此。庵後上堂云。見見之時。見非是見。見猶離見。見不能及。落花有意隨流水。流水無情送落花。諸可還者自然非汝。不汝還者非汝而誰。常恨春歸無覓處。不知轉入此中來。喝一喝云。三十年後。莫道能仁教壞人家男女。萬松只將前三句。注破公案。據雪竇直頌見佛。佛果單提佛不見處只可自知。天童頌瀝乾滄海畐塞太虛。竹庵直明非物之見亦生死根本。此衲僧鼻孔長。皆出教意外。別出一隻眼。古佛舌頭短。萬松道。古佛就機隨他意。語俯為下機。故說半字。衲僧一向全提正令。故有別傳之道。溫州瑞鹿寺。上方遇安禪師。破句讀楞嚴經曰知見立。知即無明本。知見無。見斯即涅槃。忽然頓省。人曰。和尚道破句也。安曰是吾悟處。竟不改。時號安楞嚴。萬松道。也是因邪打正。珠絲度九曲。世傳。孔子厄於陳。穿九曲珠。遇桑間女子。授之以訣。密矣思之。思之密矣。孔子遂曉以絲繫蟻。引之以蜜而穿之。泗州普照宗和尚作天童頌古拈古序云。屈曲相通。肖貫珠之絲蟻。裴迴相附。猶布雨之雲龍。浮山九帶集。有屈曲垂帶。大意明曲為今時事。玉機纔一轉。如玉機一梭未成文彩。天童舉洞山初秋夏末話了乃云。出門是草。涉芊芊莽莽之間。葉落知秋。墮黯黯青青之處。到這裏。須體取機雖轉紐。印未成文處始得。良久云。水明老蚌懷胎後。雲重蒼龍退骨時。直下相逢誰識渠。始信斯人不合伴。夾山云。坐斷主人翁。不落第二見。須知有一人不合伴。萬松道。獨來將謂無相識。鬧裏忽然逢故人。</p>
</div>
<div class='div-other'><a id='mulu100' />
<p class='h1'>第八十九則洞山無草</p><p><span class='corr'>示</span>眾云。動則埋身千丈。不動則當處生苗。直須兩頭撒開。中間放下。更買草鞋行脚始得。</p>
<p style="margin-left:1em">舉。洞山示眾云。秋初夏末兄弟。或東或西。直須向萬里無寸草處去<span class='note-inline'>(唆猫入枯井)</span>又云。只如萬里無寸草處。作麼生去<span class='note-inline'>(一言既發駟馬難追)</span>石霜云。出門便是草<span class='note-inline'>(自看脚下)</span>大陽云。直道。不出門亦是草漫漫地<span class='note-inline'>(沒爾廻避處)</span>。</p>
<p>師云。石霜遇會昌之厄。以民服寓長沙瀏陽陶家坊。大中初。一僧自洞山。夏滿而至。霜問。近離何處。僧云。洞山。霜云。和尚有何言句示徒。僧云。和尚近于解夏日。上堂謂眾曰。兄弟秋初夏末。或東或西。直須向萬里無寸草處去。良久云。只如萬里無寸草處。又作麼生去。霜云。出門便是草。僧復舉似洞山。山曰。此是一千五百人善知識語。且大唐國裏能有幾人。既而囊錐始露。果熟香飄。眾命再緇。住石霜道場。果符悟本之記。石霜因此公案。道行天下。後來大陽延禪師云。如今直道。不出門亦是草漫漫地。且道。合向甚麼處行履。良久云。莫守寒巖異草青。坐著白雲宗不妙。圓通善國師云。且道。諸人即今脚跟下一句。作麼生道。若道萬里無寸草。許爾參見洞山。若道出門便是草。許爾參見石霜。若道不出門亦是草漫漫地。許爾參見大陽。若總道不得。許爾參見延聖。何故唯有好風來席上。更無閑語落人間。萬松道。若要三句總道得。更須參見天童。頌云。</p>
<p style="margin-left:1em" class="lg-abnormal"><div class='lg-row'>草漫漫<span class='note-inline'>(直下無底傍無邊)</span>　門裏門外君自看<span class='note-inline'>(照顧絆倒)</span>　荊棘林中下脚易<span class='note-inline'>(荒田揀草)</span></div>
<div class='lg-row'>夜明簾外轉身難<span class='note-inline'>(淨地却迷人)</span>　看看<span class='note-inline'>(事不厭細)</span></div>
<div class='lg-row'>幾何般<span class='note-inline'>(枯木巖前差路多)</span>　且隨老木同寒瘠<span class='note-inline'>(但存今日志)</span></div>
<div class='lg-row'>將逐春風入燒瘢<span class='note-inline'>(必有稱心時)</span></div>
</p><p>師云。大陽道。直道。不出門亦是草漫漫地。天童便道草漫漫。門裏門外君自看。恰似說話不作意游戲其間。出門是草。人皆易知。亦易迴互。不出門亦是草。人難知難轉身。所以道。平地上死人無數。過得荊棘林。是好手。天童道。荊棘林中下脚却易。平淨地上不出門庭。夜明簾外轉身甚難。是須各自著眼。無人替代。又云。幾何般。延聖四般。萬松五般。點檢將來不出末後兩句。要識天童掌後處麼。虎瘦雄心在。人貧志氣存。</p>
</div>
<div class='div-other'><a id='mulu101' />
<p class='h1'>第九十則仰山謹白</p><p>示眾云。屈原獨醒。正是爛醉。仰山說夢恰似覺時。且道。萬松恁麼說。諸人恁麼聽。且道。是覺是夢。</p>
<p style="margin-left:1em">舉。仰山夢往彌勒所。居第二座<span class='note-inline'>(且道第一座是誰)</span>尊者白云。今日當第二座說法<span class='note-inline'>(低聲來說是非者)</span>山乃起白椎云<span class='note-inline'>(諦觀法王法法王法如是)</span>摩訶衍法<span class='note-inline'>(此義文長)</span>離四句絕百非。謹白<span class='note-inline'>(言清行濁)</span>。</p>
<p>師云。仰山七歲入定。見身與教主及迦葉二十七祖等。同會精舍。其堂處空無柱石。地色如瑠璃。覺已與諸祖。同是梵相披金襴。跣足居第八位。一尊者年貌甚高。呼曰瞿曇。某今當法事。仰便下座就揵椎白曰。大眾。淨心摩訶衍法。離四句絕百非。言訖就座。及眾僧。悉商量此釋義耳。仰又自說夢中往彌勒處。安第三座。統要亦云第三座。與本錄同。有一尊者白槌曰。今當第三座說法。山僧乃起白槌云。摩訶衍法。離四句絕百非。諦聽諦聽。梵語摩訶衍那。此云大乘。四句百非。馬祖藏頭白。海頭黑。公案已剖判分明。此不復也。大溈秀曰。依文解義則不無。忽然彌勒會中。有箇作者。纔見伊道摩訶衍法。便云合取兩片皮。非唯止絕仰山寐語。亦免使後人夢中說夢。萬松道。大溈若解迴光返照。和萬松無地容身。莫有夢中了了。醉裏醒醒底麼。頌云。</p>
<p style="margin-left:1em" class="lg-abnormal"><div class='lg-row'>夢中擁衲參耆舊<span class='note-inline'>(熟鏡難忘)</span>　列聖森森坐其右<span class='note-inline'>(犬䘖赦書諸<span class='corr'>侯</span>避路)</span></div>
<div class='lg-row'>當仁不讓揵椎鳴<span class='note-inline'>(心不負人)</span>　說法無畏師子吼<span class='note-inline'>(面無慙色)</span></div>
<div class='lg-row'>心安如海<span class='note-inline'>(吞納百川)</span>　膽量如斗<span class='note-inline'>(傍若無人)</span>　鮫目泪流<span class='note-inline'>(點點是血)</span></div>
<div class='lg-row'>蚌腸珠剖<span class='note-inline'>(赤心片片)</span>　譫語誰知泄我機<span class='note-inline'>(手足俱露)</span>　龐眉應笑揚家醜<span class='note-inline'>(因誰致得)</span></div>
<div class='lg-row'>離四句絕百非<span class='note-inline'>(言猶在耳)</span>　馬師父子病休醫<span class='note-inline'>(走疼走痛神鬼難明)</span></div>
</p><p>師云。東北方有國。常覺無夢。中方有國。夢覺常半。以夢中所作為虛。以覺來所作為實。西南方有國。常夢五十日一覺。以覺者為虛以夢中為實。此覺夢虛實未易知也。龍牙頌。在夢那知。夢是虛。覺來方覺夢中無。迷時恰似夢中士。悟後還同睡起夫。教中以夢。為獨頭意識覽獨影境。仰山久無顛倒夢想。如何作這去就。法華云。常作是好夢。金光明十地菩薩。十種夢境。有夢益嘉。磁州大明詮大師。好俳諧談笑。仁山恒和尚。囑定侍者。常拘檢之。大師曰。人生一夢。快樂一世是好夢。拘檢一世是惡夢。我寧作好夢。次日侍者抽單。仰山雖夢中。猶與摩訶衍法游戲。亦聖眾之習氣。揵椎非惟白椎。凡鐘魚警眾。總為揵椎。譯為聲鳴。師子吼。證道經。師子吼無畏說。心安如海。法華經。其心安如海。我聞疑網斷。蜀志。尚書大將軍姜維。字伯約。世語斗膽。姜維天童。無一字無來歷。任昉述異記。南海鮫人。水居如魚。不廢機織。泣泪成珠。異聞續說。漢武帝幸瓠子河。有人長尺餘。献洞穴珠一枚。東方朔云。河底有穴。深數百丈。有赤㕩。腸生此珠。徑寸明耀絕世。仰山只知泪出痛腸。不覺舌在口外。酒陶真性。夢泄天機。四句百非一時吐出。僧問馬師父子離四句絕百非。前僧作西來意問頭。仰山下摩訶衍注脚。仰山。亦馬祖之重孫。為甚麼藥。病不同。出身猶可易。脫體道應難。</p>
</div>
<div class='div-other'><a id='mulu102' />
<p class='h1'>第九十一則南泉牡丹</p><p>示眾云。仰山以夢中為實。南泉指覺處為虛。若知覺夢元無。始信虛實絕待。且道。斯人具甚麼眼。</p>
<p style="margin-left:1em">舉。南泉因。陸亘大夫云。肇法師也甚奇特。<span class='note-inline'>(也是遼東白豕)</span>解道。天地同根萬物一體<span class='note-inline'>(豎起兩指)</span>泉指庭前牡丹云。大夫時人見此一株花。如夢相似<span class='note-inline'>(隔壁過狀)</span>。</p>
<p>師云。唐陸亘。字景山。吳郡人。官至宣歙觀察使。加御史大夫。初問南泉。弟子瓶中養鵞。漸大出瓶不得。如今不得損瓶。不得毀鵞。和尚如何出得。南泉召曰。大夫。亘應諾。泉云。出也。亘從此解悟。留心理性。游泳肇論。至涅槃無名論第七妙存篇。玄道在于妙悟。妙悟在于即真。即真則有無齊觀。齊觀則彼<span class='corr'>己</span>莫二。所以天地與我同根。萬物與我一體。同我則非復有無。異我則乖于會通。所以不出不在。而道存乎其間矣。亘舉此兩句以為奇特。殊不知。正是說夢。雖然大小石頭和尚因。看肇論。至通古第十七篇。夫至人空洞。無象而萬物無非我造。會萬物為己者。其唯聖人乎。豁然悟道。乃云。聖人無己。靡所不己。便作參同契。佛果道。陸亘恁麼問。奇則甚奇。只是不出教意。若道教意是極則。世尊何故更拈花。祖師何故更西來。南泉答處。用衲僧巴鼻。與他拈病。破他窠窟。遂指庭前花。召大夫云。時人見此一株花。如夢相似。如引向萬丈懸崖上。打一推令他命根斷。若只在平地上推到。彌勒佛下生。也未會。在圓通善國師。竪起拂子云。一切有為法如夢幻泡影。天童只就夢中。變起華胥國土。頌云。</p>

<div class="lg regular" style="margin-left:1em"><div class='lg-row'>照徹離微造化根<span class='note-inline'>(行到水窮處)</span>　紛紛出沒見其門。<span class='note-inline'>(坐看雲起時)</span></div>
<div class='lg-row'>游神劫外問何有<span class='note-inline'>(心外無法)</span>　著眼身前知妙存<span class='note-inline'>(滿目青山)</span></div>
<div class='lg-row'>虎嘯蕭蕭巖吹作<span class='note-inline'>(乞火和煙得)</span>　龍吟冉冉洞雲昏<span class='note-inline'>(挑泉帶月歸)</span></div>
<div class='lg-row'>南泉點破時人夢<span class='note-inline'>(纔好睡語)</span>　要識堂堂補處尊<span class='note-inline'>(是處是慈氏)</span></div>
</div><p>師云。肇公寶藏論離微體妙品。其出微其入離。知入離。外塵無所依。知出微。內心無所為。內心無所為。諸見不能移。外塵無所依。萬有不能羈。天童頌南泉照徹離微造化根。紛紛出入見其門。見出微入離二門。只一門分其內外。其實十方無壁落。四面亦無門。游神劫外問何有。天地同根也。著眼身前。知妙存。萬物一體也。根之與體。能生天地萬物。如龍吟霧起。虎嘯風生。有感必應。所以庭前一株花。遍見普天春花。萬松說箇夢。先有不睡底人。次有睡。因睡不覺有夢。因夢見境。因境見別有一身境中分別受用。若識得常不睡底。人許多葛藤一筆句下。要知補處慈尊麼。此時若不究根源。直待當來問彌勒。</p>
</div>
<div class='div-other'><a id='mulu103' />
<p class='h1'>第九十二則雲門一寶</p><p>示眾云。得游戲神通大三昧。解眾生語言陀羅尼。拽轉睦州秦時[車*度]輅鑽。弄出雪峯南山鱉鼻蛇。還識得此人麼。</p>
<p style="margin-left:1em">舉。雲門大師云。乾坤之內<span class='note-inline'>(包裹乾坤底聻)</span>宇宙之間<span class='note-inline'>(立成宇宙底聻)</span>中有一寶<span class='note-inline'>(不信搜懷)</span>祕在形山<span class='note-inline'>(形山是寶)</span>拈燈籠向佛殿裏<span class='note-inline'>(早是驢戲井)</span>將三門來燈籠上<span class='note-inline'>(那堪井覰驢)</span>。</p>
<p>師云。雲門大師。愛作這箇去就。盛忙百鬧半路抽身。一日示眾。舉肇公寶藏論。若全舉合云。夫天地之內。宇宙之間。中有一寶。祕在形山。識物虛照。內外空然。寂莫離見。其用玄玄。雪竇拈云。乾坤之內。宇宙之間。中有一寶。挂在壁上。達磨九年不敢正眼覻著。如今衲僧要見。劈脊便棒。圓通國師道。不謬為德山兒孫。本錄將三門。來燈籠上。作麼生。自代云。逐物意移。又云。雷起雲興。佛果道。羅什乃肇公受業師。瓦官寺佛馱跋陀羅。此云覺賢。乃嗣法師。無盡燈。列于覺賢法嗣之列。覺賢嗣西竺佛大先。佛大先與達磨。同參二十七祖般若多羅。肇臨刑之日。乞七日假。造寶藏論。雲門拈來示眾。不可與爾座主相似解釋義理。只要爾下箇注脚。拈燈籠向佛殿裏。常情可以測度。將三門來燈籠上。常情測度得麼。本分宗師終不將實法繫綴人。所以雪竇道。中有一寶。挂在壁上。若非天童借來用。幾成滯貨。頌云。</p>

<div class="lg regular" style="margin-left:1em"><div class='lg-row'>收卷餘懷厭事華<span class='note-inline'>(水深波浪靜學廣語聲低)</span>　歸來何處是生涯<span class='note-inline'>(老老大大住處也不知)</span></div>
<div class='lg-row'>爛柯樵子疑無路<span class='note-inline'>(日月不到處)</span>　挂樹壺公妙有家<span class='note-inline'>(別是一乾坤)</span></div>
<div class='lg-row'>夜水金波浮桂影<span class='note-inline'>(通上徹下)</span>　秋風雪陣擁蘆花<span class='note-inline'>(大小明白)</span></div>
<div class='lg-row'>寒魚著底不吞餌<span class='note-inline'>(徒勞下釣)</span>　興盡清歌却轉槎<span class='note-inline'>(又被風吹別調中)</span></div>
</div><p>師云。水歸大海波濤靜。雲到蒼梧氣象閑。所以道。相罵饒爾。接嘴相唾。饒爾潑水。此雲門收卷餘懷。厭事華。華字二用。一則去華取實。二則厭多事繁華。歸來何處是生涯。上句寶藏論。下句雲門著語。向甚麼處摸[打-丁+索]。若乃停機佇思。一念萬年。直饒爛却斧柯。也是遲棊鈍行。前頌嚴陽見趙州語。已有爛柯樵子本傳。前頌雪峯末後句。亦有挂樹壺公本傳費長房。見壺公賣藥不二價。懸壺樹上。輒跳入壺。長房樓上見之。知非常人。乃曰。掃除進餌不謝。積久知篤信。語曰。日暮無人時來。語房隨我跳入。房承其言。亦跳即入壺矣。見有樓五色重門。左右侍者數十人。上句頌寶藏論。下句頌雲門語。次兩句。上句頌明。下句頌白。言論意雖明白。幾人薦得。雲門通其變。指出一條活路。寒魚著底。不吞餌。此用舡子夜靜水寒魚不食。金波桂。影滿舡明月也。金波桂影。月之異名。天童道。清光照眼似迷家。趙州道。老僧不在明白裏。所以興盡清歌。却轉槎也。且道。向甚麼處去。夜深不向蘆灣宿。迴出中間與兩頭。</p>
</div>
<div class='div-other'><a id='mulu104' />
<p class='h1'>第九十三則魯祖不會</p><p>示眾云。荊珍抵鵲。老鼠啣金。不識其寶。不得其用。還有頓省衣珠底麼。</p>
<p style="margin-left:1em">舉。魯祖問南泉。摩尼珠人不識。如來藏裏親收得<span class='note-inline'>(少賣弄)</span>如何是藏<span class='note-inline'>(法堂前佛殿後)</span>泉云。王老師與汝往來者是<span class='note-inline'>(有甚死急)</span>祖云。不往來者<span class='note-inline'>(道頭知尾告往知來)</span>泉云。亦是藏<span class='note-inline'>(一遍生活兩遍作)</span>祖云。如何是珠<span class='note-inline'>(得一望二)</span>泉召云。師祖<span class='note-inline'>(老僧不是不拈出)</span>祖應諾<span class='note-inline'>(闍梨不是不將來)</span>泉云。去。汝不會我語<span class='note-inline'>(平生肝膽向人傾)</span>。</p>
<p>師云。終南山雲際師祖禪師。法嗣南泉。天童誤為魯祖。就此辨之。學者應知。且池州魯祖山寶雲禪師。法嗣馬祖。乃南泉兄也。況師祖南泉。以名呼之。因此公案悟去。南泉之子無疑也。初問南泉。摩尼珠人不識。如來藏裏親收得。此語本出永嘉禪師證道經。梵天琪和尚注云。梵語摩尼此云如意。又云無垢光。亦曰增長。楞伽經云。寂滅者名為一心。一心者名如來藏。具三種義。一隱覆義。覆藏如來故。二含攝義。含攝一切眾生國土故。三出生義。能生無漏因果人天道行故。初約迷時。後約悟時。中間剋體。又勝鬘。有二種如來藏。一空如來藏。脫離一切煩惱。二不空如來藏。具過恒沙不思議佛法。終南山雲際師祖禪師。初在南泉時。問摩尼珠人不識。又問珠。泉云。去汝。不會我語。師祖從此信入。圓通國師云。如今還有人信入麼。若有罔象到時光燦爛。若無。离婁行處浪滔天。佛果云。盡大地。是如來藏。向甚麼處著珠。盡大地。是摩尼珠。喚甚麼作藏。雪竇別云。嶮。百尺竿頭作伎倆。不是好手。這裏著得箇眼。賓主互換便能深入虎穴。或不恁麼。縱饒師祖悟去。也是龍頭蛇尾。要見頭尾完全。須是天童和尚。頌云。</p>
<p style="margin-left:1em" class="lg-abnormal"><div class='lg-row'>別是非明得喪<span class='note-inline'>(眼裏有筋)</span>　應之心指諸掌<span class='note-inline'>(見處通透用時明白)</span></div>
<div class='lg-row'>往來不往來<span class='note-inline'>(總不干他事)</span>　只這俱是藏<span class='note-inline'>(恁麼不恁麼總得)</span>　輪王賞之有功<span class='note-inline'>(廉者不取貪者不與)</span></div>
<div class='lg-row'>黃帝得之罔象<span class='note-inline'>(已勞心力)</span>　轉樞機能伎倆<span class='note-inline'>(百不如汝)</span></div>
<div class='lg-row'>明眼衲僧無鹵莽<span class='note-inline'>(事不厭細)</span></div>
</p><p>師云。心珠歌。玩珠吟。多說此珠。名如意寶。少言如來藏。唯永嘉一宿覺。向如來藏裏親收得。六般神用空不空。一顆圓光色非色。如何是藏。如何是珠。往來者是。不往來者亦是。這裏要爾別是非。明得喪也。應之于心。得之于手。指諸掌。本出論語。南泉指藏。指珠如放在汝掌中。指似與汝。既往來不往來。是藏。喚應。喚不應。俱是珠。何疑。且道。珠中出藏。藏中出珠。打作一團。分為兩段。法華經。佛告文殊師利。如轉輪王見諸兵眾有大功者。心甚歡喜。以此難信之珠。久在髻中。不妄與人。而今與之。黃帝使象罔索珠。前頌首山三句中已明。機輪轉處。智眼猶迷。若非無伎倆中能作伎倆。不能道去汝不會我語。雲際這裏悟去。洞山云。歡喜即不無。如糞掃堆頭。拾得一顆明珠相似。萬松道。我不似洞山乞兒見小利。歡喜則不歡喜。如來藏中擊碎一顆明珠相似。</p>
</div>
<div class='div-other'><a id='mulu105' />
<p class='h1'>第九十四則洞山不安</p><p>示眾云。下不論上。卑不動尊。雖能攝已從他。未可以輕勞重。四大不調時如何侍養。</p>
<p style="margin-left:1em">舉。洞山不安。僧問。和尚病還有不病者麼。<span class='note-inline'>(一任分疏)</span>山云有<span class='note-inline'>(強主張)</span>僧云。不病者還看和尚否<span class='note-inline'>(世諦流布)</span>山云。老僧看他有分<span class='note-inline'>(本分相見)</span>僧云。和尚看他時如何<span class='note-inline'>(有甚麼眼相見)</span>山云。則不見有病<span class='note-inline'>(只是不肯參假)</span>。</p>
<p>師云。古人臨行。老病死境界中游戲。就中洞山奇怪。既云微疾。大眾看候。一僧問。和尚病還有不病者麼。這僧言中有響。句裏呈機。也要看病人具眼。山云。有。抓著癢處。病減十分。僧云。不病者還看和尚否。倒行此令。要人知不恁麼。山云。老僧看他有分。若以世情測度。不病者合看病者。洞山却道。老僧看他有分。豈是人情問候道理。這僧要徹底相見。更問。和尚看他後如何。這裏要爾十二時中常須奉重。夜眠早起。問候起居。始是知恩孝順底人也。山云。老僧若看。即不見有病。此是平生行履。臨行得力處也。山復問僧。離此殼漏子。向甚麼處。與吾相見。僧無對。山有頌云。學者雖多無一悟。過在尋他舌頭路。欲得忘形泯蹤跡。努力慇懃空裏步。頌畢剃頭聲鍾。坐堂辭眾告寂。眾號慟。山開目辨愚癡齋。更延七日。再辭眾坐逝。大定繼燈錄。皇統間。咸平府大覺寺法慶禪師。嗣佛國白禪師。甞掌書記。初住泗州普照。後遷嵩少。破汴被虜。北方牧牛。講僧識之。次居東京。因侍者讀洞山錄作愚癡齋。者云。古人甚奇。覺云。吾化後汝可喚之。若能迴來。是有道力也。後預知時至。乃作頌云。今年五月初五。四大將離本主。白骨當風揚却。免占檀那地土。衣物盡付侍者。齋僧始聞初夜鐘聲坐逝。侍者曰昔約令喚。遂喚三聲。覺應曰。作麼。者曰。和尚何裸跣而去。覺曰。來時何有。者欲強穿衣。覺曰。休留與後人。者曰。正恁麼時如何。覺曰。也只恁麼。復書一偈云。七十三年如掣電。臨行為君通一線。鐵牛[跳-兆+孛]跳過新羅。撞破虛空七八片。儼然而化。壽七十三。皇統三年五月五日也。洞山識不病底。大覺識不死底。所以二老來去自由。天童拈云。得往得來。得來得往。我看他有分。他看我不然。正恁麼時如何體悉。良久云。宿霧尚深無見頂。春風常在不萌枝。天童拈彰底事之全機。已如上說。頌見古人之剋力。又作麼生。頌云。</p>
<p style="margin-left:1em" class="lg-abnormal"><div class='lg-row'>卸却臭皮袋<span class='note-inline'>(草枯鷹眼疾)</span>　拈轉赤肉團<span class='note-inline'>(雪盡馬蹄輕)</span>　當頭鼻孔正<span class='note-inline'>(也須撥轉始得)</span></div>
<div class='lg-row'>直下髑髏乾<span class='note-inline'>(切忌見鬼)</span>　老醫不見從來癖<span class='note-inline'>(手到病除)</span></div>
<div class='lg-row'>少子相看向近難<span class='note-inline'>(渠無國土何處逢渠)</span>　野水瘦時秋潦退<span class='note-inline'>(龍行舊道)</span></div>
<div class='lg-row'>白雲斷處舊山。寒<span class='note-inline'>(是真難滅)</span>　須勦絕。<span class='note-inline'>(君子一言)</span></div>
<div class='lg-row'>莫顢頇<span class='note-inline'>(點燈喫飯)</span>　轉盡無功伊就位<span class='note-inline'>(葉落歸根)</span></div>
<div class='lg-row'>孤標不與汝同盤<span class='note-inline'>(來時無口)</span></div>
</p><p>師云。石頭和尚道。欲識庵中不死人。豈離而今這皮袋。天童却道卸却這皮袋。洞山天童。皆石頭下子孫。如此相違。如何和會。臨濟亦道赤肉團上有無位真人。天童却教拈却赤肉團。爾且道。無位真人。向甚處安身立命。佛日和尚道。山僧未來時。燕京人鼻不正。山僧特來扳正。萬松道。佛日鼻孔落在燕京人手裏。僧問香嚴。如何是道。嚴曰。枯木裏龍吟。僧曰。某不會。嚴曰。髑髏裏眼睛。後有僧問石霜。如何是枯木裏龍吟。霜云。猶帶喜在。僧曰。如何是髑髏裏眼睛。霜云。猶帶識在。又有僧問曹山。山以偈示之曰。枯木龍吟真見道。髑髏識盡眼初明。喜識盡時消息盡。當人那辨濁中清。僧再問。如何是枯木裏龍吟。曹曰。血脈不斷。僧曰。如何是髑髏裏眼睛。曹曰。乾不盡。祖庭事苑。作乾盡。若據天童頌并序。赤肉團獨露真常。髑髏眼瀝乾漏識。乾盡亦不惡。世諺有云。老醫少卜。言醫老始明。卜少則靈。所以洞山老作不見有病。少子相看向近難者。擬親即疎。擬向即乖。寒松病枝。因病轉奇。維摩瘦而不羸者。因病而為道日損。西京奉聖。深禪師病起頌云。氣絕絕情緒。舉意無意路。眴目尚無力。長年不出戶。芙蓉楷和尚道。只此一頌。自然紹繼老僧。此水瘦潦退雲斷。山寒也。須勦絕。莫顢頇。病要除根。醫須勿藥。轉盡無功。伊就位。孤標不與汝同盤。還知麼。麗水一星金。流沙混不得。</p>
</div>
<div class='div-other'><a id='mulu106' />
<p class='h1'>第九十五則臨濟一畫</p><p>示眾云。佛來也打。魔來也打。有理三十。無理三十。為復是錯。認怨讐。為復是不分良善。試道。看。</p>
<p style="margin-left:1em">舉。臨濟問院主。甚處來<span class='note-inline'>(掌云這裏來)</span>主云。州中糶黃米來<span class='note-inline'>(却實頭)</span>濟云。糶得盡麼<span class='note-inline'>(入草求人)</span>主云。糶得盡<span class='note-inline'>(兩搭不迴頭)</span>濟以拄杖一畫云。還糶得這箇麼<span class='note-inline'>(有甚死急)</span>主便喝<span class='note-inline'>(蝦蟇叫)</span>濟便打<span class='note-inline'>(伏手骨桗)</span>次典座至。舉前話<span class='note-inline'>(少賣弄)</span>座云。院主不會和尚意<span class='note-inline'>(口是禍門)</span>濟云。爾又作麼生<span class='note-inline'>(上身上來也)</span>座便禮拜<span class='note-inline'>(轉見不堪)</span>濟亦打<span class='note-inline'>(趁手快)</span>。</p>
<p>師云。本錄無典座。又問供養主。甚麼處去來。主云。州中糶黃米去來。濟云。糶得盡麼。主云。糶得盡。濟亦以拄杖一畫云。糶得這箇盡麼。主便禮拜。濟云。猶較些子。萬松道。有何不可。院主被棒。賞不避仇讐。供養主蒙恩。誅不擇骨肉。天童據盡令而行。要見全機大用。頌云。</p>
<p style="margin-left:1em" class="lg-abnormal"><div class='lg-row'>臨濟全機格調高<span class='note-inline'>(也好與一頓)</span>　棒頭有眼辨秋毫<span class='note-inline'>(一點難謾)</span></div>
<div class='lg-row'>掃除狐兔家風峻<span class='note-inline'>(師子全威)</span>　變化魚龍電火燒<span class='note-inline'>(大小神通)</span></div>
<div class='lg-row'>活人劍<span class='note-inline'>(猶較些子)</span>　殺人刀<span class='note-inline'>(這漆桶)</span>　倚天照雪利吹毛<span class='note-inline'>(誰敢正覷)</span></div>
<div class='lg-row'>一等令行滋味別<span class='note-inline'>(這醋可曬釅)</span>　十分痛處是誰遭<span class='note-inline'>(打云是爾是爾)</span></div>
</p><p>師云。臨濟有時。奪人不奪境。有時人境兩俱奪。若遇其中人。便全體作用。此臨濟格調最高處也。手上出來。手上打。眼上出來。眼上打。四方八面來。旋風打。离婁黃帝時人。百里見秋毫之末。棒頭有眼。明如日月。半點也不容。不唯掃除狐兔。亦能變化魚龍。魚躍禹門三級。雷電燒尾成龍。棒喝迅機神用如是。七事隨身。有殺人刀活人劍。浮山圓鑒遠錄公。出十六題。令投子青禪師頌。亦有殺人刀活人劍。雪竇頌巴陵吹毛劍。要平不平。大巧若拙。或指或掌。倚天照雪。宋玉大言賦。方地為輿。圓天為蓋。彎弓射榑桑。長劍倚天外。僧問臨濟。如何是吹毛劍。濟云。禍事禍事。不見道。德山釅醋。曾喫知酸。臨際用出黃蘗。傳來亦不弱。竹庵云。劈面三拳。攔腮七掌。盡大地人。不識痛痒。只有一箇認痛。猶受醫在。不見臨濟道。如蒿枝拂。相似。</p>
</div>
<div class='div-other'><a id='mulu107' />
<p class='h1'>第九十六則九峯不肯</p><p>示眾云。雲居不憑戒珠舍利。九峯不愛坐脫立亡。牛頭不要百鳥㗸花。黃蘗不羨浮柸渡水。且道。別有何長處。</p>
<p style="margin-left:1em">舉。九峯在石霜作侍者。霜遷化後。眾欲請堂中首座接續住持<span class='note-inline'>(便好學能無伎倆不應如秀拂塵埃)</span>峯不肯乃云。待某甲問過。若會先師意。如先師侍奉<span class='note-inline'>(路見不平)</span>遂問。先師道。休去歇去<span class='note-inline'>(費力作麼)</span>一念萬年去<span class='note-inline'>(忘前失後漢)</span>寒灰枯木去<span class='note-inline'>(有甚氣息)</span>一條白練去<span class='note-inline'>(切忌點污)</span>且道。明甚麼邊事<span class='note-inline'>(只要無事)</span>座云。明一色邊事。<span class='note-inline'>(兩般了也)</span>峯云。恁麼則未會先師意在<span class='note-inline'>(一朝權在手)</span>。座云。爾不肯我。那裝香來<span class='note-inline'>(果然不會)</span>座乃焚香云。我若不會先師意。香煙起處脫去不得<span class='note-inline'>(氣急殺人)</span>言訖便坐脫<span class='note-inline'>(這裏甚麼所在恁麼去)</span>峯乃撫其背云。坐脫立亡則不無<span class='note-inline'>(出身猶可易)</span>先師意未夢見在<span class='note-inline'>(脫體道應難)</span>。</p>
<p>師云。筠州九峯道虔禪師。親傳石霜之道。得殺活杖子。具衲僧巴鼻。首座擔板。只得一橛。當時見道恁麼則未會先師意在。只道吾不如汝。便教九峯無地容身傾心歸伏。不見道。爭之不足。讓則有餘。今時參學人只道。古人坐脫立亡。今人臨行手忙脚亂。又見毆陽文忠公見嵩山老僧。道今人念念在亂。臨終安得定。這迴一向尋速生速滅。覺範頌云。死時應盡便應盡。坐脫立亡誇小兒。酪出乳中無別法。死時何苦欲先知。二朝士問寶峯照和尚。古人臨終去住自在。何道致之。峯云。先僧將來。自縊死去。臨終眾僧。求峯遺訓。峯作惡語數句而終。石霜首座。若到這箇地面。免被九峯逼死。佛果示杲上人法語云。嗟。見一流拍盲野狐種族。自不曾夢見祖師。却妄傳。達磨以胎息傳人。謂之傳法救迷情。以至引從上最年高宗師。如安國師趙州之類。皆行此氣。及誇初祖隻履。普化空棺。皆謂此術有驗。遂致渾身脫去。謂之形神俱妙。而人厚愛此身。怕臘月三十日慞惶。競傳歸真之法。除夜望影。喚主人公。以卜日月聽樓鼓。驗玉池。覘眼光以為脫生死法。真誑諕閭閻。揑偽造窠。貽高人嗤鄙。復有一等。假託初祖胎息說。趙州十二時別歌。龐居士轉河車頌。遞互指授。密傳行持。以圖長年及全身脫去。或希三五百歲。殊不知。此真是妄想愛見。萬松道。今時下視諸方者。多以臨行要人看。好癭上塗烟[火*旨]。有甚可喜。石霜一生置枯木堂。安枯木眾。往往常坐不臥。坐脫立亡者極多。獨九峯不肯首座。今時好坐脫立亡底。何不參取九峯不肯處。且道。九峯具甚麼作用。問取天童。頌云。</p>
<p style="margin-left:1em" class="lg-abnormal"><div class='lg-row'>石霜一宗<span class='note-inline'>(蜂攢蟻聚)</span>　親傳九峯<span class='note-inline'>(氷消瓦解)</span>　香煙脫去<span class='note-inline'>(生死自在即不無)</span></div>
<div class='lg-row'>正脈難通<span class='note-inline'>(先師意未夢見在)</span>　月巢鶴作千年夢<span class='note-inline'>(樹倒不飛)</span></div>
<div class='lg-row'>雪屋人迷一色功<span class='note-inline'>(日出後一場懡㦬)</span>　坐斷十方猶點額<span class='note-inline'>(切忌生根)</span></div>
<div class='lg-row'>密移一步看飛龍<span class='note-inline'>(別般造化)</span></div>
</p><p>師云。天童仁義。先于貧處斷。世情偏向有錢家。萬松道。門庭施設。不如九峯。入理深談。猶較座元百步。勝默和尚作。祖庭詠史詩。元座徒亡一炷煙。九峯不是抑高賢。若將一色為承紹。辜負先師不借緣。石霜示眾有云。未甞忘照。猶為外紹為臣種。亦曰借。若誕生。絲毫不隔。如王子生下。則能紹大位。謂之內紹。名王種。名句不借也。借則一色邊事耳。不得已。應機利生為挾帶。點額飛龍。亦禹門化魚之事。亦周易乾卦。九五飛龍在天。得位之象。豈比月巢鶴夢。雪屋人迷者哉。還識石霜傳九峯處麼。摘破香囊薰大國。撥開天竅吼真風。</p>
</div>
<div class='div-other'><a id='mulu108' />
<p class='h1'>第九十七則光帝檏頭</p><p>示眾云。達磨朝梁武。本為傳心。鹽官識大中。不妨具眼。天下太平國王長壽。不犯天威。日月停景。四時和適有光風化。人王法王相見。合談何事。</p>
<p style="margin-left:1em">舉。同光帝謂興化曰。寡人收得中原一寶。<span class='note-inline'>(少賣弄)</span>只是無人酬價<span class='note-inline'>(傾國莫換)</span>化云。借陛下寶看<span class='note-inline'>(因便接勢)</span>帝以兩手引幞頭脚<span class='note-inline'>(幸遇其人)</span>化云。君王之寶誰敢酬價<span class='note-inline'>(一併交足別無少缺)</span>。</p>
<p>師云。魏府興化存獎禪師。初依臨濟。濟圓寂為三聖首座。後見大覺。開堂拈香曰。此一炷香。本分為三聖師兄。三聖于我太孤。本分為大覺師兄。大覺于我太賒。不如供養臨濟先師。僧問。四方八面來時如何。化云。打中間底。僧作禮。化云。大眾興化。昨日赴箇村齋。半路逢卒風暴雨。却于神廟裏避得過。後唐莊宗幸河北。僧問。王程有限時如何。化云。日馳五百駕。迴至魏府行宮。詔化至。賜座茶畢。遂問。朕收下中原。獲得一寶。未曾有人酬價。化云。略借陛下寶。看。帝以兩手引幞頭脚。化云。君王之寶誰敢酬價。帝大悅賜紫衣師號。化皆不受。又賜御馬一疋。萬松道。第一要識取君王。更要知處中原。然後問爾寶下落。玄覺徵云。且道。興化肯同光。不肯同光。若肯興化眼在甚麼處。若不肯同光過在甚麼處。萬松道。空生不解金剛旨。問得疑心滿世間。雪竇云。至尊所得。只可旁觀。若非興化作家。往往高價酬却。萬松道。恰似不齋來。翠巖芝云。興化當時下著。可謂酩酊。如今作麼生斷。萬松道。喫棒了判案。雲峯悅云。真不掩偽。曲不藏直。有眼底辨取。萬松道。問著箇瞎漢。黃龍心云。興化一期見機而作。爭奈埋沒伊一朝天子。當時若但向道蚌蛤之珠收得也無用處。教伊向後別有生涯。免見遞相鈍躓。而今若有人問。又作麼生酬價。萬松道。七九六十三收。這一隊老漢沒箇敢著價者。唯有天童相物作價兩無虧欠。頌云。</p>

<div class="lg regular" style="margin-left:1em"><div class='lg-row'>君王底意語知音<span class='note-inline'>(一發善言)</span>　天下傾誠葵藿心<span class='note-inline'>(千里福應)</span></div>
<div class='lg-row'>掇出中原無價寶<span class='note-inline'>(兩手分付)</span>　不同趙璧與燕金<span class='note-inline'>(別是一家珍)</span></div>
<div class='lg-row'>中原之寶呈興化<span class='note-inline'>(分付著頭)</span>　一段光明難定價<span class='note-inline'>(自買自賣)</span></div>
<div class='lg-row'>帝業堪為萬世師<span class='note-inline'>(裂破古今)</span>　金輪景耀四天下<span class='note-inline'>(猶有化在)</span></div>
</div><p>師云。同光年號也。如大中天子即宣宗也。後唐莊宗。在位三年。癸未改同光元年。喚作中原一寶。已是強名。畢竟喚作甚麼。大小天童只道得箇君王底意語知音。看他莊宗行兵。則從真定服中山。取漁陽兼魏愽。策馬渡河。而梁氏失國。偏師西指。而劍閣不守。所以自稱收得中原一寶。只是無人酬價。此以衲僧分上未遇知音。不逢別者。終不開拳。興化傾誠。不敢辜負天府大寶。葵藿向日而傾。衛其足也。所以刖足鮑莊子不如葵也。掇出中原無價寶。此頌引幞頭脚。輪王髻中珠不可輕分付。古今天子對辯。未有如莊宗善用時機。佛事人情一時周足。有官人謁歸宗。宗拈起兩帽子脚。示之云。還會麼。官曰。不會。宗曰。老僧病頭風。莫怪不卸帽子。官人無語。萬松道。韓信功高誰與同。轉身拆却連雲棧。趙國有和氏之璧。燕昭王築臺。置千金於上。延天下之士。故名黃金臺。又頌云。中原之寶。一段光明。輝天鑒地。南泉道。不作貴不作賤。爾作麼生買。所以難定價也。金輪王王四天下。銀輪三天下。銅二。鐵一。准上可知。金輪雖有七寶。只能景耀四天下。不如中原一寶盡十方法界。皆是一段光明。尀耐興化。容易便道。略借陛下寶看。同光是一朝天子。作大檀越。布施與他。可謂作家君王天然有在。萬松常笑。三角示眾云。大凡說法須是應時及節。及至住庵時。值賊執刀問。和尚有珍寶否。角云。僧家之寶非君所宜。賊云。是甚麼寶。角便喝。賊不領以刃加之。法雨頌云。結茅絕頂居三角。家寶不能深蘊却。草次開囊欺鑒人。卞和刖足胡為錯。錯遇桀紂兮施禮樂。不似興化莊宗不傷和氣。僧問法雲圓通秀鐵壁。知師久蘊囊中寶。今日當筵略借看。壁云。君子愛財。取之有道。勿謂法雲拈不出。須知興化敢商量。</p>
</div>
<div class='div-other'><a id='mulu109' />
<p class='h1'>第九十八則洞山常切</p><p>示眾云。九峯截舌。追和石霜。曹山斫頭不辜洞嶺。古人三寸得恁麼密。且為人手段在甚麼處。</p>
<p style="margin-left:1em">舉。僧問洞山。三身中。那身不墮諸數<span class='note-inline'>(前三三後三三)</span>山云。吾常于此切<span class='note-inline'>(氣急殺人)</span>。</p>
<p>師云。本錄中問。三身中那一身說法。山云。吾常于此切。疎山仁禪師始問洞山。未有之言。請師示誨。山曰。不諾。無人肯。疎曰。還可切也無。山曰。闍梨即今還切得否。疎曰。切不得則無諱處。山肯之。僧後問曹山。先師道。吾常於此切。意旨如何。山云。要頭斫取去。僧又問雪峯。峯以拄杖劈口打曰。我也曾到洞山來。承天宗云。一轉語海晏河清。一轉語風高月冷。一轉語騎賊馬趁賊。試請辨看。忽有箇衲僧出來。道總不恁麼。也許伊具一隻眼。元來藥山下。子孫旁提護諱。好本多同。不見。僧問石霜。如何是祖師西來意。霜乃咬齒示之。僧不薦。霜遷化後問九峯。先師咬齒意旨如何。峯云。我寧可截舌。不犯國諱。僧又問雲蓋。蓋云。我與先師。有甚冤讐。保寧勇和尚頌云。此切堪傷向外求。至親何故似冤讐。始終滿面無慚色。更被曹山乞爾頭。好即甚好。太犯風煙。爾看。天童幾般綿密。頌云。</p>
<p style="margin-left:1em">不入世<span class='note-inline'>(物外橫身)</span>未循緣<span class='note-inline'>(刮篤成家)</span>劫壺空處有家傳<span class='note-inline'>(猫兒屋頭尿)</span>白蘋風細秋江暮<span class='note-inline'>(清虗冷淡)</span>古岸舡歸一帶煙<span class='note-inline'>(目斷天涯)</span>。</p>
<p>師云。不入世未循緣。腦後見腮。莫與往來。劫壺空處有家傳。洞山恁麼唱。曹山恁麼和。雪峯恁麼斷送。三臺須是大家催。蓋黃河從源頭濁了也。周起風土記。萍蘋芹菜之名。大者蘋。小者萍。白蘋者。柳惲詩。汀湖採白蘋。日暮江南春。洞裏有歸客。瀟湘逢故人。後人名其處。為白蘋汀。風細秋江暮者。宋玉風賦。夫風生于青蘋之末。浸淫溪谷。緣于太山之阿。舞于松柏之下。謂之白蘋者。苗菁而花白也。敢問。古岸舡歸向甚麼處去。誰知。遠煙浪別有好思量。</p>
</div>
<div class='div-other'><a id='mulu110' />
<p class='h1'>第九十九則雲門鉢桶</p><p><span class='corr'>示</span>眾云。棊有別智。酒有別腸。狡兔三穴。猾胥萬倖。更有箇誵頭底。且道。是誰。</p>
<p style="margin-left:1em">舉。僧問雲門。如何是塵塵三昧<span class='note-inline'>(有願不撒沙)</span>門云。鉢裏飯桶裏水<span class='note-inline'>(撞頭磕額攔腮樸面)</span>。</p>
<p>師云。華嚴。一塵入正受。諸塵三昧起。又云。塵塵爾法法爾。這僧問處。直要雲門當面拈出。雲門道。鉢裏飯桶裏水。且道。拈出不拈出。有底便認。和聲送事。就句呈機。有底道。鉢裏飯粒粒皆圓。桶裏水點點皆濕。更有一般。著甚死急。道。鉢裏有飯。桶裏有水。佛果道。漱口三年。正為汝輩。雪竇道。多口阿師難下嘴。元來小膽爾看。天童擘破面皮。頌云。</p>
<p style="margin-left:1em">鉢裏飯桶裏水<span class='note-inline'>(椀盛杓戽)</span>開口見膽求知已<span class='note-inline'>(只為分明極翻令得所遲)</span>擬思便落二三機<span class='note-inline'>(天童第四)</span>對面忽成千萬里<span class='note-inline'>(是必早廻程)</span>韶陽師較些子<span class='note-inline'>(未敢相保)</span>斷金之義兮誰與相同<span class='note-inline'>(心不負人)</span>匪石之心兮獨能如此<span class='note-inline'>(面無慚色)</span>。</p>
<p>師云。僧問忠國師。如何是佛法大意。師云。文殊堂裏萬菩薩。僧云。學人不會。師云。大悲千手眼。佛鑑頌。時年蔬菜賤。滿地蘿葡頭。一文買一箇。得者飽齁齁。這裏便見天童與雲門出一隻手。提折脚鐺子也。周易繫辭。君子之道。或出或處。或默或語。二人同心。其利斷金。同心之言。其臭如蘭。注云。金堅剛之物。而能斷之。言利之甚也。毛詩邶柏舟云。我心匪石。不可轉也。我心匪席。不可卷也。注石雖堅尚可轉。席雖平尚可卷。言已心志堅平過于石席。且道。忠國師。佛鑑。雲門。天童。恁麼氣急作甚。赤心片片知人少。覿面堆堆覩者稀。</p>
</div>
<div class='div-other'><a id='mulu111' />
<p class='h1'>第百則瑯琊山河</p><p>示眾云。一言可以興邦。一言可以喪邦。此藥亦能殺人。此藥亦能活人。仁者見之謂之仁。智者見之謂之智。且道。利害在甚麼處。</p>
<p style="margin-left:1em">舉。僧問瑯琊覺和尚。清淨本然。云何忽生山河大地<span class='note-inline'>(迷時三界有)</span>覺云清淨本然云何忽生山河大地<span class='note-inline'>(悟後十方空)</span>。</p>
<p>師云。汾陽無德昭禪師。北地苦寒。因罷夜參。梵僧乘雲而至勸。不可失時。此眾雖不多。六人大器。道廕人天。陽明日上堂云。胡僧金錫光。為法到汾陽。六人成大器。勸請為敷揚。時大愚芝。慈明圓。瑯琊覺。法華舉。天勝泰。石霜永等。皆在席下。滁州瑯琊山。開化廣照禪師。諱慧覺。西洛人。父為衡陽太守。捐館。扶襯歸洛。過澧州。登藥山古剎瞻禮。觀其游處。宛若舊居。緣此出家。得法于汾陽。應緣滁水。與雪竇明覺。同時唱道。天下指為二甘露門。逮今淮南遺化如昔。湖南祇林和尚。纔見僧來便云。魔來魔來。以木劍揮之。潛入方丈。如是十二年。後置劍無言。有僧問。十二年前為甚麼降魔。林云。賊不打貧兒家。僧云。十二年後為甚麼不降魔。林云。賊不打貧兒家。此名一劍下分身之意。首楞嚴第四。富樓那問。若復世間一切根塵。陰處界等。皆如來藏。清淨本然。云何忽生山河大地諸有為相。次第遷流。終而復始。說者云。若解則已知。覺體本妙。無明本空。山河大地。如空花相。若惑則能所妄分。強覺俄起。三細為世。四輪成界。瑯琊云。我則不然。清淨本然。云何忽生山河大地。此喚騎賊馬赶賊。奪賊槍殺賊。薦福信云。先行不到。末後太過。萬松道。徐六檐板。各見一邊。要除見滲漏。須見天童始得。頌云。</p>

<div class="lg regular" style="margin-left:1em"><div class='lg-row'>見有不有<span class='note-inline'>(一般麵草)</span>　翻手覆手<span class='note-inline'>(由人故造)</span>　瑯琊山裏人<span class='note-inline'>(叉手云慧覺)</span></div>
<div class='lg-row'>不落瞿曇後<span class='note-inline'>(一語傷人千刀攪腹)</span></div>
</div><p>師云。見有不有。其有自朽。見怪不怪。其怪自壞。摩訶衍論。十四祖龍樹祖師造也。乃云一切諸法。一切因緣故應有。一切諸法。一切因緣故不應有。此翻手覆手也。瑯琊上堂云。見聞覺知。俱為生死之因。見聞覺知。俱為解脫之本。譬如師子返擲。南北東西。且無定止。汝等諸人若也不會。且莫辜負釋迦老子。吽。此所以不落瞿曇後也。瞿曇梵語。具云喬答摩。此云地勝。謂除天外在地人中。最殊勝故。方今後五百歲。去聖時遙。人多懈怠。如何得不落後去。裂破古今。</p>
</div>
<p class='juan'>萬松老人評唱天童覺和尚頌古從容庵錄卷六<span class='note-inline'>(終)</span></p>
</div><!-- end of div[@id='body'] -->
</body></html>