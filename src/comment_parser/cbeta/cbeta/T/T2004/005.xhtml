<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>萬松老人評唱天童覺和尚頌古從容庵錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu76' />萬松老人評唱天童覺和尚頌古從容庵錄五</p><p class="byline">侍者離知錄</p><p class="byline">後學性一校</p><p class="byline">生生道人梓</p>
<div class='div-other'><a id='mulu77' />
<p class='h1'>第六十七則嚴經智慧</p><p>示眾云。一塵含萬象。一念具三千。何況頂天立地丈夫兒。道頭知尾。靈利漢。莫自辜負已靈埋沒家寶麼。</p>
<p style="margin-left:1em">舉。華嚴經云。我今普見一切眾生。具有如來智慧德相<span class='note-inline'>(熊翻斤斗驢舞柘枝)</span>但以妄想執著。而不證得<span class='note-inline'>(妄想執著亦不惡)</span>。</p>
<p>師云。華嚴大疏首尾。清涼大師。科此段經。名開因性。普賢行願疏。名開物性源。如何開耶。出現品云。佛子無一眾生而不具有如來智慧。但以妄想顛倒執著。而不證得<span class='note-inline'>(注云凡夫妄想權小執著顛倒通上二種)</span>若離妄想。一切智自然智無礙智。則得現前。便舉一塵包含大千經卷之喻。前頌萬象之中獨露身。離念見佛破塵出經。正是此科經也。又云。爾時如來以無障礙清淨智眼。普觀法界一切眾生。而作是言。奇哉奇哉。此諸眾生。云何具有如來智慧。愚痴迷惑。不知不見。我當教以正道。令其永離妄想執著。自於身中得見如來廣大智慧。與佛無異。清涼大疏云。眾生包性德而為體。攬智海以為源。但相變體殊。情生智隔。今令知心合體。達本忘情。故談斯經而為顯示。釋曰。此則兼明眾生迷真之由也。譬如福德智慧具足相貌之人。忽然夢見貧病苦身。即相變也。不見本身。即體殊也。執認云是我身。即情生也。不信自身福德端正。即智隔也。僧問報慈。情生智隔。相變體殊。情未生時如何。慈云。隔。諸方罔知出處。多以相為想。就便辨之。學者應知。仰山勘香嚴。如來禪許師兄會。祖師禪未夢見在。且道。如來禪相去多少。試將華嚴經文。參我天童頌意。頌云。</p>
<p style="margin-left:1em" class="lg-abnormal"><div class='lg-row'>天蓋地載<span class='note-inline'>(通上徹下)</span>　成團作塊<span class='note-inline'>(刀斧斫不開)</span>　周法界而無邊<span class='note-inline'>(十方無壁落)</span></div>
<div class='lg-row'>析隣虛而無內<span class='note-inline'>(佛眼覷不見)</span>　及盡玄微<span class='note-inline'>(好事不如無)</span></div>
<div class='lg-row'>誰分向背<span class='note-inline'>(無廻避處)</span>　佛祖來償口業債<span class='note-inline'>(言多傷行)</span>　問取南泉王老師<span class='note-inline'>(忌却杉山)</span></div>
<div class='lg-row'>人人只喫一莖菜<span class='note-inline'>(更無餘事可營為)</span></div>
</p><p>師云。巖頭道。直須向自己胸襟流出。將來與我蓋大蓋地。今言天蓋地載。何其顛倒也。蓋就人情而言之。人情皆謂天地生人。謂之三才。佛教反以人生天地。所以三界唯心萬法唯識。這裏打做一團。鍊做一塊。周法界無邊表。楞嚴經。佛告阿難。汝觀地性。麁為大地。細為微塵。至隣虛塵。析彼極微色邊際相。七分所成。更析隣虛。即實空性。萬松常舉。信心銘。極小同大。忘絕境界。極大同小。不見邊表。或有人<span class='corr'>問</span>世間何物最大。當曰真空。何以故極大同小。不見邊表故。或有人問世間何物最小。當曰真空。何以故極小同大。忘絕境界故。嗚呼三祖何人哉。出一則語。天下衲僧跳不出。僧問趙州。如何是玄中玄。州云。汝玄來多少時也。僧云。玄之久矣。州云。若不是老僧幾乎玄殺。洞山玄中銘。向道莫去。歸來背父。既周法界。打成一塊。豈勞塵外別有玄微。豈有前後向背。佛不出世。也不曾減。佛出世指示演說。也不曾添。譽海之寬。誇日之明。不足可言。並為增語。南泉杉山。普請擇蕨菜次。南泉拈起一莖曰。這箇大好供養杉山云。非但這箇。百味珍羞。他亦不顧。南泉云。雖然如是。箇箇須甞過始得。大陽明安。上堂云。莫行心處路。莫坐無處功。有無二俱離。廓然天地空。所以南泉道。大家喫一莖菜。更覓一莖入地獄如箭射。萬松道。今日人七。</p>
</div>
<div class='div-other'><a id='mulu78' />
<p class='h1'>第六十八則夾山揮劍</p><p>示眾云。寰中天子勅。閫外將軍令。有時門頭得力。有時室內稱尊。且道。是甚麼人。</p>
<p style="margin-left:1em">舉。僧問夾山。撥塵見佛時如何<span class='note-inline'>(何必)</span>。山云。直須揮劍<span class='note-inline'>(果然)</span>。若不揮劍漁父棲巢<span class='note-inline'>(坐則非佛)</span>。僧舉。問石霜。撥塵見佛時如何<span class='note-inline'>(見即不撥撥即不見)</span>霜云渠無國土。何處逢渠<span class='note-inline'>(不坐即佛)</span>僧迴舉似夾山<span class='note-inline'>(往來不易)</span>山上堂云。門庭施設不如老僧。入理深談猶較石霜百步<span class='note-inline'>(各得一橛)</span>。</p>
<p>師云。潭州石霜慶諸禪師。初在溈山充米頭。方篩米次。溈曰。施主物不可拋棄。霜曰。不拋棄。溈於地拾一粒示之曰。爾道不拋棄。這箇甚處得來。師無對。溈曰。莫欺這一粒。百千粒從這一粒生。霜曰。然則這一粒。自何處生。溈大笑歸方丈。晚上堂曰。大眾米裏有蟲。後參道吾。問觸目菩提。吾喚沙彌添淨瓶水。悟如前舉。霜在道吾。兩夏而受印。會昌之厄。混跡潭州瀏陽陶家坊。朝游夕處。大中初有僧。自洞山至舉。洞山初秋夏末。兄弟或東或西。直須向萬里無寸草處去。良久曰。只如萬里無寸草處。又作麼生去。霜曰。出門便是草。僧復舉似洞山。山曰。此是一千五百人善知識語。且大唐國裏能有幾人。囊錐始露住石霜道場。果符悟本之記。二十年海眾千餘。往往長坐不臥。屹若株杌。枯木堂名自茲立焉。僧問撥塵見佛。所問是一。夾山道。若不揮劍漁父棲巢。石霜道。渠無國土何處逢渠。萬松道。入理深談不如石霜。門庭施設猶較夾山百步。莫有兩彩一賽底麼。天童道甚。頌云。</p>

<div class="lg regular" style="margin-left:1em"><div class='lg-row'>拂牛劍氣洗兵威<span class='note-inline'>(太平本是將軍致)</span>　定亂歸功更是誰<span class='note-inline'>(不許將軍見太平)</span></div>
<div class='lg-row'>一旦氛埃清四海<span class='note-inline'>(但盡凡情)</span>　垂衣皇化自無為<span class='note-inline'>(別無聖解)</span></div>
</div><p>師云。臨濟宗風。金剛王寶劍。殺佛殺祖。夾山截斷老葛藤。打破狐窠窟。晉書。雷煥善天文。張華因望斗牛間。常有異氣。邀煥。夜登樓仰視。煥曰。僕察之久矣。寶劍之精上於天。在豫章酆城縣界。華乃薦雷。為鄷城令。修獄掘基。得石匣。有雙劍。光甚艶發。送一與華。留一自佩。華被誅失劍。煥卒子為州從事。佩父劍至延平津。劍躍墮水。使人投之。見兩龍有文章。投者懼迴。說苑。武王伐紂遇雨。散宜生曰。此非妖歟。王曰。非也。天洗兵也。此頌若不揮劍漁父棲巢。易曰。黃帝堯舜垂衣裳。而治天下。無為之化不令而行。此頌無巢可棲。渠無國土。無劍可揮。何處逢渠也。同安察禪師道。妙體本來無處所。通身那更有蹤由。萬松道。許爾親見石霜。猶較夾山百步。要見夾山麼。劍為不平離寶匣。藥因投病出金瓶。</p>
</div>
<div class='div-other'><a id='mulu79' />
<p class='h1'>第六十九則南泉白牯</p><p>示眾云。成佛作祖。嫌帶污名。戴角披毛。推居上位。所以真光不耀。大智若愚。更有箇便宜聾。佯不<span class='corr'>采</span>底。知是阿誰。</p>
<p style="margin-left:1em">舉。南泉示眾云。三世諸佛不知有<span class='note-inline'>(只為知有)</span>狸奴白牯却知有<span class='note-inline'>(只為不知有)</span>。</p>
<p>師云。飛山法師戒珠。作別傳心法議。毀斥南泉曰。若願輩。不嗜學不知本。不足以語如來教。無盡燈附集依通。率易辯敘南泉初習律。次聽華嚴楞伽。入中百門觀。聞馬祖傳言外道。屢扣其旨頓獲忘筌。一日行粥。馬祖問。桶裏是甚麼。泉曰。這老漢合取口。作恁麼語話。泉臨機不讓馬祖。如此後來。却向趙州手裏償債。泉問座主。涅盤經以何為極則。主曰。以如如為極則。泉云。喚作如如早是變也。今時沙門須向異類中行始得。趙州於僧堂前問。異則不問。如何是類。泉乃兩手托地。州以脚一踏。泉便倒地。州走入延壽寮。叫云悔悔。泉令侍者問州。悔箇甚麼。州云。悔不更與兩踏。泉上堂云。王老師自小。養一頭水牯牛。擬向溪東牧。不免食他國家水草。溪西牧亦不免食他國家水草。如今不免隨分納些子。總不見得。泉一日見浴主燒浴云。齋後請水牯牛浴。浴主去請。泉云。將得繩索來麼。州以手拽泉鼻。泉云。是即是太麁生。州問。知有底人向甚麼處去。泉云。向山前檀越家。作一頭水牯牛去。州云。謝師指示。泉云。昨夜三更月到窓。泉將順世。首座問。和尚百年後向何處去。泉云。山下作一頭水牯牛去。座云。某甲隨和尚去得否。泉云。汝若隨我。須㘅取一莖草來。此異類話。南泉首唱。溈山和之。道吾雲巖傳授。今為曹山三墮。道吾到南泉。泉問。闍梨名甚麼。吾云。宗智。泉云。智不到處作麼生宗。吾云。切忌道著。泉云。灼然道著即頭角生。三日後與雲巖。在後架把針次。泉過乃問。前日道智不到處切忌道著。道著即頭角生。合作麼生行履。吾便抽身入僧堂。泉便去。巖問吾。師弟適來為甚。不祗對和尚。吾云。爾得恁麼靈利。巖不薦。却去問泉云。適來公案。智頭陀作。麼不祗對和尚。泉云。他却是異類中行。巖云。如何是異類中行。泉云。不見道。智不到處切忌道著。道著即頭角生。直須向異類中行。巖亦不會。吾知巖不薦乃云。此人緣不在此。便同迴藥山。巖遂舉前話。山云。子作麼生。會他這箇時節。便迴來。巖無對。山乃大笑。巖便問。如何是異類中行。山云。吾今日困。別時來。巖云。某甲特為此事歸來。山云。且去。巖便出。吾在方丈外。聞巖不薦。不覺咬得指頭血出。却下來問。師兄問和尚那因緣。作麼生。巖云。和尚不為某甲說。吾便低頭。二人侍立。山問智不到處切忌道著道著即頭角生。吾便珍重出去。巖遂問山。智師弟為甚麼。不祗對和尚。山云。我今日背痛。是他却會。爾去問取。巖遂問。師弟適來為甚麼。不祗對和尚。吾云。我今日頭痛。爾去問取和尚。后雲巖遷化。遣人馳辭書至。吾覽後曰。雲巖不知有。悔當時不向伊道。然雖如是。要且不違藥山之子。玄覺云。古人恁麼道。還知有也未。雲巖當時不會。甚麼處是不會處。翠巖芝云。道吾道。雲巖不知有。悔當時不向伊道。只如恁麼道。道吾還知有也無。萬松道。雲巖為洞山之師。一派之源。再四再三。不知有此事。萬松具錄。也要與後人傍。參助一半力。豈唯雲巖不知有。翠巖芝道。道吾還知有也無。萬松道。非但道吾。翠巖還知有也未。不見。僧問長沙。為甚三世諸佛不知有。沙云。未入鹿苑時。猶較些子。僧云。狸奴白牯。為甚麼却知有。沙云。汝爭怪得伊。萬松到此只可傍觀。大小天童讚歎有分。頌云。</p>
<p style="margin-left:1em" class="lg-abnormal"><div class='lg-row'>跛跛挈挈<span class='note-inline'>(不近休忙)</span>　㲯㲯毿毿<span class='note-inline'>(人不喜覷)</span>　百不可取。一無所堪<span class='note-inline'>(開門又軟種火又濕)</span></div>
<div class='lg-row'>默默自知田地穩<span class='note-inline'>(靴裏動指頭)</span>　騰騰誰謂肚皮憨<span class='note-inline'>(呆裏撒奸)</span></div>
<div class='lg-row'>普周法界渾成飯<span class='note-inline'>(吐不出咽不下)</span></div>
<div class='lg-row'>鼻孔纍垂信飽參<span class='note-inline'>(拋半撒半)</span></div>
</p><p>師云。跛挈痿羸不唧嬼貌。藥山看經次。柏巖曰。和尚休猱人得也。山卷却經曰。日色早晚。曰。日正當午。山曰。猶有這箇文彩在。曰。某甲無亦無。山曰。汝大曬聰明。曰。某甲只如此。和尚尊意如何。山云。我跛跛挈挈。百醜千拙。且恁麼過。灌溪閑和<span class='corr'>尚</span>頌云。抖擻多年穿破衲。㲯毿一半逐雲飛。拈來搭向肩頭上。也勝時人著錦衣。百不可取。一無所堪。眾中如百拙。一世作閑人。默默自知田地穩。騰騰誰謂肚皮憨。梵志翻著襪。人皆謂是錯。寧可刺爾眼。不可隱我脚。王梵志奇人。此語大播人間。可謂皮燈毬兒內明外暗。末後句頌。飽參到爛骨董地面。眉毛眼睫上都是飯顆。一朝撐破疥肚皮。五臟心肝都吐出。</p>
</div>
<div class='div-other'><a id='mulu80' />
<p class='h1'>第七十則進山問性</p><p>示眾云。聞香象渡河底。已隨流去。知生不生性底。為生之所留。更論定前定後作笋作篾。劍去久矣。爾方刻舟。蹋轉機輪。作麼生別行一路。試請舉看。</p>
<p style="margin-left:1em">舉。進山主問脩山主云。明知生不生性。為甚麼。為生之所留<span class='note-inline'>(照故捩鼻木)</span>脩云。筍畢竟成竹去。如今作篾使還得麼<span class='note-inline'>(鼻孔在他人手裏)</span>進云。汝向後自悟去在<span class='note-inline'>(大小厭良為賤)</span>脩云。某甲只如此。上座意旨如何<span class='note-inline'>(刺頭向人懷裏)</span>進云。這箇是監院房。那箇是典座房<span class='note-inline'>(打得毬子別處去)</span>脩便禮拜<span class='note-inline'>(且作好心相待)</span>。</p>
<p>師云。襄州清溪山主洪進禪師。為地藏琛和尚第一座。時有二僧俱禮地藏。藏曰。俱錯。二僧並無語。下請益脩山主。主曰。汝自巍巍堂堂却禮拜他人。豈不是錯。進聞之不肯曰。汝自迷暗焉可為人。脩憤然上堂頭請益。藏指廊下曰。典座入庫下去也。脩乃省過。進一日問脩曰。明知生不生性。為甚麼。為生之所留。菴提遮女。婆羅門種。舍衛城西二十餘里長提村婆私膩長者女也。因家作大會。命佛及僧。提遮故得振其嘉聲焉。文殊大士問頗有明知生不生相<span class='note-inline'>(前作性)</span>為生所留者否。女曰。有之。雖自明見。其力未充。而為生所留者是也。脩山主答筍畢竟成竹去。而今作篾使得麼。篾竹皮束物竹索也。筍嫰無力。蒼竹有力。筍力未充。不堪作蔑。覺範觀音贊。憫我心明力不迨。時時種子發現行。如人因酒而發狂。戒飲輒復逢嘉醞。此亦言其力未充也。慚愧古人熟爛教乘。出辭吐氣。與脩多羅合。進山主要拈轉話頭。方復不許道。汝向後自悟去在。脩曰。某甲見處只如此。上座意旨如何。脩公先向四平八滿處坐定。進公遣起必然別有一條活路。遂指道。這箇是監院房。那箇是典座房。且道。明得生不生性。明不得生不生性。且道。為生所留。不為生所留。脩便禮拜。他參活句不參死句。此與典座入庫下去也。更無兩樣。諸方皆言法眼下一味平實。體中玄。請看前話。天童見此話出格奇特。所以盡情徹底頌出。頌云。</p>
<p style="margin-left:1em" class="lg-abnormal"><div class='lg-row'>豁落亡依<span class='note-inline'>(板翻繫驢橛)</span>　高閑不羈<span class='note-inline'>(掣斷黃金鎖)</span>　家邦平怗到人稀<span class='note-inline'>(穩處下脚)</span></div>
<div class='lg-row'>些些力量分階級<span class='note-inline'>(強生節目)</span>　蕩蕩身心絕是非<span class='note-inline'>(見怪不怪)</span></div>
<div class='lg-row'>是非絕<span class='note-inline'>(其怪自壞)</span>　介立大方無軌轍<span class='note-inline'>(太平無忌諱何處不風流)</span></div>
</p><p>師云。此頌進山主這箇是監院房。那箇是典座房。亡依倚時自然廓落。不羈縻處法爾高閑。平怗家邦幾人能到。須是無煩惱可斷。無禪道可參。十二時中除著衣喫飯是閑用心處。據進公問意。亦微有徵古驗今分階級。定力量底鉤線。然其蕩蕩身心。本絕是非也。脩公也不妨會如來禪平實商量本分說話。爭奈百丈道。依經解義三世佛冤。所以微分力量。權立階梯。道筍則嫰無力用。竹則篾引千鈞。言迹之興也。是非所以成。進公為渠剗却。別指生機一路。殊非開戶牖立軌轍欺誣道伴。脩公設拜以謝不敏。還識二公當家鑪鞴麼。入火更須精鍛鍊。上砧方耐重鉆鎚。</p>
</div>
<div class='div-other'><a id='mulu81' />
<p class='h1'>第七十一則翠巖眉毛</p><p>示眾云。含血噴人。自污其口。貪柸一世償人債。賣紙三年欠鬼錢。萬松為諸人請益。還有擔干計處也無。</p>
<p style="margin-left:1em">舉。翠巖夏末示眾云<span class='note-inline'>(猶嫌少在)</span>一夏以來為兄弟說話<span class='note-inline'>(自揚家醜)</span>看。翠巖眉毛在麼<span class='note-inline'>(不害口磣)</span>保福云。作賊人心虛<span class='note-inline'>(也是火裏人)</span>長慶云生也<span class='note-inline'>(雪上加霜)</span>雲門云關<span class='note-inline'>(攔街截巷)</span>。</p>
<p>師云。明州翠巖永明大師。諱令參。湖州人。蒙雪峯記別。大張法席。一日上堂曰。自一夏以來。為兄弟東語西話。看。翠巖眉毛在麼。諸方多道。本欲首身不覺兩重公案。更見保福道作賊人心虛。一向道背底插柴自隱口過。佛果云。人多錯會道。青天白日說無向當話。無事生事。先自說過。免得別人點檢。且喜沒交涉。長慶云生也。萬松道。依舊在眼上。雲門關字。普字號一字禪。三箇皆嗣雪峯。見當家人說無外話。見翠巖示眾奇特。故大家唱和。古人下語。不犯手勢。有座主就華嚴講下。請巖齋。巖云。山僧有箇問頭。若答得即齋。乃拈起胡餅云。還具法身麼。主云。具。巖云。恁麼則喫法身也。主無對。當講法師代云。有甚麼過。巖不肯。雲門代云。特謝和尚降重空筵。覺範謂雲門大師僧中王也。果然天童一串穿來從頭頌出。頌云。</p>
<p style="margin-left:1em" class="lg-abnormal"><div class='lg-row'>作賊心<span class='note-inline'>(贜物已露)</span>　過人膽<span class='note-inline'>(傍若無人)</span>　歷歷縱橫對機感<span class='note-inline'>(白拈巧偷)</span></div>
<div class='lg-row'>保福雲門。也垂鼻欺脣<span class='note-inline'>(探頭太過)</span>　翠巖長慶。也脩眉映眼<span class='note-inline'>(佯打不知)</span></div>
<div class='lg-row'>杜禪和　有何限<span class='note-inline'>(天童杜撰何似萬松)</span>　剛道。意句一齊剗<span class='note-inline'>(欲隱彌露)</span></div>
<div class='lg-row'>埋沒自己。也飲氣吞聲<span class='note-inline'>(養子不及父)</span></div>
<div class='lg-row'>帶累先宗。也面牆擔板<span class='note-inline'>(家門一世衰)</span></div>
</p><p>師云。雪竇道。善竊者鬼神不知。既為保福天童覻破。翠巖不是好手。殊不知。許大雲門長慶。都被翠巖用一莖眉毛。一時穿却鼻孔。若藏頭露影。算甚太手強人。故能歷歷縱橫對機應感。保福云。作賊人心虛。雲門云關。皆衲僧鼻孔長也。千里已聞乾屎殠。三冬猶嗅爛瓜香。翠巖道眉毛在麼。長慶便道生也。乃壁上高僧一呼便噟。瓶中養鵞隨聲。已出底時節。豈識情可卜度也。此所以道脩眉映眼。冷地看人。一點謾他不得。有底道。一夏葛藤上生枝引蔓。而今剪草除根。一齊剗却。殊不知。三十年後。此話大行去在。何必囊藏被蓋。飲氣吞聲。恁麼則面牆擔板。累及先宗也。諸方道。徐六擔板只見一邊。尚書不學牆面。疏面牆無所覩見。君不見。靈山放出白毫相。照見東方萬八千。</p>
</div>
<div class='div-other'><a id='mulu82' />
<p class='h1'>第七十二則中邑獼猴</p><p>示眾云。隔江鬪智。遯甲埋兵。覿面相持真鎗實劍。衲僧所以貴全機大用也。從慢入緊。試吐露看。</p>
<p style="margin-left:1em">舉。仰山問中邑。如何是佛性義<span class='note-inline'>(這箇座主却堪持論)</span>邑云。我與爾說箇譬喻<span class='note-inline'>(宜假不宜真)</span>如室有六窓中。安一獼猴<span class='note-inline'>(還肯寧息麼)</span>外有人喚云狌狌。獼猴即應<span class='note-inline'>(再來不直半文)</span>如是六窓俱喚俱應<span class='note-inline'>(只要檀郎認得聲)</span>仰云。只如獼猴睡時。又作麼生<span class='note-inline'>(莫寐語)</span>邑乃下禪床把住云<span class='note-inline'>(覺來也未)</span>狌狌我與爾相見<span class='note-inline'>(何不早恁麼道)</span>。</p>
<p>師云。朗州<span class='note-inline'>(統要鼎州)</span>中邑洪恩禪師。馬祖八十餘員大善知識之一。仰山之叔祖也。仰山江陵受戒。迴往謝戒。邑見山年幼。以獼猴應六窓。說佛性義。如拍大嬭諕小孩兒。山埋兵掉鬪。忍俊不禁。禮謝畢曰。今蒙和尚譬喻。無不明了。更有一事。只如內獼猴瞌睡。外獼猴欲相見時。如何奇哉。真師子兒便露法窟爪牙。邑不覺自下禪床。執仰山手。作舞云。狌狌與爾相見了也。何不說箇比喻。雲居錫云。中邑當時。不得仰山這一句。何處有中邑也。先師與勝默師伯。二十餘歲。叢林敬畏。鄭州寶和尚。名震河洛。先師遍參往見。州云。兄弟年俊。正宜叩參。老僧當年念念。常以佛法為事。先師避席進曰。和尚而今如何也。州云。如生冤家相似。先師曰。若不得此語。幾乎枉行千里。州下禪床。握先師手曰。作家那。遂留數日。夾山謂佛日死灰裏一粒豆爆。蓋謂此也。玄覺云。若不是仰山。爭得見中邑。且道。甚麼處是仰山得見中邑處。萬松道。報恩法堂上。崇壽稠云。還有人定得此道理麼。若定不得。只是箇弄精魂脚手。佛性義在甚麼處。萬松道。向弄精魂脚手上辨取。佛鑑云。仰山放憨。中邑賣俏。俏措賣來憨癡。憨癡放來俏措。雖然獼猴睡著。其奈肚裏惺惺。直饒杜絕六窓。狌狌何處不相見。諸人要見二老誵訛麼。各各面皮厚三寸。萬松道。覓箇識慚愧漢不可得。唯天童老人較些些。頌云。</p>

<div class="lg regular" style="margin-left:1em"><div class='lg-row'>凍眠雪屋歲摧穨<span class='note-inline'>(蟄戶不開)</span>　窈窕蘿門夜不開<span class='note-inline'>(龍無龍句)</span></div>
<div class='lg-row'>寒槁園林看變態<span class='note-inline'>(幾乎死殺)</span>　春風吹起律筒灰<span class='note-inline'>(喜得重甦)</span></div>
</div><p>師云。汝南先賢傳曰。時大雪積地丈餘。洛陽令躬出按行見。人除雪出有乞食者。至袁安門。無有行路。謂安已死。令人除雪。入戶見安僵臥。問何以不出。安曰。大雪人皆餓。不宜干人。令以為賢。舉為孝廉。此頌中邑說喻。睡語一上。終是不惺惺。窈窕蘿門夜不開也。忽被仰山點破。中邑便全體作用。枯木重陽。春風吹起律筒灰也。蔡邕月令。截竹為管。謂之律。置之密室。以葭莩為灰。以實其端。其月氣至則飛灰而管空。陽氣生。死中活也。如中邑仰山作家相見。見了後如何不勞久立。</p>
</div>
<div class='div-other'><a id='mulu83' />
<p class='h1'>第七十三則曹山孝滿</p><p>示眾云。依草附木去。作精靈。負屈㗸冤。來為鬼<span class='corr'>祟</span>。呼之則燒錢奏馬。遣之則呪水書符。如何得家門平安去。</p>
<p style="margin-left:1em">舉。僧問曹山。靈衣不掛時如何<span class='note-inline'>(蟭蟟脫殼猶抱寒枝)</span>山云。曹山今日孝滿<span class='note-inline'>(不負平生)</span>僧云。孝滿後如何<span class='note-inline'>(寬行大步)</span>山云。曹山愛顛酒<span class='note-inline'>(有何不可)</span>。</p>
<p>師云。僧問同安威禪師。牛頭未見四祖時如何。安云。路邊神廟子。見者盡擎拳。僧云。見後如何。安云。室內無靈床。渾家不著孝。這僧問靈衣不掛時如何。洞山初道。卸了炙脂帽子。脫却狐臭布衫。作箇脫灑衲僧。後來僧問如何是佛。答麻三斤。若到這箇時節。便會曹山今日孝滿。這僧也好。要見今日曹山行履。問孝滿後如何。山云。曹山好顛酒。覺範道。心如明鏡口如醉漢。一日僧問。清稅孤貧乞。師拯濟。山召清稅。僧應喏。山云。清源白家酒三盞。猶道未沾脣。又有僧。問金峯。金柸滿酌時如何。峯云。金峯不勝酩酊。佛果拈云。承言會宗。明機普應。則不無金峯。子細點檢。將來也太漏逗。若有人。問蔣山金柸滿酌時如何。只對他道。山僧自來天戒。又有僧問曹山。十二時中如何保任。山云。如過蠱毒之鄉。水也不得沾他一滴。曹山有時醉醉裏醒醒。有時醒不分晝夜。為他黃糧夢斷閨閤情忘。洞山問雲居。大闡提人。殺父害母。孝養何在。居云。始成孝養。此名孝滿顛酒底人。洞山道。觸目荒林論年放曠。天童慣曾游戲其間。頌云。</p>
<p style="margin-left:1em" class="lg-abnormal"><div class='lg-row'>清白門庭四絕隣<span class='note-inline'>(腦後見腮莫與往來)</span>　長年關掃不容塵<span class='note-inline'>(設有一點無著處)</span></div>
<div class='lg-row'>光明轉處傾殘月<span class='note-inline'>(否極泰生)</span>　爻象分時却建寅<span class='note-inline'>(陰慘陽舒)</span></div>
<div class='lg-row'>新滿孝<span class='note-inline'>(泪痕猶未罷)</span>　便逢春<span class='note-inline'>(相喚打秋千)</span>　醉步狂歌任墮巾<span class='note-inline'>(熟不講禮)</span></div>
<div class='lg-row'>散髮夷猶誰管係<span class='note-inline'>(千自由百自在)</span>　太平無事酒顛人<span class='note-inline'>(七村裏這漢快活)</span></div>
</p><p>師云。眼裏著沙。不得底太局狹生。曹山道。若是世間麁重貪嗔癡。雖難斷。却是輕。若是無事無為淨潔。此箇重無以加也。所以洞山道。明月堂前時時九夏也。至道不可形容。古人近取諸身。遠取諸物。比興連類以喻至道。報慈贊龍牙半身頌云。日出連山。月圓當戶。不是無身。不欲全露。二老皆洞山兒孫。覺範云。其家風機貴迴互。使不犯正位。語忌十成。使不墮今時。而報慈匠心獨妙語不失宗。為可貴也。此光明轉處。傾殘月。喻孝滿逢春也。周易乾卦。九二見龍在田。利見大人疏。九二當據建寅建丑之間。於時地之萌芽初有出者。即是陽氣發見之義。乾卦之象其應然也。老杜飲中八仙歌。脫巾露頂王公前。與天子呼來不上舡。皆忘形忽禮。非可以涯岸檢束也。丹霞天然。一日橫臥天津橋上。留守鄭公前導喝之。師不顧問之。徐曰。我無事僧也。鄭敬異之。雪峯眾晚參。峯在中庭臥。太原孚上座云。五州管內只有這箇和尚較些子。峯便起去。此皆披襟散髮無事酒徒。曹山孝滿如何受用。四時春富貴。萬物酒風流。</p>
</div>
<div class='div-other'><a id='mulu84' />
<p class='h1'>第七十四則法眼質名</p><p>示眾云。富有萬德。蕩無纖塵。離一切相。即一切法。百尺竿頭進步。十方世界全身。且道。甚麼處得來。</p>
<p style="margin-left:1em">舉。僧問法眼。承教有言。從無住本立一切法。如何是無住本<span class='note-inline'>(合取狗口)</span>眼云。形興未質<span class='note-inline'>(莫眼華)</span>名起未名<span class='note-inline'>(畢竟喚作甚麼)</span>。</p>
<p>師云。文殊問維摩。身孰為本。答貪欲為本。問貪欲孰為本答。虛妄分別為本。問虛妄分別孰為本。答顛倒想為本。問顛倒想孰為本。答無住為本。又問無住孰為本。答無住則無本。文殊師利從無住本。立一切法。肇公注云。心猶水也。靜則有照。動則無鑑。癡愛所濁。邪風所扇。湧溢波蕩。未始暫住。以此觀法。何往不倒。譬如臨面湧泉責己本狀者。未之有也。又云。若以心動為本。則有因相。生理極初動。更無本也。若以無法為本。則有因無生。無不因無。更無本也。又云。無住故倒想。倒想故分別。分別故貪欲。貪欲故有身。既有身也。則善惡並陳。善惡既陳。則萬法斯起。自茲以往。言數不能盡也。肇公以最初動念根本不覺。為無住本。傳燈清涼國師。答皇太子心要云。至道本乎其心。心法本乎無住。無住心體靈知不昧。安國師舉。金剛經云。應無所住。而生其心。無所住者不住色不住聲。不住迷不住悟。不住體不住用。而生其心者。則是一切處。而顯一心。若住善生心則善現。若住惡生心則惡現。本心則隱沒。若無所住。十方世界唯是一心也。六祖問荷澤。知識遠來也。大艱辛。將本來否。若有本則合識其主試說看。澤曰。以無住為本。見則為主。荷澤顯宗記云。自世尊滅後。西天二十八祖。共傳無住之心。此無住本即以本分事。名無住也。若以真妄融即。一有多種。二無兩般。法眼答處。出寶藏論。形興未質。名起未名。形名既兆。游氣亂清。雪竇拈起拄杖云。大眾拄杖。是形名雙舉。形即無形。名即無名。一等沒見識瞎漢。只認箇無形段無名姓底。便為極則。辜負法眼。違背永明。壽禪師唯心訣云。無一名不播如來之號。無一物不闡遮那之形。又有一等孤陋寡聞。不肯究理參問。只道。本來有甚。萬松道已。太多生。他云。如何免得。萬松道。本來少甚。爾但恁麼會去。因參法眼兼見天童。頌云。</p>
<p style="margin-left:1em" class="lg-abnormal"><div class='lg-row'>沒蹤跡<span class='note-inline'>(羚羊挂角)</span>　斷消息<span class='note-inline'>(久負不逢)</span>　白雲無根<span class='note-inline'>(妙體本來無處所)</span>　清風何色<span class='note-inline'>(通身那更有蹤由)</span></div>
<div class='lg-row'>散乾蓋而非心<span class='note-inline'>(尚能出岫)</span>　持坤輿而有力<span class='note-inline'>(不費精神)</span></div>
<div class='lg-row'>洞千古之淵源<span class='note-inline'>(盡向這裏流出)</span>　造萬象之模則<span class='note-inline'>(一法之所印)</span></div>
<div class='lg-row'>剎塵道會也。處處普賢<span class='note-inline'>(欄街截巷)</span>　樓閣門開也</div>
<div class='lg-row'>頭頭彌勒<span class='note-inline'>(築著磕著)</span></div>
</p><p>師云。視之無形。普天匝地。聽之無聲圓音無間。雲雖無根。太虛為片雲所點。風雖無色。大地為風輪所持。劉禹端公問雲居。雨從何來。居曰。從端公問處來。公喜而謝之。居却問曰。問從何來。公無語西禪與官員坐次。禪云。風作何色。官無語。禪却問僧。僧拈起衲衣云在府中鋪。禪云。用多少帛子。僧云。勿交涉。禪無語。雲門代云。咄這話墮阿師。雪竇併作兩頌。雨從何來。風作何色。龍門萬仞曾留宿客。進退相將誰遭點額。風作何色。雨從何來。不用彈指。樓閣門開。波波稜稜南方未迴。天童頌無住本。白雲無根。清風何色。頌立一切法。散乾蓋而非心。持坤輿而有力。善慧大士心王銘。觀心空王。玄妙難測。無形無相。有大神力。管子曰水出而不流曰淵水。遠而流曰源。上古之前。千古淵源也。萬象自茲而形。華嚴普賢行願品。佛說菩薩說。剎說眾生說。三世一切說。又普眼不見普賢。見與不見俱普賢也。若不見處無。不名普也。入法界品時。彌勒菩薩前詣樓閣彈指出聲。其門即開。命善財入。乃至悉見三千大千世界百億四天下。兜率陀天。一一皆有彌勒。又有頌云。彌勒真彌勒。化身千百億。時時示時人。時人皆不識。此皆立一切法之標榜也。還見法眼麼。常因送客處。記得別家時。</p>
</div>
<div class='div-other'><a id='mulu85' />
<p class='h1'>第七十五則瑞巖常理</p><p>示眾云。喚作如如早是變也。智不到處。切忌道著。這裏還有參究分也無。</p>
<p style="margin-left:1em">舉。瑞巖問巖頭。如何是本常理<span class='note-inline'>(有理不在高聲)</span>頭云。動也<span class='note-inline'>(可知理也)</span>巖云。動時如何<span class='note-inline'>(再犯不容)</span>頭云。不見本常理<span class='note-inline'>(相物作價)</span>巖佇思<span class='note-inline'>(却識慚愧)</span>頭云。肯即未脫根塵<span class='note-inline'>(箇中無肯路)</span>不肯即永沈生死<span class='note-inline'>(當堂不正坐那赴兩頭機)</span>。</p>
<p>師云。台州瑞巖師彥禪師。閩人。姓許氏。始問巖頭。安箇名立箇字。創號本常理。巖頭有時放過。只與照破道。動也。瑞巖好彩三十棒。何幸免却來。是他尚不顧危亡。道動時如何。撩虎頭編虎尾。巖頭半醉半醒又放過。只與照破道。不見本常理。大方之家。容物如此。巖方佇思。這裏正到枯木巖前差路多處也。頭已是不惜身命。與截斷走路。剖開當陽長安官道云。肯即未脫根塵。不肯即永沈生死。溈山喚作法窟爪牙。生擒活捉。略無閑暇功夫。夾山會下一僧到石霜。入門便道。不審。霜云。不必闍黎。僧云。恁麼則珍重。又到巖頭如前。頭乃噓兩聲。僧云。恁麼則珍重。纔廻步。頭云。雖是後生。亦能管帶。僧歸舉似夾山。山明日上堂。喚僧如法舉似前話。山云。大眾還會麼。若無人道。老僧不惜兩莖眉毛道去也。乃曰。石霜雖有殺人刀。且無活人劍。巖頭且有殺人刀。亦有活人劍。臨濟下謂之七事隨身。巖頭見瑞巖志誠請益。非是機鋒勘辨之時。故憫物垂慈道眼相見。瑞巖隨言領悟。後來自喚主人翁。莫受人謾。蓋為曾遭毒手永劫難忘。此話古今無人拈掇。不是天童。憑誰賞鑒。頌云。</p>

<div class="lg regular" style="margin-left:1em"><div class='lg-row'>圓珠不穴<span class='note-inline'>(甚處下手)</span>　大璞不琢<span class='note-inline'>(可惜功夫)</span>　道人所貴無稜角<span class='note-inline'>(就理藏鋒)</span></div>
<div class='lg-row'>拈却肯路根塵空<span class='note-inline'>(十二處忘閑影響)</span>　脫體無依活卓卓<span class='note-inline'>(三千界放淨光明)</span></div>
</div><p>師云。世記潘岳與夏侯湛為友。二人並美姿容。張謂贊和氏之璧瑩而無瑕。隋侯之珠圓而不穴。削圓方竹杖絕却紫絨氈。白玉碾做象牙梳。黃金打作鍮石筋。弓絃上結紐子。鉢盂上安柄。爾試廻光定省看。何人不如是。百丈道。靈光獨耀逈脫根塵。既肯則未脫根塵。拈却肯路根塵自空也。六根六塵既空。六識自歸覺海。凡物有圭角即不能圓轉。欲要活卓卓無粘綴無依倚。但向肯不肯處著眼。自然不住此岸。不住彼岸。不住中流。洞山所以半肯半不肯。疎山所以肯諾不得全也。還識此人歸計麼。金鎖玄關留不住。行於異路且輪廻。</p>
</div>
<div class='div-other'><a id='mulu86' />
<p class='h1'>第七十六則首山三句</p><p>示眾云。一句明三句。三句明一句。三一不相涉。分明向上路。且道。是那一句在先。</p>
<p style="margin-left:1em">舉。首山示眾云。第一句薦得。與佛祖為師。<span class='note-inline'>(猶是萬松兒孫)</span>第二句薦得與人天為師<span class='note-inline'>(教壞人家男女)</span>第三句薦得自救不了<span class='note-inline'>(說這不唧嬼漢)</span>僧云。和尚是第幾句薦得<span class='note-inline'>(儞試卜度)</span>山云。月落三更穿市過<span class='note-inline'>(三句可辨一鏃遼空)</span>。</p>
<p>師云。三句之作。始於百丈大智。宗於金剛般若。丈云。夫教語皆三句相連。初中後善。初直須教渠發善心。中破善心。後始名好善。則菩薩即非菩薩。是名菩薩。法非法非非法。總恁麼也。若只說一句。令眾生入地獄。若三句一時說。渠自入地獄。不干教主事。說道如今鑒覺是自己佛。是初善。不守住如今鑒覺。是中善。亦不作不守住知解。是後善。雲門有時云。天中函蓋乾坤。目機銖兩不涉春緣。作麼生承當。自代云。一鏃破三關。然雖有此意。未甞立為三句。後得鼎州德山第九世圓明大師諱緣密。上堂云。德山有三句語。一句函蓋乾坤。一句隨波逐浪。一句截斷眾流。後得鼎州普安山道禪師。頌上三句。一函蓋乾坤頌。乾坤并萬象。地獄及天堂。物物皆真見。頭頭用不傷。二截斷眾流頌。堆山積嶽來。一一盡塵埃。更擬論玄妙。氷消瓦解摧。三隨波逐浪頌。辯口利舌問。高低應不虧。還如應病藥。診候在臨時。三句外。當人如舉唱。三句豈能該。有問如何事。南嶽與天台。往往指此頌。為雲門所作。此皆看閱之不審也。道嗣德山密。密嗣雲門。雲門雖有天中函蓋一鏃三關之語。因密公拈出。道公頌之。祖述三世而三句始明。此與大陽三句。三玄三要。大同小異。首山示眾云。第一句薦得與佛祖為師。黃蘗為南泉首座。一日占泉座位。泉至問。首座甚年行道。蘗云。威音王佛以前。泉云。猶是王老師兒孫下去。蘗便退歸本位坐。鏡清道毘盧有師法身有主。謂之佛祖向上人。此所以謂第一句薦得與佛祖為師也。靈樹遺封盒子。云堂中首座人天眼目。首座乃雲門也。此所以謂第二句薦得與人天為師也。爾莫見萬松恁麼道。便謂南泉可與佛祖為師。雲門只可與人天為師。可謂癡人面前不得說夢。萬松且略舉一二以為榜樣。其自救不了者。不入祖位。何足道哉。僧便問。和尚是第幾句薦得。爛埿裏有刺。山云。月落三更穿市過。此乃行人更在青山外也。天童見此話無人敢下口。遂向査手刺脚處。交加頌出。頌云。</p>

<div class="lg regular" style="margin-left:1em"><div class='lg-row'>佛祖髑髏穿一串<span class='note-inline'>(一任伊[跳-兆+孛]跳)</span>　宮漏沈沈密傳箭<span class='note-inline'>(不許外人知)</span></div>
<div class='lg-row'>人天機要發千鈞<span class='note-inline'>(以輕勞重)</span>　雲陣輝輝急飛電<span class='note-inline'>(<span class='corr'>眨</span>眼蹉過)</span></div>
<div class='lg-row'>箇中人看轉變<span class='note-inline'>(計在臨時)</span>　遇賤則貴貴則賤<span class='note-inline'>(心知本自同所以無飲怨)</span></div>
<div class='lg-row'>得珠罔象兮至道綿綿<span class='note-inline'>(一念不生全體現)</span>　游刃亡牛兮赤心片片<span class='note-inline'>(泪出痛腸)</span></div>
</div><p>師云。佛祖髑髏一串穿却。然後可與佛祖為師。可謂透出毘盧頂[寧*頁]行。却來化佛舌頭坐。宮漏沈沈密傳箭。殷蘷漏刻法曰。為器三重。圓皆徑尺。差立於方輿踟蹰之上。為金龍口吐水。轉注入踟蹰經緯之中。蓋上鑄金為司晨。具衣冠。兩手執箭。又軍中密令。夜中傳箭。此言向朕兆未分以前。薦得可與佛祖為師。纔落今時為第二頭。且於人天路上作箇小歇場。心地觀經。電光三昧。衲僧喚作瞥地處。若是箇中人。有時佛祖頭上行。有時人天路上走。水牯牛隊裏。異類中行。王荊公觀俳優。詩云。諸優戲場中。一貴復一賤。心知本自同。所以無欣怨。莊子天地篇。黃帝遊乎赤水之北。登崐崘之丘。而南望還歸。遺其玄珠。使智索之而不得。使離朱索之而不得。使喫詬索之而不得。使象罔。象罔得之。黃帝曰。異哉。象罔乃可以得之。養生篇。庖丁為文惠公解牛曰。彼節者有閒。而刀刃者無厚。以無厚入有閒。恢恢乎其於游刃。必有餘地矣。是以十九年。而刀刃若新發於硎。文惠君曰。善哉吾聞庖丁之言。得養生焉。此二事頌月落三更穿市過。至道綿綿密密。宮漏傳箭相似。赤心片片為人。如游刃恢恢得珠罔象也。今人見天童用莊子。便將老莊。雷同至道。殊不知古人借路經過。暫時光景耳。忽有箇出來道。莊子豈不知首山行履處。但向道。月落三更穿市過。是外篇是內篇。</p>
</div>
<div class='div-other'><a id='mulu87' />
<p class='h1'>第七十七則仰山隨分</p><p>示眾云。如人畫空下筆即錯。那堪起模作樣。堪作甚麼。○萬松已是露栓索。有條攀條。無條攀例。</p>
<p style="margin-left:1em">舉。僧問仰山。和尚還識字否<span class='note-inline'>(是甚麼字)</span>山云。隨分<span class='note-inline'>(當仁不讓)</span>僧乃右旋一匝云。是甚麼字<span class='note-inline'>(已見偏傍)</span>山於地上書箇十字<span class='note-inline'>(更書畫點)</span>僧左旋一匝云。是甚麼字<span class='note-inline'>(半滿俱分形聲轉注)</span>山改十字作卍字<span class='note-inline'>(機輪轉處智眼猶迷)</span>僧畫一圓相。以兩手托。如修羅掌日月勢云。是甚麼字<span class='note-inline'>(細看切脚)</span>山乃畫圓相。圍却卍字<span class='note-inline'>(天下衲僧跳不出)</span>僧乃作樓至勢<span class='note-inline'>(門外金剛笑汝)</span>山云。如是如是。汝善護持<span class='note-inline'>(關空鎖夢牢收掌)</span>。</p>
<p>師舉。慈覺勸孝文首篇頌云。父母未生前。凝然一相圓。釋迦猶不會。迦葉豈能傳。十四祖龍樹。於法座上隱身現○相。提婆曰。此尊者現佛體相。以示吾輩也。以此無相三昧形如滿月。佛性之義廓然虛明。譬此而已。圓相之作東土。始於忠國師。付侍者耽源。承讖記傳於仰山。今遂目為溈仰家風。明州五峯良和尚。甞製四十則。嵩明教為序稱之。良云。圓相總六名。一圓相。二義海。三暗機。四字學。五意語。六默論。溈仰宗派云。躭源謂仰山曰。國師傳六代祖師圓相九十七箇。吾滅後三十年。南方有一沙彌。到來大興此道。吾詳此讖事。在汝躬。仰山既得以火燔之。源一日又謂曰。向傳圓相宜深祕之。山曰。已燒却了也。源曰。於子即得。來者如何。仰曰。和尚若要重錄一本。山乃重錄呈似。一無差失。耽源一日上堂。仰出眾作○相。以手托呈。却叉手立。源以兩手。交拳示之。仰進前三步。作女人拜。源點頭。仰禮拜。九十七種圓相交拳。名羅剎三昧。女拜名女人三昧。此皆三昧。王三昧中流出普門示現也。又有一梵僧來參。仰於地上畫半月相。僧近前添作圓相。以脚抹却。仰展兩手。僧拂袖便出曰。我來東土禮文殊。却遇小釋迦。又僧禮拜了。仰不顧。僧問和尚。還識字否。仰曰。隨分。僧畫○相托呈。仰以衣袖拂之。僧又作半月相托呈。仰以兩手作背拋勢。僧以目視之。仰低頭。僧遶師一匝。仰便打。僧遂出。此仰山壁立千仞。與德山臨濟峻機不別。仰坐次。又有僧來作禮。仰不顧。僧問。師識字否。仰云。隨分。僧右旋一匝曰。是甚麼字。這般施設待教有識情。成何宗旨。若總無道理。西天東土凡聖同參。觀音會下一僧來參巖頭。以手左邊作一圓相。又右邊作一圓相。又中心作一圓相。欲成未成。頭以手一撥。僧無對。頭乃喝出。僧方跨門。頭却喚迴問。汝是洪州觀音來麼。僧云。是。頭問。只如適來左邊圓相作麼生。僧曰。是有句。頭曰。右邊圓相聻。僧曰。是無句。頭曰。中間圓相作麼生。僧曰。是不有不無句。頭曰。只如吾恁麼又如何。僧曰。如刀畫水。頭打趁出。這僧不得圓相宗旨。妄生穿鑿。若不是巖頭。幾被惑亂一上。據這僧見仰山問識字否。乃右旋一匝。伎倆已盡。仰山十字注也注了。說也說破。更要後面許多粥飯氣作麼。那裏待到如此。當初纔問師識字否。只道自來文寡。看他如何。不見。昔有一僧。居常閑過。一僧勸云。上座年雋。可惜虛擲寸陰。僧云。爾待教我作甚即得。勸云。何不看經。僧云。不識字。勸云。何不問人。僧云。是甚麼字。其勸者無語。可謂文不加點樂不加聲也。僧又左旋一匝曰。是甚麼字。此與尋常從東過西却從西過東。拍左邊膝此是教意。拍右邊膝此是祖意。是同是別。仰山星移斗轉。改十字作卍字。梵語修羅此云非天。梵語羅睺此云障蔽。以手障日月故。此僧畫圓相。如修羅掌日月勢。九十七種圓相。名為修羅三昧。梵語樓至此云啼泣。賢劫千佛。為千王子。末後得籌。最後成佛。遂啼泣云。我何薄祐。窮底得籌。忽復笑云。我當盡取九百九十九佛方便粧嚴。今護法神執杵者是。僧末後作樓至勢。其意可知。仰云。如是如是。此是諸佛護念。汝亦如是。吾亦如是。汝善護持。善哉善哉。好去。其僧禮謝了。騰空而去。時有一道者。曾見經五日來問。仰云。汝還見否。者云。某正見出門騰空而去。仰云。此是西天羅漢故來探吾。者云。某雖覩種種三昧。不辨其理。仰云。吾以義為汝解釋。此是八種三昧。是覺海變為義海。其體則同。然此義有因有果。即時異時。總別不離隱身三昧也。所以道。涅槃心易得。差別智難明。試看。天童如何下手。頌云。</p>
<p style="margin-left:1em" class="lg-abnormal"><div class='lg-row'>道環之虛靡盈<span class='note-inline'>(擔雪填河)</span>　空印之字未形<span class='note-inline'>(切忌彫刻)</span>　妙運天輪地軸<span class='note-inline'>(權衡在手)</span></div>
<div class='lg-row'>密羅武緯文經<span class='note-inline'>(將相全才)</span>　放開揑聚<span class='note-inline'>(睦州猶在)</span></div>
<div class='lg-row'>獨立周行<span class='note-inline'>(老氏復生)</span>　機發玄樞兮青天激電<span class='note-inline'>(措手不及)</span></div>
<div class='lg-row'>眼含紫光兮白日見星<span class='note-inline'>(照破四天下)</span></div>
</p><p>道環之虛靡盈。此人牛不見處。正是月明時。慈覺道。誰知末後一著。却是未分以前。道環。莊子樞始得其環中。以應無窮。天童借頌圓相托呈勢。空印之字。雖十字改卍字。其實非世間文字可執。道副對達磨。如某甲所見。不執文字。不離文字。而為道用。大寧寬禪頭到法昌。遇公作[○@廿]此相。寧便出作務。明日上堂。法座前曰。昨日公案作麼生。寧作[○@牛]此相了。復以脚攃却。昌曰。寬禪頭名不虛得。遂陞座曰。忽地晴天霹靂聲。禹門三尺浪泙渹。幾多頭角為龍去。鰕蟹依前努眼睛。此頌與天童機發玄樞。青天激電同參。天輪地軸。武緯文經。皆左右二匝。十字卍字血脈也。放開揑聚。獨立周行。頌脩羅掌日。樓至擎拳圍卍字讚善哉也。春秋題辭云。天之為體。中包乎地。日月星辰屬焉。然天地有高下之形。四時有升降之理。日月有運行之度。星辰有次舍之常。乃至諸星運轉。纏度如輪。故為天輪也。河圖括地象曰。地下有八柱。柱廣十萬里。有三千六百軸。互相牽掣。名山大川孔穴相通。家語。地東西為緯。南北為經。又文能經天。武能緯地。無文無以懷遠。無武無以禦亂。睦州示眾云。裂開也在我。揑聚也在我。僧問。如何是裂開。州云。三九二十七。菩提涅槃。真如解脫。即心即佛。我且恁麼道。汝又作麼生。僧云。某甲不恁麼道。州云。盞子落地楪子成七片。僧云。如何是揑聚。州<span class='corr'>斂</span>手而坐。老子云。寂兮寥兮。獨立而不改。周行而不殆。樞機之發。如電光．石火。眼有神光。名為巖電。白日見星。此如暗中樹影水底魚蹤。非肉眼能見。覺範寄靈源云。暗中樹影平生意。水際魚蹤病後機。想見瘦容無住著。倚藤閑看暮雲歸。還知仰山行履處麼。皁上烏雞深夜繡。暗中一線實難通。</p>
</div>
<div class='div-other'><a id='mulu88' />
<p class='h1'>第七十八則雲門餬餅</p><p>示眾云。絻天索價。搏地相酬。百計經求。一場懡㦬。還有知進退識休咎底麼。</p>
<p style="margin-left:1em">舉。僧問雲門。如何是超佛越祖之談<span class='note-inline'>(此問太高生)</span>門云。餬餅<span class='note-inline'>(一舉四十九)</span>。</p>
<p>師云。雲門上堂云。一言纔舉。千差同轍。該括微塵。猶是化門之說。若是衲僧合作麼生。若將祖意佛意。這裏商量。曹溪一路平沈。還有人道得麼。道得出來。僧問。如何是超佛越祖之談。門云。餬餅。僧云。這箇有甚麼交涉。師云。灼然有甚麼交涉。乃云。爾勿可作了。見人道著祖師意。便問超佛越祖之談道理。爾且喚甚麼作佛。喚甚麼作祖。則說超佛越祖之談。便問箇出三界。爾把將三界來。有甚麼見聞覺知礙著爾。有甚麼聲色法。與汝可了。了箇甚麼椀。又有僧問。如何是超佛越祖之談。門云。蒲州麻黃。益州附子。又曰。來來。我更問爾諸人。橫擔拄杖道。我參禪學道。便覓箇超佛越祖底道理。我且問爾。十二時中行住坐臥。屙屎送尿。至於茆沆裏蟲子。市肆裏買賣羊肉案頭。還有超佛越祖底道理麼。佛果云。有者作一圓相。土上加泥。添枷帶鎖。萬松道。若要敲枷打鎖鉆鎚。問取天童頌古。頌云。</p>

<div class="lg regular" style="margin-left:1em"><div class='lg-row'>餬餅云超佛祖談<span class='note-inline'>(一大藏教詮注不及)</span>　句中無味若為參<span class='note-inline'>(甚處下口)</span></div>
<div class='lg-row'>衲僧一日如知飽<span class='note-inline'>(始知餬餅醍醐毒藥)</span>　方見雲門面不慚<span class='note-inline'>(雲門無眼見人)</span></div>
</div><p>師云。洞山初禪師指通機頌云。洞山寥索一無可有。無味之談塞斷人口。直饒巧饌千般。爭奈飽人不愛。若是餓鬼相嚵噇底。橫咬竪咬狗齧枯骨相似。直待嚼破舌頭。擲在一邊。却與雲門相見。相見後如何。各各面皮厚三寸。</p>
</div>
<div class='div-other'><a id='mulu89' />
<p class='h1'>第七十九則長沙進步</p><p>示眾云。金沙灘頭馬郎婦。別是精神。瑠璃瓶裏擣餈餻。誰敢轉動。不入驚人浪。難逢稱意魚。寬行大步。一句作麼生。</p>
<p style="margin-left:1em">舉。長沙令僧問會和尚。未見南泉時如何<span class='note-inline'>(早晨有粥)</span>會良久<span class='note-inline'>(問著便屎臭氣)</span>僧云。見後如何<span class='note-inline'>(更與挑剔)</span>會云。不可別有也<span class='note-inline'>(只向屎堆裏躂倒)</span>僧迴舉似沙<span class='note-inline'>(走口送舌漢)</span>沙云。百尺竿頭坐底人<span class='note-inline'>(竿下底一場懡㦬)</span>雖然得入未為真<span class='note-inline'>(孤危不立道方高)</span>百尺竿頭須進步<span class='note-inline'>(甚底大如箇割捨)</span>十方世界是全身<span class='note-inline'>(始信蒲團不是天)</span>僧云。百尺竿頭如何進步<span class='note-inline'>(果有這箇在)</span>沙云。朗州山澧州水<span class='note-inline'>(築著磕著)</span>僧云。不會<span class='note-inline'>(可㬠聰明)</span>沙云。四海五湖王化裏<span class='note-inline'>(一任[跳-兆+孛]跳)</span>。</p>
<p>師云。湖南長沙招賢大師。諱景岑。覺範云。禪師大寂之孫。南泉之子。趙州之兄。當時衲子。倔強如仰山者。猶下之。而呼以為岑大蟲。上堂云。我若一向舉揚宗教。法堂裏草深一丈。事不護已。向汝諸人道。盡十方世界。是沙門眼。盡十方世界。是沙門全身。盡十方世界。是自己光明。盡十方世界。在自己光明中。盡十方世界。無一人不是自己。我常向諸人道。三世諸佛。共法界眾生。是摩訶般若光。光未發時。汝等眾生。向甚麼處委。光未發時尚無佛無眾生消息。何處得山河國土來。沙令僧問會庵主。主乃南泉下不出世。潛符密證之徒。燈錄列在末後無機緣語句中。然此話既在。合作一傳。也不為分外。僧作專使。去見庵主。傳長沙法旨云。庵主未見南泉時如何。會默然。僧進云。見南泉後如何。會云。更不可別有也。萬松道。一死不再活。僧迴舉似沙。沙述偈云。百尺竿頭坐底人。雖然得入未為真。此與巖頭道雪峯德山不會末後句。病痛一般。萬松常向人道。大似箇人把祖父家門。產業并眷屬自身。一契賣却。置得箇水晶瓶子。終日隨形守護。如眼睛相似。莫教萬松見。定與揑破。教伊撒手掉臂。作箇無忌諱快活漢。勝默道。撒手懸崖下。分身萬象中。然後朗州山澧州水。四海五湖王化裏。方可配天童水牯牛拕犁拽䥯。頌云。</p>

<div class="lg regular" style="margin-left:1em"><div class='lg-row'>玉人夢破一聲雞<span class='note-inline'>(開眼不覺曉)</span>　轉盻生涯色色齊<span class='note-inline'>(無盡藏中受用不了)</span></div>
<div class='lg-row'>有信風雷催出蟄<span class='note-inline'>(節氣不相饒)</span>　無言桃李自成蹊<span class='note-inline'>(水到渠成)</span></div>
<div class='lg-row'>及時節力耕犁<span class='note-inline'>(避者不做)</span>　誰怕春疇沒脛泥<span class='note-inline'>(做者不避)</span></div>
</div><p>師云。天童得超方三昧。略去庵主緊抱竿頭。不敢轉動處。撥動若一向恁麼去。法堂上草深一丈。優波毱多。有著身見者。求度於祖。祖曰。求度之法。要信吾言。不違吾教。人曰。既來投師。固當聞命。祖乃化一險崖。山聳喬木。令其上樹。又於樹下。化作大坑深廣千肘。祖令放脚。其人受教即放二脚。令放一手。便放一手。令復放手。其人答言。若復放手便墮坑死。祖曰。先約受教。云何違我。是時其人身愛即滅。放手而墮。不見樹坑。即證道果。長沙朗州山澧州水。謂之善用險崖之句。若非玉人夢破別有生涯。爭得四海五湖斬新日月。毛詩習習谷風。催之驚蟄。春分後一候。雷乃發聲。漢書。李廣傳贊。桃李無言下自成蹊。宗鏡云。既蘊德行。不言而信。若桃李之自成蹊也。又朗州山澧州水。此語乃拕泥帶水邊事。三聖在會下。令秀上座問沙。南泉遷化向甚麼處去。沙云。石頭作沙彌時參見六祖。秀云。不問石頭作沙彌時參見六祖。南泉遷化向甚麼處去也。沙云。教汝尋思去。秀云和尚只有千尺寒松。且無抽條石笋。沙不對。秀云。謝師答話。沙亦不對。秀舉似三聖。聖曰。若實恁麼猶勝臨濟七步。聖親上方丈云。和尚早來答話。可謂光前絕後。沙不答。聖云。我從來疑著這漢。佛印頌云。客見長沙陌路同。令人依約探家風。須彌萬仞磨今古。折草量天枉用功。古人把定處放得行竿頭進步。放行時把得定壁立千仞。為甚麼如此自由自在。湖南城裏好養民。米賤柴多足四隣。</p>
</div>
<div class='div-other'><a id='mulu90' />
<p class='h1'>第八十則龍牙過板</p><p>示眾云。大音希聲大器晚成。向盛忙百鬧裏。佯呆待七古千年後。慢㤆。且道。是如何底人。</p>
<p style="margin-left:1em">舉。龍牙問翠微。如何是祖師西來意<span class='note-inline'>(一迴拈出一迴新)</span>微云。與我過禪板來<span class='note-inline'>(著本圖利)</span>牙取禪板與翠微<span class='note-inline'>(兀兀瞠瞠)</span>微接得便打<span class='note-inline'>(情知是)</span>牙云。打即任打。要且無祖師西來意<span class='note-inline'>(半肯半不肯)</span>又問臨濟。如何是祖師西來意<span class='note-inline'>(頑皮癩肉)</span>濟云。與我將蒲團來<span class='note-inline'>(好本多同)</span>牙取蒲團與臨濟<span class='note-inline'>(將錯就錯)</span>濟接得便打<span class='note-inline'>(順手骨挅)</span>牙云。打即任打。要且無祖師意<span class='note-inline'>(得恁軟頑)</span>牙後住院。僧問。和尚當年問翠微臨濟祖意。二尊宿明也未<span class='note-inline'>(貧兒思舊債)</span>牙云。明即明矣。要且無祖師意<span class='note-inline'>(焦塼打著連底凍)</span>。</p>
<p>師云。湖南龍牙山居遯禪師。初參翠微臨濟。後參德山洞山。一日問洞山。如何是祖師西來意。山云。待洞水逆流則向爾道。師於此悟入。佛果道。龍牙當時取禪板時。豈不知是打他。住院後。僧問。和尚見二尊宿。是肯他不肯他。牙云。肯即肯他。要且無祖師意。佛果道。山僧即不然。肯即未肯。要且無祖師西來意。佛日杲禪師頌。子卿不下單于拜。始末恒遵漢帝儀。雪後始知松柏操。事難方見丈夫兒。雪竇一向抑之。真如喆云。翠微臨濟可謂本分宗師。龍牙一等是撥草瞻風。與他後人為龜為鑑。舉住後僧問處。乃云。龍牙瞻前顧後。應病與藥。大溈則不然。待問當初二尊宿明不明。劈脊便棒。非唯扶豎翠微臨濟。亦乃不辜他來問。萬松道。真如正是濟下鉆鎚。不能放過。要見龍牙肘後神符。須是當派天童眼目。頌云。</p>

<div class="lg regular" style="margin-left:1em"><div class='lg-row'>蒲團禪板對龍牙<span class='note-inline'>(計穩甘屠眷)</span>　何事當機不作家<span class='note-inline'>(咬人狗不露齒)</span></div>
<div class='lg-row'>未意成褫明目下<span class='note-inline'>(人無遠見)</span>　恐將流落在天涯<span class='note-inline'>(必有近憂)</span></div>
<div class='lg-row'>虛空那挂劍<span class='note-inline'>(不假鋒鉾事)</span>　星漢却浮槎<span class='note-inline'>(別有向上一路)</span></div>
<div class='lg-row'>不萌草解藏香象<span class='note-inline'>(佛眼覷不見)</span>　無底籃能著活蛇<span class='note-inline'>(一般拈弄與君殊)</span></div>
<div class='lg-row'>今日江湖何障礙<span class='note-inline'>(太平無忌諱)</span>　通方津渡有舡車<span class='note-inline'>(何處不風流)</span></div>
</div><p>師云。龍牙蒲團禪板。翠微臨濟對眾教伊拈來。為甚用不出。百丈舉野狐話了。黃蘗問。古人錯答一轉語。墮野狐身五百生。轉轉不錯合做甚麼。丈云。近前來向汝道。蘗近前先與丈一掌。丈云。將謂狐須赤。更有赤須狐。此真當機作家。龍牙非不作家。未意成褫明目下。不欲當機雷奔電掃。一期峭峻。古詩一千里色中秋月。十萬軍聲半夜潮。謂之寒乞。無含蓄。僧問鏡清。學人未達其源。請師方便。清云。是甚麼源。僧云。其源。清云。若是其源。爭受方便。侍者問。適來是成褫伊。清云。無。者又云。是不成褫伊。清云。無。者云。和尚尊意如何。清云。一點水墨兩處成龍。成褫猶成就結裹也。恐成流布敗辱門風。洞山囑曹山曰。吾于雲巖先師處。親印寶鏡三昧。事窮的要。今付授汝。汝善護持。無令斷絕。向去若遇真法器。方可傳授。直須祕隱。不得形露。慮屬流布難接後人。僧問同安察。如何是無干戈。安云。虛空不挂劍。玉兔不被鱗。聞世傳。天河與海通。海濱年年八月。有浮槎往來。不失信。博望侯張騫。乃多齎糧食乘槎而去。怱怱不覺晝夜。奄至一處。見城郭居室。室中多織女。唯一丈夫。牽牛臨渚。不飲驚問。何人至此。騫問。此是何處。曰。君可往蜀問嚴君平。乃如其言。君平曰。某年月有客星。犯牛斗。因話錄。漢書載。張騫窮河源。言奉使之遠。實無天河之說。唯博物志說。有人齎糧乘槎。到天河。見飲牛丈夫。問君平。客星犯牛斗。即此人也。此頌龍牙當用時却放過。放過後別作主宰。僧問曹山。不萌之草。為甚能藏香象。山云。闍梨幸是作家。又問曹山作麼不萌草。無底籃。是龍牙不用之大用。故香象非驢騾蹴蹋。活蛇非死在句下。龍牙示眾云。參方人須透佛祖始得。新豐和尚道。佛祖言教。如生冤家。始有參學分。若透不得即被佛祖謾去。僧便問。佛祖還有謾人之心也無。牙云。爾道江湖還有礙人之意麼。又云。江湖雖無礙人之意。為時人透不得。江湖成礙人去。不得道江湖不礙人。龍牙透過祖意。如生冤家。所以道。明即明矣。要且無祖師西來意。江湖豈能礙人。俗諺云。自家不會浮。怨他河曲䚄。一老宿云。自家不會浮。怨他坑熱。</p>
</div>
<div class='div-other'><a id='mulu91' />
<p class='h1'>第八十一則玄沙到縣</p><p>示眾云。動即影現。覺即塵生。舉起分明。放下穩密。本色道人相見。如何說話。</p>
<p style="margin-left:1em">舉。玄沙到蒲田縣。百戲迎之。次日問小塘長老。昨日許多喧鬧。向甚麼處去也<span class='note-inline'>(又閙也)</span>小塘提起袈裟角<span class='note-inline'>(果然手忙脚亂)</span>沙云。[鷯-鳥+頁]挑沒交涉<span class='note-inline'>(謝證據)</span>。</p>
<p>師云。福州玄沙宗一大師。諱師備。芒鞋布衲菲食自怡。雪峯高其苦行。常以備頭陀呼之。世傳。玄沙不出嶺。保壽不渡河。因蹶傷足指。歎曰。是身非有。痛自何來。是身是苦。畢竟無生休休。達磨不來東土。二祖不往西天。遂迴復因閱楞嚴而發明。故應機捷敏與修多羅合。至與雪峯徵詰亦當仁不讓。峯曰。備頭陀再來人也。閩帥王審知。令公王延彬。皆以師禮之。眾常八九百。沙到蒲田縣。百戲迎之。次日問小塘長老。昨日許多喧鬧向甚處去也。小塘提起袈裟角。也不妨緊峭。第一不得向喧靜昨日今朝處著眼。蹉過當陽一段大事。小塘不費心力。信手拈起袈裟。沙云。[鷯-鳥+頁]挑沒交涉。小塘甚處是沒交涉處。玄沙是許不許。大溈喆云。大溈即不然。或有問。但鳴指一下。如有箇衲子出來。云[鷯-鳥+頁]挑沒交涉。却肯他。何故大丈夫漢。捋虎鬚也是本分。且道。利害在甚麼處。又云。小塘懷藏至寶。遇別者以增輝。玄沙本分鉆鎚一擊。乃光流千古。法眼別云。昨日有多少喧鬧。法燈云。今日更好笑。看他二尊宿是當派下兒孫。覰破玄沙用底。一向寬遮外羅却就裏。暗箭相射。天童具通方眼。見伊家長裏短。徹底頌出。頌云。</p>
<p style="margin-left:1em" class="lg-abnormal"><div class='lg-row'>夜壑藏舟<span class='note-inline'>(衲子難謾)</span>　澄源著棹<span class='note-inline'>(肯墮死水)</span>　龍魚未知水為命<span class='note-inline'>(當局者迷)</span></div>
<div class='lg-row'>折筋不妨聊一攪<span class='note-inline'>(打草驚蛇)</span>　玄沙師小塘老<span class='note-inline'>(一狀領過)</span></div>
<div class='lg-row'>函蓋箭鋒<span class='note-inline'>(易開終始口)</span>　探竿影草<span class='note-inline'>(難保歲寒心)</span>　潛縮也老龜巢蓮<span class='note-inline'>(藏身處沒蹤跡)</span></div>
<div class='lg-row'>游戲也華鱗弄藻<span class='note-inline'>(沒蹤跡處莫藏身)</span></div>
</p><p>師云。玄沙問昨日喧鬧。如莊子大宗師篇云。夫藏舟於壑。藏山於澤。謂之固矣。然夜半有力者負之而趨。昧者不知也。藏小大有宜。猶有所遯。若夫藏天下于天下。而不得所遯。是恒物之大情也。天童以玄沙昨日今日置問。藏舟密負以驗小塘。却來澄源湛水裏尚棹孤舟。此玄中銘恐滯死水。玄沙句中眼活。要人識動靜根源。臥龍球和尚曰。欲得省要却是山河大地。與汝發明。其事既常。亦能究竟。若從文殊門入者。一切有為土木瓦石助汝發機。若從觀音門入者。一切音響。蝦<span class='corr'>䗫</span>蚯蚓助汝發機。若從普賢門入者。不動步而到。我以此三門。方便示汝。如將一隻折筋攪大海水。令彼魚龍知水為命。若常知動靜語默來去根源。早不空過。此頌玄沙為人處。若是作家。函蓋箭鋒。探竿影草。把定放行。看取提袈裟與沒交涉。看是何道理。史記龜策。傳太史公曰。余至江南。觀其行事。云龜千歲乃遊蓮葉之上。此沒交涉。潛縮也不妨游戲。游戲也不妨潛縮。今畫魚藻圖。藻水草也。隨波搖漾自成文章。又藻水草有文者也。見論語。山節藻梲。要識二老麼。有意氣時添意氣。不風流處也風流。</p>
</div>
<div class='div-other'><a id='mulu92' />
<p class='h1'>第八十二則雲門聲色</p><p>示眾云。不斷聲色是隨處墮。聲求色見。不見如來。莫有就路還家底麼。</p>
<p style="margin-left:1em">舉。雲門示眾云。聞聲悟道<span class='note-inline'>(雙丸塞耳)</span>見色明心<span class='note-inline'>(兩葉遮睛)</span>觀世音菩薩將錢來買餬餅。放下手却是饅頭<span class='note-inline'>(又被風吹別調中)</span>。</p>
<p>師云。天童舉話談其神駿。略其玄黃。本錄。雲門示眾云。聞聲悟道。見色明心。作麼生。是聞聲悟道。見色明心。舉手云。觀世音菩薩將錢來買餬餅。放下手。元來却是饅頭。圓通國師道。韶陽老人。可謂唱彌高而和彌寡。如今却向延聖拂子頭上。入方網三昧。東方入定西方起。乃至男身入定女身起。還會麼。野色更無山隔斷。月光直與水相通。萬松道。海中尋不得。岸上却相逢。更看。天童甚處相見。頌云。</p>

<div class="lg regular" style="margin-left:1em"><div class='lg-row'>出門躍馬掃攙搶<span class='note-inline'>(閫外將軍令)</span>　萬國煙塵自肅清<span class='note-inline'>(風行草偃)</span></div>
<div class='lg-row'>十二處亡閑影響<span class='note-inline'>(併作一家)</span>　三千界放淨光明<span class='note-inline'>(更無兩樣)</span></div>
</div><p>師云。聞聲悟道。道豈有聲。見色明心。心豈有色。此禮樂征伐自天子出。仁義之兵無敵於天下。攙搶棓彗其殃一也。以聲色為影響。表不實也。影謂鏡像水月。響謂空谷傳聲。此皆在道心中。為攙搶也。萬國猶萬法也。十二處猶六根六塵也。三千界光明。照破影響。由除影響。放出光明。不見。百丈古靈道。靈光獨耀<span class='corr'>迥</span>脫根塵。忽若根根塵塵皆遍法界。又作麼生。將謂是饅頭。却是餬餅。</p>
</div>
<p class='juan'>萬松老人評唱天童覺和尚頌古從容庵錄五</p>
</div><!-- end of div[@id='body'] -->
</body></html>