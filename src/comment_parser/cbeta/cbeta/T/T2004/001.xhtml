<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>萬松老人評唱天童覺和尚頌古從容庵錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 2004
<div class='div-xu'><a id='mulu1' />
<p class='h1'>從容錄重刻四家語錄序</p><p>自佛祖拈花。迦葉微咲。雖云默露宗風。殊覺渾淪透漏。更逢後來好事兒孫。不知重惜家寶。各各拚身失命。平地生塵。澄波動浪。亂散空華。欺搖揑目。訛傳眾口。公案多端。天童雪竇殘唾。既苦不收。圜悟萬松夢語。又多不醒。幸得清涼老人。久知祖禰不了之殃。今日門徒。古顏盡將骨董搬出。分化四家。從新翻刻。嗚呼賍私現在。真賊難逃。敢請寶劍金剛。便與一齊砍斷。然後將他零碎評詞。共四海蒼生。作個太平歌唱也。</p>
<p style="margin-left:7em">南城近溪羅汝芳題</p>
<p style="margin-left:6em">丁未中龝長洲沈咸書</p>
</div>
<div class='div-xu'><a id='mulu2' />
<p class='h1'>重刻四家評唱序</p><p>自夫佛祖拈花。迦葉微咲。機鋒雲變。宗旨淵停。蓋教外別傳。個中真諦。殆非人世語言可形容萬一。然開發後學。說法利生。則此尤易于迎機入悟。舊刻四家語錄。殺青者不甚工。規局隘陋。評註拘迫。閱者苦之。然已如登大寶山入華藏海。儘力摸索不恤也。帝京禪伯。揮麈談宗。往往而是。近且磨糊莫辨矣。講師覺虛。發大弘慈。欲重命棗人。而力不逮。謀于予。予實有夙願。敢不畢力。於是鳩工梓其三。僧俗同志者梓其一。而當日頂針棒喝揚眉竪指之機。更自透漏洞朗。則覺公之意滿。而功德亦無邊。予惟無能為役是懼。又何思議之有。</p>
<p>萬曆丁未歲菊月吉旦。雲南楚雄府知府華亭徐琳書。</p>
</div>
<div class='div-xu'><a id='mulu3' />
<p class='h1'>萬松老人評唱天童覺和尚頌古從容庵錄序</p><p>昔予在京師時。禪伯甚多。唯聖安澄公和尚。神氣嚴明。言辭磊落。予獨重之。故嘗訪以祖道。屢以古昔尊宿語緣中所得者叩之。澄公間有許可者。予亦自以為得。及遭憂患以來。功名之心。束之高閣。求祖道愈亟。遂再以前事。訪諸聖安。聖安翻案不然所見。予甚惑焉。聖安從容謂予曰。昔公位居要地。又儒者多不諦信佛書。惟搜摘語緣。以資談柄。故予不敢苦加鉆鎚耳。今揣君之心。果為本分事以問予。予豈得猶襲前愆不為苦口乎。予老矣。素不通儒。不能教子。有萬松老人者。儒釋兼備。宗說精通。辯才無礙。君可見之。予既謁萬松。杜絕人迹。屏斥家務。雖祁寒大暑。無日不參。焚膏繼晷。廢寢忘餐者。幾三年。誤被法恩。謬膺子印。以湛然居士從源目之。其參學之際。機鋒罔測。變化無窮。巍巍然若萬仞峯莫可攀仰。滔滔然若萬頃波莫能涯際。瞻之在前忽焉在後。迴視平昔所學。皆塊礫耳。噫登東山而小魯。登泰山而小天下者。豈虛語哉。其未入閫域者。聞是語必謂。予忘本好異也。唯屏山閑閑。其相照乎。爾後奉命赴行在。扈從西征。與師相隔。不知其幾千里也。師平昔法語偈頌。皆法兄隆公所收。今不復得其[葶-丁+呆]。吾宗有天童者頌古百篇。號為絕唱。予堅請萬松評唱是頌開發後學。前後九書。間關七年。方蒙見寄。予西域伶仃數載。忽受是書。如醉而醒。如死而甦。踴躍歡呼。東望稽顙。再四披繹。撫卷而歎曰。萬松來西域矣。其片言隻字。咸有指歸。結欵出眼。高冠今古。足為萬世之模楷。非師範人天權衡造化者。孰能與於此哉。予與行宮數友。旦夕游泳於是書。如登大寶山入華藏海。互珍奇物廣大悉備。左逢而右遇。目富而心飫。豈可以世間語言。形容其萬一耶。予不敢獨擅其美。思與天下共之。京城唯法弟從祥者。與僕為忘年交。謹致書。請刊行于世以貽來者。迺序之曰。佛祖諸師。埋根千丈。機緣百則見世生苗。天童不合抽枝。萬松那堪引蔓。湛然向枝蔓上。更添芒索。穿過尋香逐氣者鼻孔。絆倒行玄體妙底脚跟向去。若要脚跟點地鼻孔撩天。却須向這葛藤裏穿過始得。甲申中元日。漆水移剌楚才晉卿。敘於西域阿里馬城。</p>
</div>
<div class='div-xu'><a id='mulu4' />
<p class='h1'>評唱天童從容庵錄。寄湛然居士書</p><p>吾宗有雪竇天童。猶孔門之有游夏。二師之頌古。猶詩壇之李杜。世謂雪竇有翰林之才。蓋採我華。而不摭我實。又謂不行萬里地。不讀萬卷書。毋閱工部詩。言其博贍也。擬諸天童老師頌古。片言隻字。皆自佛祖淵源流出。學者罔測也。柏山大隱集。出其事迹。間有疎闊不類者。至於拈提。苟簡但據款而已。萬松昔嘗評唱。兵革以來廢其祖[葶-丁+呆]。邇來退居燕京報恩。旋築蝸舍。榜曰從容庵。圖成舊緒。適值湛然居士勸請成之。老眼昏華。多出口占。門人筆受。其間繁載機緣事迹。一則旌天童學海波瀾。附會巧便。二則省學人檢討之功。三則露萬松述而不作非臆斷也。竊比佛果碧巖集。則篇篇皆有示眾為備。竊比圓通覺海錄。則句句未嘗支離為完。至于著語出眼筆削之際。亦臨機不讓。壬午歲杪。湛然居士書至。堅要拈出。不免家醜外揚。累吾累汝也。癸未年上已日。萬松野老因風附寄。不宣。</p>
</div>
<div class='div-other'><a id='mulu5' />
<p class='h1'>從容庵錄目錄</p><p>卷一</p>
<p style="margin-left:1em"><span class='note-inline'>(一)</span>世尊陞座<span class='note-inline'>(說法)</span>　<span class='note-inline'>(二)</span>達磨廓然<span class='note-inline'>(帝王)</span></p>
<p style="margin-left:1em"><span class='note-inline'>(三)</span>東印請祖<span class='note-inline'>(帝王)</span>　<span class='note-inline'>(四)</span>世尊指地<span class='note-inline'>(伽藍)</span></p>
<p style="margin-left:1em"><span class='note-inline'>(五)</span>清源米價<span class='note-inline'>(問法)</span>　<span class='note-inline'>(六)</span>馬祖白黑<span class='note-inline'>(祖教)</span></p>
<p style="margin-left:1em"><span class='note-inline'>(七)</span>藥山陞座<span class='note-inline'>(說法)</span>　<span class='note-inline'>(八)</span>百丈野狐<span class='note-inline'>(因果)</span></p>
<p style="margin-left:1em"><span class='note-inline'>(九)</span>南泉斬猫<span class='note-inline'>(猫犬)</span>　<span class='note-inline'>(十)</span>臺山婆子<span class='note-inline'>(尼女)</span></p>
<p style="margin-left:1em"><span class='note-inline'>(十一)</span>雲門兩病<span class='note-inline'>(法身)</span>　<span class='note-inline'>(十二)</span>地藏種田<span class='note-inline'>(田地)</span></p>
<p style="margin-left:1em"><span class='note-inline'>(十三)</span>臨際瞎驢<span class='note-inline'>(遷化)</span>　<span class='note-inline'>(十四)</span>廓侍過茶</p>
<p style="margin-left:1em"><span class='note-inline'>(十五)</span>仰山插鍬<span class='note-inline'>(田地)</span>　<span class='note-inline'>(十六)</span>麻谷振錫<span class='note-inline'>(瓶錫)</span></p>
<p>卷二</p>
<p style="margin-left:1em"><span class='note-inline'>(十七)</span>法眼毫釐<span class='note-inline'>(對機)</span>　<span class='note-inline'>(十八)</span>趙州狗子<span class='note-inline'>(猫犬)</span></p>
<p style="margin-left:1em"><span class='note-inline'>(十九)</span>雲門須彌<span class='note-inline'>(遊山)</span>　<span class='note-inline'>(二十)</span>地藏親切<span class='note-inline'>(悟道)</span></p>
<p style="margin-left:1em"><span class='note-inline'>(二一)</span>雲巖掃地<span class='note-inline'>(搬掃)</span>　<span class='note-inline'>(二二)</span>巖頭拜喝<span class='note-inline'>(參學)</span></p>
<p style="margin-left:1em"><span class='note-inline'>(二三)</span>魯祖面壁<span class='note-inline'>(禪定)</span>　<span class='note-inline'>(二四)</span>雪峯看蛇<span class='note-inline'>(<span class='corr'>兔</span>蛇)</span></p>
<p style="margin-left:1em"><span class='note-inline'>(二五)</span>鹽官犀扇<span class='note-inline'>(鏡扇)</span>　<span class='note-inline'>(二六)</span>仰山指雪<span class='note-inline'>(獅象)</span></p>
<p style="margin-left:1em"><span class='note-inline'>(二七)</span>法眼指簾<span class='note-inline'>(簾帳)</span>　<span class='note-inline'>(二八)</span>護國三懡<span class='note-inline'>(骨董)</span></p>
<p style="margin-left:1em"><span class='note-inline'>(二九)</span>風穴鐵牛<span class='note-inline'>(宰臣)</span>　<span class='note-inline'>(三十)</span>大隋劫火<span class='note-inline'>(水火)</span></p>
<p style="margin-left:1em"><span class='note-inline'>(三一)</span>雲門露柱<span class='note-inline'>(佛祖)</span>　<span class='note-inline'>(三二)</span>仰山心境<span class='note-inline'>(勘辨)</span></p>
<p>卷三</p>
<p style="margin-left:1em"><span class='note-inline'>(三三)</span>三聖金鱗<span class='note-inline'>(龜魚)</span>　<span class='note-inline'>(三四)</span>風穴一塵<span class='note-inline'>(示眾)</span></p>
<p style="margin-left:1em"><span class='note-inline'>(三五)</span>洛浦伏膺<span class='note-inline'>(菴居)</span>　<span class='note-inline'>(三六)</span>馬師不安<span class='note-inline'>(問疾)</span></p>
<p style="margin-left:1em"><span class='note-inline'>(三七)</span>溈山業識<span class='note-inline'>(勘辨)</span>　<span class='note-inline'>(三八)</span>臨濟真人<span class='note-inline'>(人境)</span></p>
<p style="margin-left:1em"><span class='note-inline'>(三九)</span>趙州洗鉢<span class='note-inline'>(齋粥)</span>　<span class='note-inline'>(四十)</span>雲門白黑<span class='note-inline'>(對機)</span></p>
<p style="margin-left:1em"><span class='note-inline'>(四一)</span>洛浦臨終<span class='note-inline'>(遷化)</span>　<span class='note-inline'>(四二)</span>南陽淨瓶<span class='note-inline'>(瓶錫)</span></p>
<p style="margin-left:1em"><span class='note-inline'>(四三)</span>羅山起滅<span class='note-inline'>(悟道)</span>　<span class='note-inline'>(四四)</span>興陽妙翅<span class='note-inline'>(飛走)</span></p>
<p style="margin-left:1em"><span class='note-inline'>(四五)</span>覺經四節<span class='note-inline'>(經教)</span>　<span class='note-inline'>(四六)</span>德山學畢<span class='note-inline'>(佛祖)</span></p>
<p style="margin-left:1em"><span class='note-inline'>(四七)</span>趙州柏樹<span class='note-inline'>(祖教)</span>　<span class='note-inline'>(四八)</span>摩經不二<span class='note-inline'>(門戶)</span></p>
<p style="margin-left:1em"><span class='note-inline'>(四九)</span>洞山供真<span class='note-inline'>(真像)</span>　<span class='note-inline'>(五十)</span>雪峯甚麼<span class='note-inline'>(菴居)</span></p>
<p style="margin-left:1em"><span class='note-inline'>(五一)</span>法眼舡陸<span class='note-inline'>(舟楫)</span>　<span class='note-inline'>(五二)</span>曹山法身<span class='note-inline'>(法身)</span></p>
<p style="margin-left:1em"><span class='note-inline'>(五三)</span>黃檗噇糟<span class='note-inline'>(示眾)</span></p>
<p>卷四</p>
<p style="margin-left:1em"><span class='note-inline'>(五四)</span>雲巖大悲<span class='note-inline'>(心眼)</span>　<span class='note-inline'>(五五)</span>雪峯飯頭<span class='note-inline'>(衣鉢)</span></p>
<p style="margin-left:1em"><span class='note-inline'>(五六)</span>密師白兔<span class='note-inline'>(牛鹿)</span>　<span class='note-inline'>(五七)</span>嚴陽一物<span class='note-inline'>(悟道)</span></p>
<p style="margin-left:1em"><span class='note-inline'>(五八)</span>剛經輕賤<span class='note-inline'>(經教)</span>　<span class='note-inline'>(五九)</span>青林死蛇<span class='note-inline'>(兔蛇)</span></p>
<p style="margin-left:1em"><span class='note-inline'>(六十)</span>鐵磨牸牛<span class='note-inline'>(齋粥)</span>　<span class='note-inline'>(六一)</span>乾峯一畫<span class='note-inline'>(橋路)</span></p>
<p style="margin-left:1em"><span class='note-inline'>(六二)</span>米胡悟否<span class='note-inline'>(悟道)</span>　<span class='note-inline'>(六三)</span>趙州問死<span class='note-inline'>(人境)</span></p>
<p style="margin-left:1em"><span class='note-inline'>(六四)</span>子昭承嗣<span class='note-inline'>(法屬)</span>　<span class='note-inline'>(六五)</span>首山新婦<span class='note-inline'>(佛祖)</span></p>
<p style="margin-left:1em"><span class='note-inline'>(六六)</span>九峯頭尾</p>
<p>卷五</p>
<p style="margin-left:1em"><span class='note-inline'>(六七)</span>嚴經智慧<span class='note-inline'>(經教)</span>　<span class='note-inline'>(六八)</span>夾山揮劍<span class='note-inline'>(佛祖)</span></p>
<p style="margin-left:1em"><span class='note-inline'>(六九)</span>南泉白牯　<span class='note-inline'>(七十)</span>進山問性<span class='note-inline'>(骨董)</span></p>
<p style="margin-left:1em"><span class='note-inline'>(七一)</span>翠巖眉毛<span class='note-inline'>(解結)</span>　<span class='note-inline'>(七二)</span>中邑獼猴<span class='note-inline'>(飛走)</span></p>
<p style="margin-left:1em"><span class='note-inline'>(七三)</span>曹山孝滿<span class='note-inline'>(服飾)</span>　<span class='note-inline'>(七四)</span>法眼質名<span class='note-inline'>(經教)</span></p>
<p style="margin-left:1em"><span class='note-inline'>(七五)</span>瑞巖常理<span class='note-inline'>(悟道)</span>　<span class='note-inline'>(七六)</span>首山三句<span class='note-inline'>(示眾)</span></p>
<p style="margin-left:1em"><span class='note-inline'>(七七)</span>仰山隨分<span class='note-inline'>(圓相)</span>　<span class='note-inline'>(七八)</span>雲門餬餅<span class='note-inline'>(餬餅)</span></p>
<p style="margin-left:1em"><span class='note-inline'>(七九)</span>長沙進步<span class='note-inline'>(骨董)</span>　<span class='note-inline'>(八十)</span>龍牙過板<span class='note-inline'>(祖教)</span></p>
<p style="margin-left:1em"><span class='note-inline'>(八一)</span>玄沙到縣<span class='note-inline'>(骨董)</span>　<span class='note-inline'>(八二)</span>雲門聲色<span class='note-inline'>(餬餅)</span></p>
<p>卷六</p>
<p style="margin-left:1em"><span class='note-inline'>(八三)</span>道吾看病<span class='note-inline'>(問疾)</span>　<span class='note-inline'>(八四)</span>俱胝一指<span class='note-inline'>(菴居)</span></p>
<p style="margin-left:1em"><span class='note-inline'>(八五)</span>國師塔樣<span class='note-inline'>(帝王)</span>　<span class='note-inline'>(八六)</span>臨濟大悟<span class='note-inline'>(棒喝)</span></p>
<p style="margin-left:1em"><span class='note-inline'>(八七)</span>疎山有無<span class='note-inline'>(草木)</span>　<span class='note-inline'>(八八)</span>楞嚴不見<span class='note-inline'>(經教)</span></p>
<p style="margin-left:1em"><span class='note-inline'>(八九)</span>洞山無草<span class='note-inline'>(解結)</span>　<span class='note-inline'>(九十)</span>仰山謹白<span class='note-inline'>(說法)</span></p>
<p style="margin-left:1em"><span class='note-inline'>(九一)</span>南泉牡丹<span class='note-inline'>(花果)</span>　<span class='note-inline'>(九二)</span>雲門一寶<span class='note-inline'>(珍寶)</span></p>
<p style="margin-left:1em"><span class='note-inline'>(九三)</span>魯祖不會<span class='note-inline'>(珍寶)</span>　<span class='note-inline'>(九四)</span>洞山不安<span class='note-inline'>(問疾)</span></p>
<p style="margin-left:1em"><span class='note-inline'>(九五)</span>臨濟一畫<span class='note-inline'>(糧食)</span>　<span class='note-inline'>(九六)</span>九峯不肯<span class='note-inline'>(遷化)</span></p>
<p style="margin-left:1em"><span class='note-inline'>(九七)</span>光帝幞頭<span class='note-inline'>(帝王)</span>　<span class='note-inline'>(九八)</span>洞山常切<span class='note-inline'>(說法)</span></p>
<p style="margin-left:1em"><span class='note-inline'>(九九)</span>雲門鉢桶<span class='note-inline'>(齋粥)</span>　<span class='note-inline'>(一百)</span>瑯琊山河<span class='note-inline'>(經教)</span></p>
<p>從容庵錄目錄<span class='note-inline'>(終)</span></p>
</div>
<p class='juan'><a id='mulu6' />萬松老人評唱天童覺和尚頌古從容庵錄一</p><p class="byline">侍者離知錄</p><p class="byline">後學性一校</p><p class="byline">生生道人梓</p>
<div class='div-other'><a id='mulu7' />
<p class='h1'>第一則世尊陞座</p><p>示眾云。閉門打睡接上上機。顧鑑頻申。曲為中下。那堪上曲䚄木弄鬼眼睛。有箇傍不肯底。出來。也怪伊不得。</p>
<p style="margin-left:1em">舉。世尊一日陞座<span class='note-inline'>(今日不著便)</span>。文殊白槌云。諦觀法王法。法王法如是<span class='note-inline'>(知佗是何心行)</span>。世尊便下座<span class='note-inline'>(別日再商量)</span>。</p>
<p>師云。圓收十號。出世獨尊。抖擻眉毛。昂藏鼻孔。講肆謂之陞座。禪林號曰上堂。諸人未到法堂。萬松未出方丈。向那時薦得。已是落三落四了也。不見雪竇道。眾中若有仙陀客。何必文殊下一槌。點檢將來。雪竇不合索鹽。萬松那堪奉馬。直饒七佛祖師。道諦觀法王法法王法如是。也須眼裏抽釘腦後拔楔始得。至今開堂末後。白槌云諦觀法王法法王法如是。舉此例也。世尊便下座去。且救得一半。那一半分付天童。頌云。</p>

<div class="lg regular" style="margin-left:1em"><div class='lg-row'>一段真風見也麼<span class='note-inline'>(莫教飃入眼特地出還難)</span>　綿綿化母理機梭<span class='note-inline'>(參差蹉了交綹)</span></div>
<div class='lg-row'>織成古錦含春象<span class='note-inline'>(大巧若拙)</span>　無柰東君漏泄何<span class='note-inline'>(陰陽無曲狥節氣不相饒)</span></div>
</div><p>師云。天童道。一段真風見也麼。為復世尊陞座處。是一段真風。天童舉頌處。是一段真風。萬松請益處。是一段真風。恁麼則却成三段了也。如何是一段真風。況諸人各各有分。也好參詳。又道。綿綿化母理機梭。化母化工造物之別號。儒道二教。宗於一氣。佛家者流。本乎一心。圭峯道。元氣亦由心之所造。皆阿賴耶識相分所攝。萬松道。此曹洞正宗。祖佛命脈。機紐銜於樞口。轉處幽微。綿絲吐於梭腸。用時綿密。何得與邪因無因同日而語哉。向下頌世尊蘊藉將來道。織成古錦含春象。雖是如蟲禦木偶爾成文。其柰閉門造車出門合轍。末後文殊與折倒。却道。無柰東君漏泄何。文殊白槌。世尊便下座。及至迦葉白槌。便現百千萬箇文殊。一等是恁麼時節為甚麼。收放不同。爾道。那箇是東君漏泄處。慇懃為解丁香結。放出枝頭自在春。</p>
</div>
<div class='div-other'><a id='mulu8' />
<p class='h1'>第二則達磨廓然</p><p><span class='corr'>示</span>眾云。卞和三獻。未免遭刑。夜光投人。鮮不按劍。卒客無卒主。宜假不宜真。差珍異寶用不著。死猫兒頭拈出。看。</p>
<p style="margin-left:1em">舉。梁武帝問達磨大師<span class='note-inline'>(清旦起來不曾利市)</span>如何是聖諦第一義<span class='note-inline'>(且向第二頭問)</span>磨云。廓然無聖<span class='note-inline'>(劈腹剜心)</span>帝云。對朕者誰<span class='note-inline'>(鼻孔裏認牙)</span>磨云。不識<span class='note-inline'>(腦後見腮)</span>帝不契<span class='note-inline'>(方木不入圓竅)</span>遂渡江至少林面壁九年<span class='note-inline'>(家無滯貨不富)</span>。</p>
<p>師云。般若多羅甞囑達磨大師曰。吾滅後六十七載。當往震旦設大法藥直指上根。慎勿速行衰於日下。又汝到時。南方勿住。彼唯好有為功德。不見佛理。汝縱到彼。不可久留。果有游梁涉魏鈍滯九年之事。近代磁州衣法付人山。山曰。某甲不是恁麼人。州曰。不是恁麼人。自不殃及伊。山以法乳情深。俛仰而受。州復曰。汝既如是。第一不得容易出世。若躁進輕脫。中間必有轗軻。此與多羅三囑達磨九年。彼此一時也。霅溪頌云。不惜過秋霜。圖教滋味長。縱然生摘得。終是不馨香。可以為來者之誡。若是本色道人。出處自知時節。武帝雖不契。置箇問端。不妨劂剞。至今諸方。開堂白槌。尚云法筵龍象眾當觀第一義。只如第一義諦。還許觀麼。還許武帝達磨問答麼。萬松道。第一義且置。爾要聖諦作麼。天皇道。但盡凡情。別無聖解。楞嚴道。若作聖解。即受群邪。只這達磨道廓然無聖。石火電光中。不妨手親眼辦。武帝頑涎不退。更問對朕者誰。於他梁王分上。也是好心。殊不知。達磨分上。劈面被唾相似。不免更奉箇不識。早是花嬌易謝。那堪雪上加霜。達磨見伊眼目定動。即時轉身。別行一路。古人或出或處。或默或語。皆為佛事。後來武帝果然過後思君子。自撰碑文云。見之不見。逢之不逢。今之古之。悔之恨之。朕雖一介凡夫。敢師之於後。自武帝蒙塵之後。達磨西歸以來。第一義諦無人舉著。賴有天童。為眾拈出。頌云。</p>
<p style="margin-left:1em" class="lg-abnormal"><div class='lg-row'>廓然無聖<span class='note-inline'>(一迴飲水一迴著噎)</span>　來機逕庭<span class='note-inline'>(面赤不如語直)</span>　得非犯鼻而揮斤<span class='note-inline'>(好手手中誇好手)</span></div>
<div class='lg-row'>失不迴頭而墮甑<span class='note-inline'>(已往不咎)</span>　寥寥冷坐少林<span class='note-inline'>(老不歇心)</span></div>
<div class='lg-row'>默默全提正令<span class='note-inline'>(猶自說兵機)</span>　秋清月轉霜輪<span class='note-inline'>(高著眼看)</span></div>
<div class='lg-row'>河淡斗垂夜柄<span class='note-inline'>(誰敢承攬)</span>　繩繩衣鉢付兒孫<span class='note-inline'>(莫妄想)</span></div>
<div class='lg-row'>從此人天成藥病<span class='note-inline'>(天行已過使者須知)</span></div>
</p><p>師云。廓然無聖。來機逕庭。此語本出莊子。大有逕庭。不近人情。初祖當時。也少些子方便。殊不知。藥不瞑眩。厥疾弗瘳。起初便下霹靂手。而今已早私狥姑息。所以得非犯鼻而揮斤。莊子送葬。過惠子之墓。顧謂從者曰。郢人堊漫其鼻端。若蠅翼。使匠石斵之。匠石運斤成風。聽而斵之。瞑目恣手盡堊而鼻不傷。郢人立不失容。自夫子之死也。吾無以為質矣。失不迴頭而墮甑。後漢孟敏客居太原。曾荷甑墮地。不顧而去。郭林宗見而問其意。對曰。甑已破矣。視之何益。林宗以此異之。因勸令遊學。意謂武帝若自肯。達磨未甞屈己從人。梁王若不契。拂袖便行而無恨。黃金殿上放沒面目。道得一半。少林九年口掛壁上。始是八成。如秋清月轉霜輪。暗用法眼到頭霜夜月。任運落前溪。發明理極無喻之道。河淡斗垂夜柄。天童上堂云。一點環中照極微。智無功處却存知。緣思淨盡無餘事。半夜星河斗柄垂。此兩句如啞人作通事。指似向人吐露不出。那堪師資傳授。藥病相治。轉沒交涉。如何得全提正令去。空花幾費龜毛線。石女空拈䕞[卄/碭]針。<span class='note-inline'>(咄)</span>。</p>
</div>
<div class='div-other'><a id='mulu9' />
<p class='h1'>第三則東印請祖</p><p>示眾云。劫前未兆之機。烏龜向火。教外別傳一句。碓嘴生花。且道。還有受持讀誦分也無。</p>
<p style="margin-left:1em">舉。東印土國王。請二十七祖般若多羅齊<span class='note-inline'>(往往償口債去也)</span>王問曰。何不看經<span class='note-inline'>(無功受祿寢食不安)</span>祖云。貧道入息不居陰界。出息不涉眾緣。常轉如是經。百千萬億卷<span class='note-inline'>(上來講讚無限勝因)</span>。</p>
<p>師云。二十七祖初名瓔珞童子。因二十六祖不如蜜多。與東印土堅固王同輦。問童子曰。能憶往事否。對曰。我憶往劫與師同居。師演摩訶般若。我持甚深修多羅。以相代正化故。俟師於此。祖告王曰。此非小聖。大勢至之應身也。王命登輦至宮供養。以至披削。祖取般若修多羅事。命名般若多羅。梁朝以達磨為觀音。西國以祖師為勢至。唯阿彌陀佛至今無下落。良久云。豐<span class='corr'>干</span>饒舌。後因皇家展會。尊者主席。這老漢顯異惑眾。當時好與掀倒。打斷葛藤。直待問尊者何不看經。果然放不過。這老漢也無大人相。把葫蘆馬杓翻騰一上王便禮拜。識甚痛痒。萬松道。國王貪他一粒米。尊者失却萬年糧。只知鐵脊撑天。不覺腦門著地。若要扶起。除是天童。頌云。</p>

<div class="lg regular" style="margin-left:1em"><div class='lg-row'>雲犀玩月璨含輝<span class='note-inline'>(暗通一線文彩已彰)</span>　木馬游春駿不羈<span class='note-inline'>(百花叢裏過一葉不沾身)</span></div>
<div class='lg-row'>眉底一雙寒碧眼<span class='note-inline'>(不曾趁蛇蜉隊)</span>　看經那到透牛皮<span class='note-inline'>(過也)</span></div>
<div class='lg-row'>明白心起曠劫<span class='note-inline'>(威音前一箭)</span>　英雄力破重圍<span class='note-inline'>(射透兩重關)</span></div>
<div class='lg-row'>妙圓樞口轉靈機<span class='note-inline'>(何曾動著)</span>　寒山忘却來時路<span class='note-inline'>(暫時不住如同死人)</span></div>
<div class='lg-row'>拾得相將携手歸<span class='note-inline'>(須是當鄉人)</span></div>
</div><p>師云。破題兩句。頌不居陰界。不涉眾緣已了。且藏教法數。五陰十二處十八界。喚作三科。尊者略舉首尾。攝其中間。梵語安那般那。譯云出息入息。其法有六。一數二隨三止四觀五還六淨。具如天台止觀。預備不虞者不可不知。溈山警策道教理未甞措懷。玄道無因契悟。寶藏論可怜。無價之寶。隱在陰入之坑。何時得靈光獨耀逈脫根塵去。天童雲犀玩月燦含輝。古詩有犀因玩月紋生角。好言語可惜。折合向文才情思上。木馬游春駿不羈。此頌出息不涉眾緣。可謂善行無轍跡也。眉底一雙寒碧眼。洛浦道。單明自己法眼未明。此人只具一隻眼。若要雙眼圓明。除是不居陰界不涉眾緣。無影林中。高懸日月。不萌枝上。暗辨春秋始得。看經那到透牛皮。長慶云。眼有何過。楞嚴經云。汝今諦觀此會聖眾。用目循歷。其目周視。但如鏡中無別分析。這裏蹉過。藥山道。底牛皮也須穿透。萬松道。却具金剛眼。明白心超曠劫。三祖道。但不憎愛洞然明白。一念萬年受持不盡。鹿門道。遍大地是學人一卷經。盡乾坤是學人一隻眼。以這箇眼。讀如是經。千萬億劫常無間斷。萬松道。看讀不易。英雄力破重圍。後漢王莽遣弟王尋王邑。至昆陽。圍光武數十重。光武兵弱而欲降尋邑。邑不肯。光武乃益堅諸將。出兵却戰。尋邑大敗。尊者文武雙全。出將入相。陰界眾緣。非但重圍也。妙圓樞口轉靈機。爾雅樞謂之椳。郭璞注云。門扉樞也。流水不腐。中樞不蠧。言其活也。尊者未點先行。不撥自轉。這邊那邊無可不可。天童披沙揀金。分星擘兩。花判了也。末後兩句更有餘才道。寒山忘却來時路。拾得相將携手歸。此頌國筵海眾鑽紙穿窓。尊者老婆略與。鉤簾歸乳燕。穴紙出癡蠅。用寒山詩。若合符節。詩云。欲得安身處。寒山可長保。微風吹幽松。近聽聲愈好。下有斑白人。嘮嘮讀黃老。十年歸不得。忘却來時道。閭丘胤訪後與拾得相携。出松門更不還寺。有本云。喃喃讀黃老。此頌弱喪忘歸與迷人指路也。後唐莊宗皇帝。請華嚴休靜禪師。入內齋。大師大德總看經。唯師一眾默然。帝問何不看經。靜曰。道泰不傳天子令。時清休唱太平歌。帝曰。師一人不看即得。徒眾何亦不看。靜曰。獅子窟中無異獸。象王行處絕狐蹤。帝曰。大師大德為甚麼總看。靜曰。水母元無眼。求食須賴鰕。帝大悅。況祖師尊者從遠劫來。號大勢至。誦甚深脩多羅。因此從師名般若多羅。元來習氣也不除。輸他華嚴却有衲僧巴鼻。萬松到此不覺失笑。且道。笑箇什麼。雲居羅漢披襟處。鞏縣茶瓶接嘴時。</p>
</div>
<div class='div-other'><a id='mulu10' />
<p class='h1'>第四則世尊指地</p><p>示眾云。一塵纔舉。大地全收。疋馬單槍。開疆展土。便可隨處作主。遇緣即宗底。是甚麼人。</p>
<p style="margin-left:1em">舉。世尊與眾行次<span class='note-inline'>(隨他脚跟轉)</span>以手指地云。此處宜建梵剎<span class='note-inline'>(太歲頭上不合動土)</span>帝釋將一莖草。插於地上云。建梵剎已竟<span class='note-inline'>(修造不易)</span>世尊微笑<span class='note-inline'>(賞罰分明)</span>。</p>
<p>師云。世尊因布髮掩泥。獻花於然燈佛。佛指布髮處云。此一方地。宜建一剎。時有賢首長者。插標於指處云。建剎已竟。諸天散花。讚歎庶子有大智矣。天童舉話。大同小異。萬松道。世尊祖業轉典與然燈。便有長者承頭收後。如今交付與天童。須要出箇合同文契。頌云。</p>
<p style="margin-left:1em" class="lg-abnormal"><div class='lg-row'>百草頭上無邊春<span class='note-inline'>(夾山猶在)</span>　信手拈來用得親<span class='note-inline'>(入荒田不揀)</span></div>
<div class='lg-row'>丈六金身功德聚<span class='note-inline'>(不審)</span>　等閑携手入紅塵<span class='note-inline'>(逢場作戲)</span></div>
<div class='lg-row'>塵中能作主<span class='note-inline'>(一朝權在手)</span>　化外自來賓<span class='note-inline'>(看取令行時)</span>　觸處生涯隨分足<span class='note-inline'>(不從人得)</span></div>
<div class='lg-row'>未嫌伎倆不如人<span class='note-inline'>(面無慚色)</span></div>
</p><p>師云。天童先以四句頌公案了。然後鋪舒梗概。展演化風。趙州拈一莖草。作丈六金身用。世尊當風指出。帝釋信手拈來。天童人境交加頌出。非但古聖。爾即今塵中作得主。化外亦來賓。且道。風流劉駙馬。起此報恩院。與帝釋插草同別。師竪起拂子云。千年常住一朝僧。</p>
</div>
<div class='div-other'><a id='mulu11' />
<p class='h1'>第五則清源米價</p><p>示眾云。闍提割肉供親。不入孝子傳。調達推山壓佛。豈怕忽雷鳴。過得荊棘林。斫倒栴檀樹。直待年窮歲盡。依舊盂春猶寒。佛法身在甚麼處也。</p>
<p style="margin-left:1em">舉。僧問清源。如何是佛法大意<span class='note-inline'>(小官多念律)</span>源云。盧陵米作麼價<span class='note-inline'>(老將不論兵)</span>。</p>
<p>師云。吉州清源山行思禪。師初參六祖便問。當何所務即得不落階級。祖云。汝曾作甚麼來。源云。聖諦亦不為。祖云。落何階級。源云。聖諦尚不為何階級之有。祖深器之。會下學徒雖眾。師居首焉。亦猶二祖不言。少林謂之得髓矣。據這僧問佛法大意。也是本色乍入叢林底人。要隨文殊遊鐵圍山。清源是聖諦亦不為底人。却只作尋常相見顧問道。盧陵米作麼價。有者道。盧陵米價不許商量。殊不知。已入斛斗行鋪了也。要得不入這保社。問取天童。頌云。</p>

<div class="lg regular" style="margin-left:1em"><div class='lg-row'>太平治業無象<span class='note-inline'>(旄頭星現也未)</span>　野老家風至淳<span class='note-inline'>(爭如我這裏種田博飯喫)</span></div>
<div class='lg-row'>只管村歌社飲<span class='note-inline'>(窮鬼子快活不徹也)</span>　那知舜德堯仁<span class='note-inline'>(始成忠孝)</span></div>
</div><p>師云。唐文宗太和六年時。牛僧孺為相。上曰。天下何時太平。孺對曰。太平無象。今四夷不致交侵。百姓不致離散。雖非至治。亦謂小康。陛下若別求太平。非臣所及。退而累表請罷。出為淮南節度使。萬松道。已是起模畫樣。所以野老家風。擊壤謳歌。禮樂文章。翻成特地。盧陵米價。可曬深玄。舜德堯仁。淳風自化。村歌社飲。得其所哉。月白風清。各安其分。還會麼。逐便歸堂。</p>
</div>
<div class='div-other'><a id='mulu12' />
<p class='h1'>第六則馬祖白黑</p><p>示眾云。開口不得時。無舌人解語。擡脚不起處。無足人解行。若也落他彀中。死在句下。豈有自由分。四山相逼時。如何透脫。</p>
<p style="margin-left:1em">舉。僧問馬大師。離四句絕百非。請師直指某甲西來意<span class='note-inline'>(若識這僧問頭省人多少心力)</span>大師云。我今日勞倦不能為汝說<span class='note-inline'>(已有舡中月)</span>問取智藏去<span class='note-inline'>(更添帆上風)</span>僧問藏<span class='note-inline'>(却受人處分)</span>藏云。何不問和尚<span class='note-inline'>(好本多同)</span>僧云和尚教來問<span class='note-inline'>(可曬靈利)</span>藏云。我今日頭痛不能為汝說。問取海兄去<span class='note-inline'>(我不可作馬師弟子不得也)</span>僧問海<span class='note-inline'>(苦瓠連根苦)</span>海云。我到這裏。却不會<span class='note-inline'>(甜瓜徹蔕甜)</span>僧舉似大師<span class='note-inline'>(索取草鞋錢)</span>大師云。藏頭白。海頭黑<span class='note-inline'>(更參三十年)</span>。</p>
<p>師云。六祖謂讓和尚曰。西天二十七祖讖。汝足下出一馬駒。踏殺天下人。病在汝心。不須速說。後磨塼打牛。神駒入廐。號為馬祖。牛行虎視。引舌過鼻。足下有輪文。法嗣一百三十九人。各為一方法主。智藏海兄乃西堂百丈也。看來這僧。也是箇學佛法人。將四句百非。勘當教外別傳宗旨。攝大乘論說。有是增益謗。無是損減謗。亦有亦無相違謗。非有非無戲論謗。四句若離。百非自絕。黃蘗道。欲要直捷會。一切總不是。萬松道。端的委細會。一切無不是。翻覆看來。不離四句。不絕百非。西來祖意。於何不明。龍樹大師道。般若如大火聚四面不可入。却道。般若如清涼池四面皆可入。這僧道。離四句絕百非。請師直指西來意。諸方謂之鎖口問。馬祖不忙只道。我今日勞倦。不能為汝說。問取智藏去。惜得自己眉毛。穿却那僧鼻孔。那僧不免被他驅使。真箇去問。智藏亦不謀而合道。何不問和尚。這僧不開眉眼。道和尚教來問。藏云。我今日頭痛。不能為汝說。問取海兄去。可謂非父不生其子也。僧問海。海云。我到這裏却不會。將謂侯白更有侯黑。這僧雖無血性。却有首尾。還來舉似馬祖。祖云。藏頭白海頭黑。這句疑殺天下人。東林照覺頌云。百非四句絕無言。黑白分明定正偏。萬松道。暮四朝三。妄生喜怒。一日三人與南泉玩月。次祖云。正當恁麼時如何。丈云。正好修行。藏云。正好供養。南泉拂袖便行。祖云。經入藏禪歸海。唯有普願。獨超物外。這裏却宜緇素分明。萬松道。藏頭白海頭黑。鴨頭綠鶴頭赤。十影神駒立海南。五色祥麟步天北。諸方且莫假狐靈。天童自有真消息。頌云。</p>
<p style="margin-left:1em" class="lg-abnormal"><div class='lg-row'>藥之作病<span class='note-inline'>(胡人飲乳返怪良醫)</span>　鑒乎前聖<span class='note-inline'>(師多脈亂)</span>　病之作醫<span class='note-inline'>(以藥下藥以毒去毒)</span></div>
<div class='lg-row'>必也其誰<span class='note-inline'>(莫是天童麼)</span>　白頭黑頭兮克家之子<span class='note-inline'>(一窰燒就)</span></div>
<div class='lg-row'>有句無句兮截流之機<span class='note-inline'>(更使溈山笑轉新)</span>　堂堂坐斷舌頭路<span class='note-inline'>(一死不再活)</span></div>
<div class='lg-row'>應笑毘耶老古錐<span class='note-inline'>(只得一橛)</span></div>
</p><p>師云。四句為四謗。如大火聚四面不可入。四句為四門。如清涼池四面皆可入。萬松昔年在大明作書記。時潭柘亨和尚過大明。昏夜扣門告侍者。燒香結緣。潭柘便放相見。萬松請益如何是活句。如何是死句。柘云。書記若會死句。也是活句。若不會活句。也是死句。當時自念。老作家手段終別。今日看這僧問。矴矴要離四句百非之外別指出祖意。三箇老漢頭腦相似。若便作離四句絕百非會好。與這僧一坑埋却。後來天童。頌仰山夢中白槌道。離四句絕百非。馬師父子病休醫。萬松道。是何心行。白頭黑頭兮克家之子。周易蒙卦。九二子克家。能荷家業也。有句無句兮截流之機。萬松道。只有湛水之波。且無滔天之浪。堂堂坐斷舌頭路。應笑毘耶老古錐。梵語毘耶離。譯云廣嚴。維摩所居城名。文殊問不二法門。維摩默然。這僧問馬師父子。葛藤遍地。且道。那裏是應笑處。但能莫觸當今諱。也勝前朝斷舌才。</p>
</div>
<div class='div-other'><a id='mulu13' />
<p class='h1'>第七則藥山陞座</p><p>示眾云。眼耳鼻舌。各有一能。眉毛在上。士農工商各歸一務。拙者常閑。本分宗師如何施設。</p>
<p style="margin-left:1em">舉藥山久不陞座<span class='note-inline'>(動不如靜)</span>院主白云。大眾久思示誨。請和尚為眾說法<span class='note-inline'>(便重不便輕)</span>山令打鐘。眾方集<span class='note-inline'>(聚頭作相那事悠悠)</span>山陞座良久便下座歸方丈<span class='note-inline'>(一場話覇)</span>主隨後問。和尚適來許為眾說法。云何不垂一言<span class='note-inline'>(大海若知足百川應倒流)</span>山云。經有經師。論有論師。爭怪得老僧<span class='note-inline'>(可惜龍頭蛇尾)</span>。</p>
<p>師云。飢者易為食。渴者易為飲。是以三家五請。菩薩上堂。半偈全身。夜叉陞座。豈悕法哉。黃龍南禪師云。蓋今之人。容易輕法者眾。欲如田夫時時乾之。令其枯渴。然後溉灌方得秀實也。藥山久不陞座。又且不然。覺範道。一菴深藏霹靂舌。從教萬象自分說。永嘉道。默時說。說時默。大施門開無壅塞。院主頭頭蹉過。白云。大眾久思示誨。請和尚為眾說法。仁義道中。主賓分上。也未為分外。山令打鐘。只見雷霆施號令。眾方集。豈知星斗煥文章。山陞座良久下座歸方丈。一上神通。不同小小。主隨後問云。和尚適來許為眾說法。云何不垂一言。翠巖芝云。藥山下座。院主當初怪不為眾說法。可謂誤他三軍。萬松道。正是將頭不猛。山云。經有經師。論有論師。爭怪得老僧。瑯琊覺云。藥山下座不妨疑著。及乎院主拶著。失却一隻眼。萬松道。再得完全能幾箇。而不知換得兩隻眼。雪竇道。可惜藥山老漢。平地喫交。盡大地人扶不起。萬松道。和尚也須出隻手。無餘頌云。丈室未離已喫交。悄然歸去轉無憀。經師論師猶相告。一欵分明便自招。萬松道。曹司易勘。公案未圓。解與天童。如何判斷。頌云。</p>

<div class="lg regular" style="margin-left:1em"><div class='lg-row'>癡兒刻意止啼錢<span class='note-inline'>(堪作何用)</span>　良駟追風顧影鞭<span class='note-inline'>(踢起便行)</span></div>
<div class='lg-row'>雲掃長空巢月鶴<span class='note-inline'>(樹下底一場懡㦬)</span>　寒清入骨不成眠<span class='note-inline'>(開眼作夢)</span></div>
</div><p>師云。涅盤經說。嬰兒啼時。母將黃葉。云與汝金。兒即止啼。此頌久思示誨與云何不垂一言。外道問佛。不問有言。不問無言。世尊良久。外道便作禮云。世尊大慈。開我迷雲。令我得入。外道去後。阿難問佛。外道見何道理。而言得入。佛言。如世良馬見鞭影而行。藥山與世尊。一等舉鞭。院主率眾僧。禮讚有分。却怪不垂一言。可謂東土衲僧不如西天外道。天童恁麼頌。萬松恁麼說。盡是止啼黃葉。只為諸人熱夢未醒。睡輕者一呼便覺。睡重者搖撼方驚。更有一等。椓抄起來猶自䆿瞠。比他藥山睛巢月鶴。清不成眠。雲泥有隔。雖然如是。睡語不少。</p>
</div>
<div class='div-other'><a id='mulu14' />
<p class='h1'>第八則百丈野狐</p><p>示眾云。記箇元字脚。在心入地獄如箭射。一點野狐涎。嚥下三十年。吐不出。不是西天令嚴。只為獃郎業重。曾有誤犯者麼。</p>
<p style="margin-left:1em">舉。百丈上堂。常有一老人。聽法隨眾散去。<span class='note-inline'>(閙中取靜)</span>一日不去<span class='note-inline'>(從來疑著這漢)</span>丈乃問立者何人<span class='note-inline'>(事不解交客來須待)</span>老人云。某甲於過去迦葉佛時。曾住此山<span class='note-inline'>(元是當家人)</span>有學人問。大修行底人還落因果也無<span class='note-inline'>(但行好事莫問前程)</span>對他道不落因果<span class='note-inline'>(一句合頭語萬劫繫驢橛)</span>墮野狐身五百生<span class='note-inline'>(爾道不落因果)</span>今請和尚代一轉語<span class='note-inline'>(著甚來由)</span>丈云。不昧因果<span class='note-inline'>(一坑埋却)</span>老人於言下大悟<span class='note-inline'>(狐涎猶在)</span>。</p>
<p>師云。洪州百丈山大智禪師每至陞座。常有一老人。聽法迦葉佛時曾住此山。錯對學人一轉語。至今墮野狐身。良由自己倚牆貼壁。送人墮坑落塹。見大智有抽釘拔楔手段。便舍已從他。請大智代一轉語。大智施無畏辯。輕輕撥轉道。不昧因果老人言下大悟。據實而論。不落因果是撥無斷見。不昧因果。是隨流得妙。稍解教乘者。舉著便見。要且雖脫毛衣。猶披鱗甲。不見道圓禪師。在南禪師會中。聞二僧舉此話。一僧曰。只如不昧因果。也未脫得野狐身。一僧應聲曰。便是不落因果。亦何曾墮野狐身耶。師悚然異其語。急上黃蘗積翠菴頭。過㵎忽大悟。見南公敘其事。未終涕交頤。南公令就侍者榻熱寐。忽起作偈曰。不落不昧。僧俗本無忌諱。丈夫氣宇如王。爭受囊藏被蓋。一條楖栗任縱橫。野狐跳入金毛隊。南公大笑。恁麼看來。當初見道今請和尚代一轉語。只樂道不落因果。免使初心墮在解穽。百丈至晚。上堂舉前因緣。黃蘗便問。古人錯答一轉語。墮五百生野狐身。轉轉不錯。合作甚麼。丈云。近前。與爾道。蘗近前與丈一掌。丈拍手笑云。將謂狐須赤。更有赤須狐仰山道。百丈得大機。黃蘗得大用。名不虛得。溈山舉問仰山。黃蘗常用此機。為復天生得。從人得。仰云。亦是稟受師承。亦是自性宗通。溈云。如是如是。看他百丈父子。游行無畏。如師子王。豈向野狐窠裏作活計。萬松已是尾骨彌露。更放天童弄爪牙。看。頌云。</p>
<p style="margin-left:1em" class="lg-abnormal"><div class='lg-row'>一尺水。一丈波<span class='note-inline'>(幸自河清海晏)</span>　五百生前不奈何<span class='note-inline'>(早知今日事。悔不慎當初)</span></div>
<div class='lg-row'>不落不昧商量也<span class='note-inline'>(頑涎不斷)</span>　依前撞入葛藤窠<span class='note-inline'>(纏腰繳脚)</span></div>
<div class='lg-row'>阿呵呵<span class='note-inline'>(堪笑堪悲)</span>　會也麼<span class='note-inline'>(按牛頭喫草)</span>　若是爾灑灑落落<span class='note-inline'>(如蟲禦木)</span></div>
<div class='lg-row'>不妨我哆哆和和<span class='note-inline'>(偶爾成文)</span>　神歌社舞自成曲<span class='note-inline'>(拍拍是令)</span></div>
<div class='lg-row'>拍手其間唱哩囉<span class='note-inline'>(細末將來)</span></div>
</p><p>師云。立修證分因果。一尺水一丈波。墮在五百生野狐精魅。積翠庵下二僧縱有逸群之辯。點檢將來。未免撞入葛藤窠裏。天童此句有兩字未穩。何不道依前撞入野狐窠。阿呵呵。此頌明百丈悟處。露自己胸襟道會也麼。但問天童會也未。若是爾灑灑落落。不妨我哆哆和和。幸有一陰地。何勞不為人。哆哆和和。嬰兒言語不真貌。又法華釋籤云。多跢學行之相。嘙和習語之聲。涅盤經有病行嬰兒行。有本云婆婆和和。石室善道禪師云。涅盤十六行中。嬰兒行為最。哆哆和和時。喻學道人離分別取捨心。與下神歌社舞。皆一意也。且道。是何曲調。萬籟有心聞不得。孤巖無耳却知音。</p>
</div>
<div class='div-other'><a id='mulu15' />
<p class='h1'>第九則南泉斬猫</p><p>示眾云。踢翻滄海。大地塵飛。喝散白雲。虛空粉碎。嚴行正令。猶是半提。大用全彰。如何施設。</p>
<p style="margin-left:1em">舉。南泉一日。東西兩堂爭猫兒<span class='note-inline'>(人平不語水平不流)</span>南泉見遂提起云。道得即不斬<span class='note-inline'>(誰敢當鋒)</span>眾無對<span class='note-inline'>(直待雨淋頭)</span>泉斬却猫兒為兩段<span class='note-inline'>(抽刀不入鞘)</span>泉復舉前話問趙州<span class='note-inline'>(再來不直半文)</span>州便脫草鞋。於頭上戴出<span class='note-inline'>(好與一刀兩段)</span>泉云。子若在。恰救得猫兒<span class='note-inline'>(心斜不覺口喝)</span>。</p>
<p>師云。法雲圓通秀禪師。見二僧並立說話。將拄杖。到連卓數下云。一片業地。何況兩堂眾首。因猫致諍。南泉也不與解勸。亦不與懲罰。本色道人。以本分事。為人遂提起猫兒云。道得即不斬。正當恁麼時。盡十方界有情無情。一齊向南泉手中乞命。當時有箇出來展開兩手。不然攔胸抱住云却勞和尚神用。縱南泉別行正令。敢保救得猫兒。這一窟死老鼠。既無些子氣息。南泉已展不縮。盡令而行。遼朝上人[(厂@?)*ㄆ]作鏡心錄。訶南泉輩殺生造罪。文首座作無盡燈辨誤。救云。古本以手作虛斫勢。豈直一刀兩段。鮮血淋迸哉。這兩箇批判古人。文公罪重。[(厂@?)*ㄆ]公罪輕。南泉依舊。水牯牛隊裡。搖頭擺尾。不見。佛日禪師與眾茶座次。見猫來。袖中擲鵓鴿與之。猫接得便去。日云俊哉不可也是假作虛用。南泉自念。曲高和寡。舉前話問趙州。州便脫草鞋於頭上戴出。果然敲唱俱行。節拍成就。泉云。子若在恰救得猫兒。這些子用處。雖難會却易見。爾但向拈匙舉筯處覰破。便見斬猫兒戴草鞋更無兩樣。不然更看。天童別作甚麼伎倆。頌云。</p>

<div class="lg regular" style="margin-left:1em"><div class='lg-row'>兩堂雲水盡紛拏<span class='note-inline'>(有理不在高聲)</span>　王老師能驗正邪<span class='note-inline'>(明鏡當臺物來斯鑑)</span></div>
<div class='lg-row'>利刀斬斷俱亡像<span class='note-inline'>(消得龍王多少風)</span>　千古令人愛作家<span class='note-inline'>(有一人不肯)</span></div>
<div class='lg-row'>此道未喪<span class='note-inline'>(死猫兒頭堪作何用)</span>　知音可嘉<span class='note-inline'>(不道無只是少)</span></div>
<div class='lg-row'>鑿山透海兮唯尊大禹<span class='note-inline'>(功不浪施)</span>　鍊石補天兮獨賢女媧<span class='note-inline'>(闕一不可)</span></div>
<div class='lg-row'>趙州老有生涯<span class='note-inline'>(信手拈來無不是)</span>　草鞋頭戴較些些<span class='note-inline'>(且信一半)</span></div>
<div class='lg-row'>異中來也還明鑒<span class='note-inline'>(衲子難謾)</span>　只箇真金不混沙<span class='note-inline'>(是真難滅)</span></div>
</div><p>師云。兩堂雲水盡紛拏。至今不曾定交。若非天童會南泉例驗出端倪。往往邪正不分。邪正分明時如何判斷。便好。利劍斬斷一坑埋却。非但勦絕一期不了公案。亦使千古之下風清寰宇。南泉當時師勝。資強。見眾無語。却舉似趙州。表顯眾中有人。趙州脫草鞋頭上戴出。果然此道未喪。知音可嘉。孔子云。天將未喪斯文也。看他師資。道合。唱拍相隨。無以為喻。諡法。泉源流通曰禹。又受禪成功曰禹。尚書禹貢。導河積石至於龍門。淮南子。共工氏兵強兇暴。而與堯帝爭功。力窮觸不周山而死。天柱為之折。女媧鍊五色石。補天。列子。陰陽失度名缺。鍊五常之精名補。雲蓋本拈洞山掇却泰首座果棹話云。洞山雖有打破虛空底鉆鎚。要且無補綴底針線。南泉如大禹鑿山透海。顯出神用。趙州如女媧鍊石補天。圓却話頭。萬松道。趙州十八上解破家散宅。不知有多少生涯。草鞋頭戴較些些。咄咄沒去處。作這箇去就。保福展云。雖然如是。也只是破草鞋。南泉平高就下道。子若在恰救得猫兒。翠巖芝云。大小趙州只可自救。放過一著。天童道。異中來也還明鑒。只箇真金不混沙。只能順水推舡。不解逆風把柁。而今爾這一隊上來。猫又無。爭甚狗。以拄杖趁下。</p>
</div>
<div class='div-other'><a id='mulu16' />
<p class='h1'>第十則臺山婆子</p><p>示眾云。有收有放。干木隨身。能殺能活。權衝在手。塵勞魔外盡付指呼。大地山河皆成戲具。且道。是甚麼境界。</p>
<p style="margin-left:1em">舉。臺山路上有一婆子<span class='note-inline'>(傍城庄家夾道兔)</span>凡有僧問。臺山路向什麼處去<span class='note-inline'>(一生行脚去處也不知)</span>婆云。驀直去<span class='note-inline'>(未當好心)</span>僧纔行<span class='note-inline'>(著賊也不知)</span>婆云。好箇阿師又恁麼去也<span class='note-inline'>(爾早侯白)</span>僧舉似趙州<span class='note-inline'>(人平不語)</span>州云。待。與勘過<span class='note-inline'>(水平不流)</span>州亦如前問<span class='note-inline'>(陷虎之機)</span>至來日上堂云。我為汝勘破婆子了也<span class='note-inline'>(我更侯黑)</span>。</p>
<p>師云。臺山路上婆子。慣隨無著出寺入寺。飽參文殊前三後三。凡見僧問臺山路向什麼處去。便當陽指出長安大道。云驀直去。其僧不作疑阻便行。婆云。好箇阿師又恁麼去也。這婆子也鉤錐在手。從來觸誤多少賢良。這僧既不奈伊何。拈來舉似趙州。州云。待與勘過。疑殺天下人。這老漢老不歇心。圖箇甚麼。也要定箇宗眼。州依前恁麼問。婆依前恁麼答。有底便話作兩橛。前段點這僧扶婆子。後段點婆子扶趙州。唯玄覺云。前僧也恁麼問答。後來趙州也恁麼問答。且道。甚處是勘破處。萬松道。勘破了也。又云。非唯被趙州勘破。赤被這僧勘破。萬松道。非但累及玄覺。亦乃累及萬松。瑯琊云。大小趙州去這婆子手裡。喪身失命。雖然如是。錯會者多。萬松道。切忌。以已方人。溈山哲云。天下衲僧只知問路老婆。要且不知脚下泥深。若非趙州老人。爭顯汗馬功高。雖然須假天童歌揚始得。頌云。</p>

<div class="lg regular" style="margin-left:1em"><div class='lg-row'>年老成精不謬傳<span class='note-inline'>(切忌魔魅人家男女)</span>　趙州古佛嗣南泉<span class='note-inline'>(鎮州端的出大蘿蔔)</span></div>
<div class='lg-row'>枯龜喪命因圖象<span class='note-inline'>(靈鬼靈神返遭羅網)</span>　良駟追風累纏牽<span class='note-inline'>(驟風驟雨不免覊韁)</span></div>
<div class='lg-row'>勘破了老婆禪<span class='note-inline'>(幾箇男兒是丈夫)</span>　說向人前不直錢<span class='note-inline'>(知根不聖)</span></div>
</div><p>師云。鬼魅以妖通成精。呪藥以依通成精。天龍以報通成精。賢聖以神通成精。佛祖以道通成精。南泉趙州乃佛祖向上人。那堪年老。所以道。年老成精也。趙州古佛嗣南泉。馬祖道。經入藏。禪歸海。唯有南泉獨超物外。趙州以長沙為友。以南泉為師。故勘辨中。非得失勝負之可品格。天下謂之趙州關。也不妨難過。雖然仲尼有言。神龜能現夢於元君。而不能免余且之網。智能七十二鑽。而無遺筴。而不能避刳腸之患。如是則智有所困。神有所不及也。莊子云。宋元君夢人被髮曰。予自宰路之淵。予為清江使河伯之所。漁者余且得予。覺占之。神龜也。漁者果有余且。網得白龜。其圓五尺。君欲活之。卜之曰。殺龜以卜吉。乃刳龜。七十二鑽而無遺筴。乃其事也。洛浦曰。欲知上流之士。不將佛祖言教貼在額頭。如龜負圖自取喪身之兆。鳳縈金網趨霄漢。以何期。周穆王八駿。有乘雲而趨行越飛鳥者。故曰良駟追風也。此頌婆子能勘僧。而不免趙州勘破。趙州雖能勘婆。而不免瑯琊點檢。參禪謂之金屎法。不會如金。勘破如屎。所以道。說向人前不直錢。汝但離却得失勝負情量。自然平欺婆子。下視趙州。若到萬松門下。不得點胸檐板。</p>
</div>
<div class='div-other'><a id='mulu17' />
<p class='h1'>第十一則雲門兩病</p><p>示眾云。無身人患疾。無手人合藥。無口人服食。無受人安樂。且道。膏肓之疾。如何調理。</p>
<p style="margin-left:1em">舉。雲門大師云。光不透脫。有兩般病<span class='note-inline'>(還覺口乾舌縮麼)</span>一切處不明。面前有物是一<span class='note-inline'>(白日見鬼莫是眼花)</span>透得一切法空。隱隱地似有箇物相似。亦是光不透脫<span class='note-inline'>(早是結胸那堪喉閉)</span>又法身亦有兩般病<span class='note-inline'>(禍不單行)</span>得到法身為法執不忘。已見猶存。墮在法身邊是一<span class='note-inline'>(不唯邪<span class='corr'>祟</span>更有家親)</span>直饒透得。放過即不可<span class='note-inline'>(養病喪軀)</span>子細點檢將來。有甚麼氣息。亦是病<span class='note-inline'>(醫博未離門又早癇病發)</span>。</p>
<p>師云。越州乾峯和尚。法嗣洞山悟本。雲門遍參曾見師與曹山疎山。此則公案先有來源。乾峯示眾云。法身有三種病二種光。須是一一透得。更須知有向上一竅。雲門出眾云。只如庵內人。為甚不知庵外事。峯呵呵大笑。門云。猶是學人疑處。峯云。子是甚麼心行。門云。也要和尚相委悉。峯云。直須恁麼始得穩坐地。門云。喏喏。乾峯道。法身有三種病。雲門道。法身有兩種病。萬松行脚時。諸方商量道。未到走作已到住著。透脫無依。是三種病。今言二種。少未到走作。後二種病顯然大同。佛眼和尚道。騎驢覓驢是一。騎驢了不肯下。亦是病。乃前二病少後一種。師家一期應病施方。各垂方便。其二種光。與光不透脫有兩般病。無別。且一切處不明面前有物是一者。洞山道。分明覿面別無真。爭奈迷頭還認影。若具把定乾坤眼。綿綿不漏絲毫。方得少分相應。又道。透得一切法空。隱隱地似有箇物相似。亦是光不透脫。溈山所謂。無一法可當情。見猶在境。楞嚴經云。縱滅一切見聞覺知。內守幽閑。猶為法塵分別影事。南院顒道。我當時如燈影裏行相似。所以道。亦是光不透脫。洞上宗風。靜沈死水。動落今時。名二種病。爾但出不隨應。入不居空。外不尋枝。內不住定。自然三病。二光一時透脫。然後透脫不透脫。拈放一邊。子細點檢將來。有甚麼氣息。亦是病。如何得安樂去。更請天童診候。頌云。</p>

<div class="lg regular" style="margin-left:1em"><div class='lg-row'>森羅萬象許崢嶸<span class='note-inline'>(聽他何礙汝識得不為冤)</span>　透脫無方礙眼睛<span class='note-inline'>(閃捧著榾桗)</span></div>
<div class='lg-row'>掃彼門庭誰有力<span class='note-inline'>(拂迹成痕欲隱彌露)</span>　隱人胸次自成情<span class='note-inline'>(心疑生暗鬼)</span></div>
<div class='lg-row'>船橫野渡涵秋碧<span class='note-inline'>(死水浸却)</span>　棹入蘆花照雪明<span class='note-inline'>(住岸却迷人)</span></div>
<div class='lg-row'>串錦老漁懷就市<span class='note-inline'>(著本圖利)</span>　飄飄一葉浪頭行<span class='note-inline'>(隨流得妙)</span></div>
</div><p>師舉。法句經云。森羅及萬象一法之所印。一即萬萬即一。即此物。非他物。一任崢嶸磊落。荒田不揀草。淨地却迷人。直饒透脫無方正是礙眼睛處。圓覺經道。於諸妄心。亦不息滅。洞山道。靈苗瑞草。野父愁耘。何必掃彼門庭。空一切法。雲門道。一切處不明。面前有物是一。不是教爾除幻境滅幻心。別覓透脫處。三祖道。六塵不惡。還同正覺。與圓覺經知幻即離。不作方便。離幻即覺亦無漸次。便見作止任滅。如金剛與泥人揩背也。又道。隱人胸次自成情。此頌隱隱地似有箇物相似。正是圓覺存我覺我。潛續如命。細四相病。故普覺云。大悲世尊快說禪病。舡橫野渡涵秋碧。此頌得到法身。纜舡於澄源湛水。疎山以法身為枯樁。此真繫驢橛也。直待撥轉舡子。未免棹入蘆花照雪明處。到此清光照眼似迷家。明白轉身還墮位。此頌直饒透得。放過即不可。到此雲門道盡。天童頌徹也。然後要見雲門意旨天童眼目。這裏便是計利害處。如何是雲門意旨。不見道。子細點檢將來。有什麼氣息。亦是病。雲門但指其病不說治法。如何是天童眼目。述雲門治方。云。串錦老漁懷就市。飄飄一葉浪頭行。雲門大意。在入廛垂手不避風波。可謂自病既除。復愍他疾。淨名之心也。還知麼。病多諳藥性。得效敢傳方。</p>
</div>
<div class='div-other'><a id='mulu18' />
<p class='h1'>第十二則地藏種田</p><p>示眾云。才士筆耕。辯士舌耕。我衲僧家。慵看露地白牛。不顧無根瑞草。如何度日。</p>
<p style="margin-left:1em">舉。地藏問脩山主。甚處來<span class='note-inline'>(道不知來處得麼)</span>脩云。南方來<span class='note-inline'>(好與下載)</span>藏云。南方近日佛法如何<span class='note-inline'>(行說好話)</span>脩云。商量浩浩地<span class='note-inline'>(低聲)</span>藏云。爭如我這裏種田博飯喫<span class='note-inline'>(少賣弄)</span>脩云。爭奈三界何<span class='note-inline'>(猶有這箇在)</span>藏云。爾喚甚麼作三界<span class='note-inline'>(南方猶可北方更曬)</span>。</p>
<p>師云。漳州羅漢院桂琛禪師。漳州牧王公。於閩城西石山。建地藏院。請師住。逾紀遷漳州羅漢。故師又名地藏。脩山主。法眼。悟空。進山主。結友之湖外。至漳州阻雨雪。溪漲。寓城西地藏院。圍爐視地藏。若無人。藏欲驗之亦附火。乃曰。有事相借問得否。脩曰。有事請問。藏曰。山河大地與諸尚座。是同是別。脩曰。是別。藏竪兩指。脩急曰。是同是同。藏亦竪兩指起去。法眼曰。院主竪兩指其意如何。脩曰。亂與。眼曰。不得麁心欺他。脩曰。鼠口豈有象牙。次日辭行。前至宿處。眼曰。兄輩前去。吾依地藏。或有長處。無則復來相尋。眼既久參。脩等三人亦至地藏。遂問。南方佛法近日如何。當時只好。道與此方常日一般。却云商量浩浩地。自領出頭也不知。藏云。爭如我這裏種田博飯喫。當時便好。道恁麼則非但南方也。更道爭奈三界何。帶累他南方禪客。俗氣也不除。藏為慈悲之故。有落草之談。道爾喚甚麼作三界。不如只道箇老僧種田事忙。免得天童一狀領過。頌云。</p>

<div class="lg regular" style="margin-left:1em"><div class='lg-row'>宗說般般盡強為<span class='note-inline'>(今日不著便)</span>　流傳耳口便支離<span class='note-inline'>(眾僧莫怪)</span></div>
<div class='lg-row'>種田博飯家常事<span class='note-inline'>(不可別有)</span>　不是飽參人不知<span class='note-inline'>(要知作麼)</span></div>
<div class='lg-row'>參飽明知無所求<span class='note-inline'>(更須請益天童一遍)</span>　子房終不貴封侯<span class='note-inline'>(也是靈龜曳尾)</span></div>
<div class='lg-row'>忘機歸去同魚鳥<span class='note-inline'>(隨流得妙)</span>　濯足滄浪煙木秋<span class='note-inline'>(受用不盡)</span></div>
</div><p>師云。清涼道。宗通自修行。說通示未悟。本出楞伽經。佛告大慧。有二種通。宗通者。為緣自得勝進相。遠離言說文字妄想。趣無漏界。緣自覺趣。光明輝發。是名宗通相。云何說通相。謂說九部種種教法。離異不異有無等相。以巧方便。如應說法。是名說通相。講徒云。說通。宗不通。如日被雲籠。宗通。說不通。如蛇入竹<span class='corr'>筒</span>。宗通。說亦通。如日處虛空。宗說俱不通。如犬吠茅叢。既分宗說。已是兩岐。那堪禪分五派。教列三乘。箇中一亦不立。皆強為也。何況出口入耳。請益拈頌。葛藤引蔓過新羅。鞏縣茶瓶湯不絕。非但南方商量浩浩地。若是道火不燒口底人。辯似懸河元無一字。種田博飯雖是家常。其奈不是飽參不知其趣。古人深山裏。钁頭邊。折脚鐺中。煮脫粟飯。富不過知足。一世不求人。貴不過清閑。何須印如斗。所以道。參飽明知無所求。子房終不貴封侯。史記漢六年封功臣。或謂張良未甞有戰鬪功。高帝曰。運籌帷幄之中。決勝千里之外。子房功也。使自擇齊三萬戶。良曰。始臣下邳與上會留。此天以臣授陛下。用臣計而幸時中。臣願封留足矣。不敢當三萬戶。此頌不必開堂演法斆南方也。離騷經漁父歌曰。滄浪之水清兮。可以濯我纓。滄浪之水濁兮。可以濯我足。此乃猿鶴共處。魚鳥同游。且道。是甚麼人。本色檐板漢。</p>
</div>
<div class='div-other'><a id='mulu19' />
<p class='h1'>第十三臨際瞎驢</p><p>示眾云。一向為人不知有己。直須盡法不管無民。須是拗折木枕惡手脚。臨行之際合作麼生。</p>
<p style="margin-left:1em">舉。臨際將示滅。囑三聖<span class='note-inline'>(老婆臨死三廻別)</span>吾遷化後。不得滅却吾正法眼藏<span class='note-inline'>(著甚死急)</span>聖云。爭敢滅却和尚正法眼藏<span class='note-inline'>(佯小心故大膽)</span>際云。忽有人問汝。作麼生對<span class='note-inline'>(虎口裏橫身)</span>聖便喝<span class='note-inline'>(當機不讓父)</span>際云。誰知。吾正法眼藏向這瞎驢邊滅却<span class='note-inline'>(重賞之下必有勇夫)</span>。</p>
<p>師云。臨際囑三聖不得滅却吾正法眼藏。此與興化謂克賓維那汝不久為唱道之師。罰饡飯出院。機用一般。其實此事。千佛出世不增。千聖入滅不減。豈一三聖能興滅哉。古人臨終顯發此事。亦表眾中有人。果然三聖出云。爭敢滅却和尚正法眼藏。如人被罵不甘者承頭。當時便與本分草料。正法眼藏。未到滅却。却道。忽有人問汝作麼生對。當斷不斷。返招其亂。聖便喝。上代下世。門裏出身。耳聾三日以來。不似而今這喝。際云。誰知吾正法眼藏。向這瞎驢邊滅却。當時臨際門風。自有正令。可惜放過。不知天童如何判斷。頌云。</p>
<p style="margin-left:1em" class="lg-abnormal"><div class='lg-row'>信衣半夜付盧能<span class='note-inline'>(賊兒賊智)</span>　攪攪黃梅七百僧<span class='note-inline'>(上梁不正)</span></div>
<div class='lg-row'>臨際一枝正法眼<span class='note-inline'>(半明半暗全在今朝)</span>　瞎驢滅却得人憎。<span class='note-inline'>(心甜口苦)</span></div>
<div class='lg-row'>心心相印<span class='note-inline'>(販私鹽漢)</span>　祖祖傳燈<span class='note-inline'>(鑿壁偷光)</span>　夷平海嶽。<span class='note-inline'>(拳倒黃鶴樓踢飜鸚鵡洲)</span></div>
<div class='lg-row'>變化鵾鵬<span class='note-inline'>(翻手是雲覆手是雨)</span>　只箇名言難比擬<span class='note-inline'>(猶嫌少在)</span></div>
<div class='lg-row'>大都手段解飜騰<span class='note-inline'>(正法眼藏猶在)</span></div>
</p><p>師云。黃梅密付。二十年。南北紛爭。臨際明傳。至今有人不薦。這般手段。直得鯤鵬變化。海嶽夷平。大溈秀云。古者忍死待來。因何正法眼藏。却向瞎驢邊滅却。臨際行計速速。三聖又却怱怱。因斯父子情忘。遂使後人失望。若不得流水。還應過別山。本錄三聖便禮拜。未當好心。臨際乃付偈曰。㳂流不止問如何。真照無邊說似他。離相離名人不稟。吹毛用了急須磨。偈畢儼然而逝。此公案天童拈到恰好處便休。三聖禮拜。臨際說偈。大有放過輕捨處。還有與古人出氣底麼。險。</p>
</div>
<div class='div-other'><a id='mulu20' />
<p class='h1'>第十四則廓侍過茶</p><p>示眾云。探竿在手。影草隨身。有時鐵裹綿團。有時錦包特石。以剛決柔則故是。逢強即弱事如何。</p>
<p style="margin-left:1em">舉。廓侍者問德山。從上諸聖向什麼處去也<span class='note-inline'>(在儞鼻孔裏)</span>山云。作麼作麼<span class='note-inline'>(迅雷不及掩耳)</span>廓云。勅點飛龍馬。跛鼈出頭來<span class='note-inline'>(家富兒嬌)</span>山便休去<span class='note-inline'>(饒人不是癡)</span>來日山浴出。廓過茶與山。山撫廓背一下<span class='note-inline'>(斷送上竿頭)</span>廓云。這老漢方始瞥地<span class='note-inline'>(覆車同轍)</span>山又休去<span class='note-inline'>(虎頭虎尾一時收)</span>。</p>
<p>師云。德山尋常。敲風打雨。呵佛罵祖。這僧過犯彌天。為甚却放過。殊不知。撲牛不用索。殺人不用刀。幾曾放過來。老黃龍道。德山持聾作啞。雖然暗得便宜。廓公掩耳偷鈴。爭奈傍觀者醜。萬松道。豈止偷鈴。如九重淵底。驪龍頷下。抉珠正值龍睡。若覺時必為虀粉。大溈喆云。若不登龍門。焉知滄海寬。直饒浪擊千尋。爭奈龍王不顧。萬松道。纖鱗片甲不足為怪。佛果道。德山直是惡手脚。見這僧不是受鉆鎚底人。所以便休去。萬松道。古人遇物臨機。各有方便。山謂巖頭曰。爾已後向老僧頭上屙去在。巖頭後來。果謂大小德山不會末後句。古人抑揚縱奪。豈得失勝負可拘。黃龍大溈只舉大綱。更看。天童頌出深細。頌云。</p>
<p style="margin-left:1em" class="lg-abnormal"><div class='lg-row'>覿面來時作者知<span class='note-inline'>(昧者不覺)</span>　可中石火電光遲<span class='note-inline'>(已過新羅)</span></div>
<div class='lg-row'>輸機謀主有深意<span class='note-inline'>(埋兵掉鬪)</span>　欺敵兵家無遠思<span class='note-inline'>(深入虜庭)</span></div>
<div class='lg-row'>發必中<span class='note-inline'>(慣得其便)</span>　更謾誰<span class='note-inline'>(并贜捉獲)</span>　腦後見腮兮。人難觸犯<span class='note-inline'>(曾經蛇咬)</span></div>
<div class='lg-row'>眉底著眼兮。渠得便宜<span class='note-inline'>(佯打不知)</span></div>
</p><p>師云。從上諸聖。向什麼處去也。大似當面蹉過。德山道。作麼作麼。德山影草藏身。拈出曜眼鏡。昔七賢女游屍多林。一女云。屍在這裏。人在什麼處。一女云。作麼作麼。諸女相顧悉皆悟道。感得天帝散花供養。德山用此一機。借路經過。決不得恁麼會。所以道。可中石火電光遲。德山豈不知侍者放伊不過。下媒求鴿。著本圖利。果然出他彀中不得。忽有人問萬松甚麼處去也。攔腮掌云。在這裏。直教飛龍跛鱉縮項攢蹄。侍者德山亡鋒結舌。還識德山老漢麼。少年曾決龍蛇陣。潦倒還聽稚子歌。</p>
</div>
<div class='div-other'><a id='mulu21' />
<p class='h1'>第十五則仰山插鍬</p><p>示眾云。未語先知。謂之默論。不明自顯。謂之暗機。三門前合掌。兩廊下行道。有箇意度。中庭上作舞。後門外搖頭。又作麼生。</p>
<p style="margin-left:1em">舉。溈山問仰山。甚處來<span class='note-inline'>(不是不知來處)</span>仰云。田中來<span class='note-inline'>(儞為甚落草)</span>山云。田中多少人<span class='note-inline'>(只父子兩箇)</span>仰插下鍬子。叉手而立<span class='note-inline'>(放去較危)</span>山云。南山大有人刈茆<span class='note-inline'>(打草驚蛇)</span>仰拈鍬子便行<span class='note-inline'>(收來太速)</span>。</p>
<p>師云。師資合道。父子投機。溈仰家風千古龜鑑。溈山問仰山。甚處來。溈山豈不知仰山田中來。垂此一問。要與仰山相見。仰山不負來問。只道箇田中來。且道。還有佛法道理也。無溈山深入虎穴。更問田中多少人。仰山插鍬子叉手而立。便衲僧相見。玄沙云。我當時若見。便與踏倒鍬子。萬松道。忍俊不禁。投子青禪師頌云。溈山問處少知音。插地酬他佛祖沈。踏倒玄沙傍不肯。免教蒼翠帶春深。萬松道。草枯鷹眼疾。南嶽法輪。平禪師頌云。狹路相逢避不及。插下鍬時叉手立。過得橋來岸上行。始覺渾身泥水濕。萬松道。不堪迴首月明中。二老宿頌處。只有千尺寒松。更看。天童放出抽條石笋。頌云。</p>

<div class="lg regular" style="margin-left:1em"><div class='lg-row'>老覺情多念子孫<span class='note-inline'>(婆心太切)</span>　而今慚愧起家門<span class='note-inline'>(三十年不少鹽醋)</span></div>
<div class='lg-row'>是須記取南山語<span class='note-inline'>(貴人多忘)</span>　鏤骨銘肌共報恩<span class='note-inline'>(恨心不捨)</span></div>
</div><p>師云。此頌如韓文毛頴傳。理事雙彰。真俗並舉。一往觀來。溈山為老覺。仰山以下為子孫。就裏即不然。僧問長沙岑大蟲。本來人還成佛否。山云。爾道。大唐天子還割茅刈草否。是知。刈茆乃臣子邊事。而今慚愧起家門。千年無影樹。今時沒底靴。住持千嶂月。衣鉢一溪雲。皆是得力兒孫紹承家業。是知。君臣父子。非特曹洞創立。溈仰父子已行此令。若不是溈山點破。一向光影門頭。弄粥飯氣。驢前馬後。以當平生。甚為可惜。所以天童教。記取南山刈茆一轉語。鏤骨銘肌報恩不盡。法燈云。野老負薪歸。催婦連宵織。看他家事忙。且道承誰力。問渠渠不知。特地生疑惑。傷嗟今古人。幾箇知恩德。知有後如何。斷臂不覺痛。立雪不敢倦。所以萬松老來住報恩院。</p>
</div>
<div class='div-other'><a id='mulu22' />
<p class='h1'>第十六麻谷振錫</p><p>示眾云。指鹿為馬。握土成金。舌上起風雷。眉間藏血刃。坐觀成敗。立驗死生。且道。是何三昧。</p>
<p style="margin-left:1em">舉。麻谷持錫到章敬。遶禪床三匝振錫一下。卓然而立<span class='note-inline'>(可曬有禪)</span>敬云。是是<span class='note-inline'>(且信一半)</span>谷又到南泉。遶禪床三匝振錫一下。卓然而立<span class='note-inline'>(來朝更獻楚王看)</span>泉云。不是不是<span class='note-inline'>(也且信一半)</span>谷云。章敬道是。和尚為什麼道不是<span class='note-inline'>(棺木裏睜眼)</span>泉云。章敬即是。是汝不是<span class='note-inline'>(雪上加霜)</span>此是風力所轉終成敗壞<span class='note-inline'>(殺人須見血)</span>。</p>
<p>師云。昔日仰山到中邑謝戒。邑於禪床上拍手云。阿㖿阿㖿仰從西過東。從東過西。復向中心立。然後謝戒。邑云。甚處得此三昧。仰云。於曹溪脫印子學來。邑云。汝道。曹溪三昧接甚麼人。仰云。接一宿覺。仰復問。和尚甚處得此三昧。邑云。馬大師處得此三昧。蒲州麻谷寶徹禪師。恰如永嘉初見六祖。持錫到章敬。遶禪床三匝振錫一下。卓然而立。也如曹溪脫印子學來。此名三昧王三昧。一切三昧皆從此生。章敬道。是是。萬松道。有何不可。勝默光和尚道。是無可是。非無真非。是非無主。萬善同歸。梟鷄晝夜徒自支離。我無三寸。鱉得喚龜。迦葉不肯。一任攢眉。萬松道。多愁早老。麻谷要與諸方勘同。麻谷又曾到忠國師處。遶禪床三匝振錫而立。國師云。既能如是。何用更見貧道。谷又振錫。國師云。這野狐精出去。看他賓主相見。有照有用。有首有尾。良由熟處難忘慣得其便。又到南泉遶床。振錫依前而立。南泉却道。不是不是。便似曾與章敬廝計會來。大溈喆云。章敬道是。落在麻谷彀中。南泉道不是。亦落在麻谷彀中。大溈即不然。忽有人持錫遶禪床三匝。卓然而立。但向伊道。未到這裏好。與三十棒。萬松道。不可口行人事。便打。谷云。章敬道是。和尚為什麼。道不是。不妨疑著。泉云。章敬即是。是汝不是。見機而作。臨險推人。圓通善國師道。麻谷即是。南泉不是。此語正如鄧峯永庵主問僧審奇。汝久不見。何所為。奇曰。近見偉藏主。有箇安樂處。永曰。試舉似我。奇因敘其所得。永曰。汝是偉未是。奇莫測。歸語於偉。偉大笑曰。汝非永不非也。奇走質於積翠南禪師。南亦大笑。永聞之作偈曰。明暗相參殺活機。大人境界普賢知。同條生不同條死。笑倒庵中老古錐。覺範云。觀其語言。想見當時法喜游戲之逸韻。萬松道。麻谷章敬南泉。此興亦不淺。若聞此是風力所轉終成敗壞。更是好笑。這王老師。不唯把定乾坤。兼有出身之路。保寧勇和尚頌云。顏色規模恰似真。人前拈弄越光新。及乎入火重烹鍊。到了終歸是假銀。麻谷到此。瓦解氷消。若要氷河發焰鐵樹花開。須得天童別下一轉語。頌云。</p>
<p style="margin-left:1em" class="lg-abnormal"><div class='lg-row'>是與不是<span class='note-inline'>(細腰鼓子兩頭打)</span>　好看棬䙡<span class='note-inline'>(刺頭在裏許了也)</span>　似抑似揚<span class='note-inline'>(手擡手捺)</span></div>
<div class='lg-row'>難兄難弟<span class='note-inline'>(頭高頭低)</span>　縱也彼既臨時<span class='note-inline'>(翻手是雲)</span>　奪也我何特地<span class='note-inline'>(覆手是雨)</span></div>
<div class='lg-row'>金錫一振太孤標<span class='note-inline'>(脫塵離俗)</span>　繩床三遶閑游戲<span class='note-inline'>(因行掉臂)</span></div>
<div class='lg-row'>叢林擾擾是非生<span class='note-inline'>(矮子看戲)</span>　想像髑髏前見鬼<span class='note-inline'>(家有白澤之圖必無如是妖怪)</span></div>
</p><p>師云。此箇公案。全在是與不是處。時人盡道。麻谷被草敬南泉調弄。唯大溈喆道。章敬道是。也落在麻谷彀中。南泉道不是。亦落在麻谷彀中。如金剛寶處於日中光色無定。天童道。好看棬䙡。且麻谷落棬䙡。南泉落棬䙡。似抑似揚。難兄難弟。天童道。一往觀來。似抑似揚。點檢將來。難兄難弟。東漢陳元方子長文。即陳群也。與季方子孝光。各論其父功德。爭之不決。咨於太丘。太丘即陳寔。元方季方父也。太丘曰。元方難為兄。季方難為弟。此謂章敬左眼半斤。南泉右眼八兩。金錫一振太孤標。永嘉證道經亦云。不是標形虛事治。如來寶杖親蹤跡。雪竇道。古策風高十二門。門門有路空蕭索。錫杖經云。十二環者。用念十二因緣修行十二門禪。十二緣易知。十二門。四禪四無量四無色定。古策風高。即太孤標也。六祖亦云。夫沙門具三千威儀八萬細行。大德何方而來生大我慢。天童意道。不是標形亦。非我慢。繩床三遶閑游戲。章敬道是。南泉道不是。叢林擾擾是非裏走作。若無把定乾坤眼。盡是髑髏前見鬼。不見。僧問九峯。如何是把定乾坤眼。峯云。乾坤在裏許。僧云。乾坤眼何在。峯云。正是乾坤眼。僧云。適來為什麼。道乾坤在裏許。峯云。若不恁麼。髑髏前見鬼無數。萬松這裏有箇禁師。卓拄杖一下云。急急如律令。</p>
</div>
<p class='juan'>萬松老人評唱天童覺和尚頌古從容庵錄一</p>
</div><!-- end of div[@id='body'] -->
</body></html>