<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>萬松老人評唱天童覺和尚頌古從容庵錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu40' />萬松老人評唱天童覺和尚頌古從容庵錄三</p><p class="byline">侍者離知錄</p><p class="byline">後學性一校</p><p class="byline">生生道人梓</p>
<div class='div-other'><a id='mulu41' />
<p class='h1'>第三十三則三聖金鱗</p><p>示眾云。逢強即弱。遇柔即剛。兩硬相擊。必有一傷。且道。如何迴互去。</p>
<p style="margin-left:1em">舉。三聖問雪峯。透網金鱗未審。以何為食。<span class='note-inline'>(不待垂綸自上鉤)</span>峯云。待汝出網來。向汝道<span class='note-inline'>(逢人且說三分話)</span>聖云。一千五百人善知識。話頭也不識<span class='note-inline'>(靈山授記也不似今日)</span>峯云。老僧住持事繁<span class='note-inline'>(腦後見腮)</span>。</p>
<p>近代長蘆了和尚。天童同參。住一千七百眾。與竹庵珪。開粥過夏。分寮入室。雪峯三聖。異世同風。大溈哲云。三聖可謂龍門萬仞慣曾作客。雪峯大似孟甞門啟豈懼高賓。三聖置箇問頭。不妨向荊棘林中。掇出箇膠盆子。雪峯先在三十步外。看爾自沾自惹道。待汝出網來即向汝道。奇怪。正如國手下棊先見數著之前。三聖見這一段不分勝敗。別行一路云。一千五百人善知識。話頭也不識。用法窟爪牙。生擒活捉。雪峯款款。只道箇老僧住持事繁。保福云。爭不足。讓有餘。雪竇云。可惜放過。好與三十棒。這棒一棒也較不得。直是罕遇作家。此二老一縱一奪。各有出身之路。高郵定和尚。有問。透網金鱗以何為食。郵云。乾屎橛。雪巖先師聞云。謝供養。此法喜禪悅不減古人。天童分上。又作麼生。頌云。</p>

<div class="lg regular" style="margin-left:1em"><div class='lg-row'>浪級初昇。雲雷相送<span class='note-inline'>(恨天不到)</span>　騰躍稜稜看大用<span class='note-inline'>(速禮三拜)</span></div>
<div class='lg-row'>燒尾分明度禹門<span class='note-inline'>(急著眼看)</span>　華鱗未肯淹虀甕<span class='note-inline'>(更有侯黑)</span></div>
<div class='lg-row'>老成人不驚眾<span class='note-inline'>(妥妥帖帖穩穩當當)</span>　慣臨大敵初無恐<span class='note-inline'>(受辱如榮視死如生)</span></div>
<div class='lg-row'>泛泛端如五兩輕<span class='note-inline'>(遠觀不審)</span>　堆堆何啻千鈞重<span class='note-inline'>(近覩分明)</span></div>
<div class='lg-row'>高名四海復誰同<span class='note-inline'>(天上揀月)</span>　介立八風吹不動<span class='note-inline'>(恰似不曾)</span></div>
</div><p>師云。絳州龍門山。禹鑿也。亦曰禹門。而有三級。水經云。鱣鮪出鞏穴。三月則上度龍門。得度為龍。否則點額而迴。浪級初昇。三級浪也。易文言曰。雲從龍。風從虎。雲雷相送成龍也。二大士騰躍威稜。三聖如浪級初昇。雪峯如雲雷相送。三聖既度禹門。雪峯肯淹虀甕。臨際送洛浦云。臨濟門下有箇赤梢鯉魚。搖頭擺尾向南方去也。向誰家虀甕淹殺也。向下正頌雪峯老僧住持事繁。兼頌三聖二問。老成人不驚眾。慣臨大敵初無恐。光武紀王尋王邑兵號百萬。進圍昆陽。光武自將作先鋒。殺數十人。諸將皆喜曰。劉將軍平日見小敵怯。今日見大敵勇。甚可怪也。乍看五兩也不到。子細參詳。千斤秤上。打不動。後來雪峯門下。出零門法眼兩派。豈非源深流長耶。利衰毀譽稱譏苦樂八風也。於他本分宗師。如耳邊風過。潭柘性和尚。謂慶壽顗和尚曰。喚爾作箇爺。又作麼生。</p>
</div>
<div class='div-other'><a id='mulu42' />
<p class='h1'>第三十四則風穴一塵</p><p>示眾云。赤手空拳。千變萬化。雖是將無作有。奈何弄假像真。且道。還有基本也無。</p>
<p style="margin-left:1em">舉。風穴垂語云。若立一塵家國興盛<span class='note-inline'>(得之本有)</span>不立一塵家國喪亡<span class='note-inline'>(失之本無)</span>雪竇拈拄杖云<span class='note-inline'>(是立不立)</span>還有同死同生底衲僧麼<span class='note-inline'>(不道無只是少)</span>。</p>
<p>師云。雪竇舉拄杖。意在立塵處。頌云。野老從教不展眉。且圖家國立雄基。謀臣猛將今何在。此頌還有同死同生底衲僧麼。萬里清風只自知。野老不展眉。此話舉不全。錄中風穴上堂云。若立一塵。家國興盛。野老顰蹙。不立一塵。家國喪亡。野老安貼。於此明得。闍梨無分。全是老僧。於此不明。老僧即是闍梨。闍梨與老僧。亦能悟却天下人。亦能迷却天下人。要識闍梨麼。左邊一拍云。這裏即是要識老僧麼。右邊一拍云。這裏即是。雲門云。這裏即易。那裏即難。瑯琊覺云。杓卜聽虛聲。萬松道。雲門矢上加尖。瑯琊腦後拔楔。此亦一塵廢立。家國興亡也。其實中心樹子。何曾少動。雪竇於佛事門中不捨一法。天童兼實際理地不受一塵。兩法齊行。一併拈出。頌云。</p>

<div class="lg regular" style="margin-left:1em"><div class='lg-row'>皤然渭水起垂綸<span class='note-inline'>(老不歇心)</span>　何似首陽清餓人<span class='note-inline'>(少不努力)</span></div>
<div class='lg-row'>只在一塵分變態<span class='note-inline'>(拈起拄杖云看)</span>　高名。勳業。兩難珉<span class='note-inline'>(放下拄杖云。雪竇猶在)</span></div>
</div><p>師云。西伯將出獵。卜之曰。所獲非熊。非羆非彪非虎。霸王之輔。果獲呂尚於渭水之陽。與語大悅曰。自吾先君大公甞云。當有聖人適周。吾太公望子久矣。故號太公望。立為師也。伯夷叔齊孤竹君二子。讓國俱亡。武王伐紂。叩馬諫曰。父死不葬。爰及干戈。可謂孝乎。以臣弒君。可謂仁乎。左右欲兵之。太公曰。此義人也。扶而去之。武王平殷。天下宗周。夷齊恥之。不食周粟。採薇首陽餓死。太公伐殷宗周。家國興盛者也。夷齊讓位餓死。家國喪亡者也。賢首國師。只立一塵變態。說百門義海。高名夷齊也。勳業太公也。洛浦云。野老門前不話朝堂之事。故安貼農桑。未甞顰蹙。何也。無用處成真用處。好因緣是惡因緣。</p>
</div>
<div class='div-other'><a id='mulu43' />
<p class='h1'>第三十五則洛浦伏膺</p><p>示眾云。迅機捷辯。折衝外道天魔。逸格超宗。曲為上根利智。忽遇箇一棒打不迴頭底漢。時如何。</p>
<p style="margin-left:1em">舉。洛浦參夾山。不禮拜當面而立<span class='note-inline'>(相逢不下馬各自有前程)</span>。山云。鷄棲鳳巢。非其同類出去<span class='note-inline'>(一手推一手拽)</span>。浦云。自遠趨風。乞師一接<span class='note-inline'>(探竿在手)</span>。山云。目前無闍梨。此間無老僧<span class='note-inline'>(影草隨身)</span>浦便喝<span class='note-inline'>(盡筋截力)</span>山云。住住且莫草草怱怱<span class='note-inline'>(會者不忙忙者不會)</span>雲月是同。溪山各異<span class='note-inline'>(斜街暗巷生客頭迷)</span>截斷天下人舌頭。即不無<span class='note-inline'>(只見錐頭利)</span>爭教無舌人解語<span class='note-inline'>(不見鑿頭方)</span>浦無語<span class='note-inline'>(長蛇陣前弓梢撲地)</span>山便打<span class='note-inline'>(不意夾山却作臨際)</span>浦從此伏膺<span class='note-inline'>(藝壓當行)</span>。</p>
<p>師云。祖燈諸錄皆云。夾山未見舡子時。已出世。住潤州京口竹林。而不著嗣法師名。獨佛果擊節云。傳明初嗣石樓。即汾州石樓也。傳明即夾山諡號。澧州洛浦山元安禪師。久參臨濟。為侍者。濟甞曰。臨濟門下一隻箭。誰敢當鋒。一日辭濟。濟問。何往。曰南方去。濟拄杖一劃云。過得這箇便去。浦乃喝。濟便打。浦作禮而去。游歷罷至夾山頂上。卓庵經一年。夾山知遣侍僧。馳書到。浦接得便坐却。再展手索。僧無語。浦便打云。歸去舉似和尚。僧迴舉之。山云。這僧看書三日內必來。不看書不可救也。浦三日後來。不禮拜當面而立。山云。鷄棲鳳巢。非其同類出去。各負撥草瞻風眼。浦見夾山遣遣却是留。既來豈可空迴。又見門庭峻硬各不相下。便軟計就他道。自遠趨風乞師一接。山別有一副鑪韛。道。目前無闍梨。此間無老僧。山知久參必行臨濟正令。然後別用超宗越格鉆鎚。浦果然便喝。爾且道。只這箇更別有。山云。住住且莫草草怱怱。未要著忙。雲月是同。溪山各異。一般麵草由人做造。截斷天下人舌頭。即不無。只有千尺寒松。爭教無舌人解語。更須要抽條石笋。山曾有語。論門庭施設入理深談。浦門庭施設也。山入理深談也。浦貪觀白浪失却手橈。卒搆不上。山也好。却將臨濟正令。為他生澁鑰匙投舊鎖。浦家常釅醋曾喫知酸。於是伏膺。興化云。但知成佛愁甚麼眾生。萬松道。爭奈獨樹不成林。雪竇云。這僧可悲可痛。鈍滯他臨濟。萬松道。養子不及父。家門一世衰。他既雲月是同。我亦溪山各異。萬松道。南山秋色氣勢相高。說甚無舌人不解語。萬松道。猶是通事舍人。坐具劈口摵。萬松道。被他接住爛毆一頓。又作麼生。夾山是箇知方漢。必然明窓下安排。萬松道。不如還他本分草料。五祖戒云。更說道理。看便出去。萬松道。蛇蝎性靈生便毒。大陽延云。也要和尚證明。萬松道。芝蘭氣味老終香。師復云。藥山一宗實難紹舉。雲巖掃地塵埃亘天。洛浦伏膺。稱冤不已。好在無舌解語。無手行拳。直饒棒喝交馳。只得傍提一半。扶持此道。分付天童。頌云。</p>
<p style="margin-left:1em" class="lg-abnormal"><div class='lg-row'>搖頭擺尾赤梢鱗<span class='note-inline'>(口貪香餌身掛網羅)</span>　徹底無依解轉身<span class='note-inline'>(今目拽在網底)</span></div>
<div class='lg-row'>截斷舌頭饒有術<span class='note-inline'>(君方掃雪尋松子)</span>　拽迴鼻孔妙通神<span class='note-inline'>(我已開棒得茯苓)</span></div>
<div class='lg-row'>夜明簾外兮風月如晝<span class='note-inline'>(不借三光勢)</span></div>
<div class='lg-row'>枯木巖前兮花卉常春<span class='note-inline'>(潛消一色功)</span>　無舌人無舌人<span class='note-inline'>(鼻孔裏應諾)</span></div>
<div class='lg-row'>正令全提一句親<span class='note-inline'>(暗裏抽橫骨)</span>　獨步寰中明了了<span class='note-inline'>(真光不耀)</span></div>
<div class='lg-row'>任從天下樂欣欣<span class='note-inline'>(紜紜自彼於我何為)</span></div>
</p><p>師云。洛浦辭臨濟。濟云。臨濟門下。有箇赤梢鯉魚。搖頭擺尾。向南方去也。徹底無依解轉身。乃濟下事。非轉位轉功全同也。臨濟廣錄云。唯有聽法無依道人。是諸佛之母。所以佛從無依生。若悟無依佛亦無得。若如是見得者。是真正見解。萬松道。若是洛浦轉身不得。如何解喝夾山。若道轉得身。為甚末後無語。試定當看。天童許他具眼有術。夾山亦不無他截斷天下人舌頭。善能據令。只爭教無舌人解語。撩天鼻孔。輕輕拽迴。佛果見夾山念呪語相似。乃著語云。那裏得這一落索來。萬松道。只這便是。夾山教無舌人解語也。佛果無這一落索也。只能截斷天下人舌頭。直饒別有轉身吐氣處。未必是無舌人語。且道。如何是此人境界。頌道。夜明簾外兮風月如晝。枯木巖前兮花卉長春。此是無舌人受用也。漢明帝起光明殿。以珠璣為簾箔。金戺玉階。晝夜長明。同安察云。枯木巖前差路多。洞山云。直須枯木上摻些花子。此頌棒頭喝下不無孤峻。得到百尺竿頭。更須進一步了。始得無舌人解語也。是知。無舌人出底語。方是正令全提一句親切也。到這裏眼高四海。獨步寰中。後來洛浦云。任從天下人樂欣欣。我獨不肯。直饒天下人。甘心被他截斷舌頭。夾山道。向上更有一竅在。如何是向上竅。無舌人解語。即向爾道。</p>
</div>
<div class='div-other'><a id='mulu44' />
<p class='h1'>第三十六則馬師不安</p><p>示眾云。離心意識參。有這箇在。出凡聖路學。已太高生。紅爐迸出鐵蒺䔧。舌劍脣槍難下口。不犯鋒鋩。試請舉看。</p>
<p style="margin-left:1em">舉。馬大師不安<span class='note-inline'>(未必似維摩)</span>院主問。和尚近日尊位如何<span class='note-inline'>(常住事忙少得問候)</span>大師云。日面佛月面佛<span class='note-inline'>(莫是轉筋霍亂麼)</span>。</p>
<p>師云。古人病中猶為佛事。南嶽思大病障忽生。便就病作一則因緣。參云。病從業生。業從妄生。妄從心生。心本無生。病從何有。作是念已。忽然平復。萬松道。從如來禪。得安樂處。西京奉聖深禪師。有尼總持作略。病起作頌云。氣絕絕情緒。舉意無意路。瞬目尚無力常年不出戶。雖是祖師禪。大似布袋裏老鴉。芙蓉楷和尚道。只此一頌自然紹得吾宗。萬松道。雖然已是太多。不妨更有事在。馬大師又不然。院主不敢直問病體增損。微取覆和尚近日尊位如何。是他不說如來禪祖師禪。只道箇日面佛月面佛。且道。他意作麼生。佛果云。如今多有人道。馬大師接院主。有般底努眼云。在這裏。左右眼是日面佛月面佛。有底道。點平胃散來。有甚麼巴鼻。壽禪師道。無一名不播如來之號。無一物不闡遮那之形。萬松道。佛名經中有此二佛名。大師意旨畢竟如何。不見道。馬駒踏殺天下人。天覺頌云。什邡駒子氣生獰。蹴踏毘盧頂上行。正患脾疼指頭痛。病來猶有巧心情。萬松道。本性難移。山河易改。此頌馬祖雖病假中。亦以本分事為人。我輩色身強健。切莫辜負馬祖怠慢天童。頌云。</p>
<p style="margin-left:1em" class="lg-abnormal"><div class='lg-row'>日面月面<span class='note-inline'>(覷著即瞎)</span>　星流電卷<span class='note-inline'>(已過新羅)</span>　鏡對像而無私<span class='note-inline'>(一點難謾)</span></div>
<div class='lg-row'>珠在盤而自轉<span class='note-inline'>(拏捉不住)</span>　君不見。鉆鎚前百鍊之金<span class='note-inline'>(瓶盆釵釧券盂盤)</span></div>
<div class='lg-row'>刀尺下一機之絹<span class='note-inline'>(衾被衣冠襟領袖)</span></div>
</p><p>師云。此日面月面二佛。如星流電卷不容擬議。昔秦宮以玉為鏡。照群僚。肝膽臟腑皆現。又狐狸為人。鏡中唯現本形。此無私隱也。物類相感志。閬風浦出珠。置器中自轉。謂之走珠。此頌馬祖心如古鏡。機似走珠。不留影迹也。百鍊之金。在作家鉆鎚。一機之絹。在工巧刀尺。僧問雲巖。大保任底人與那箇。是一是二。巖云。一機之絹。是一段。是兩段。洞山代云。如人接木。此乃境與神會。智與理冥。天水同秋。君臣道合。絹得刀尺。則裁剪由人。金得鉆鎚。則鍛鍊在己。且道衲僧分上成得箇甚麼邊事。日面佛月面佛。</p>
</div>
<div class='div-other'><a id='mulu45' />
<p class='h1'>第三十七則溈山業識</p><p>示眾云。驅耕夫之牛。拽迴鼻孔。奪飢人之食。把定咽喉。還有下得毒手者麼。</p>
<p style="margin-left:1em">舉。溈山問仰山。忽有人。問一切眾生但有業識茫茫無本可據。子作麼生驗<span class='note-inline'>(馬是官馬不須印)</span>仰云。若有僧來即召云。某甲<span class='note-inline'>(腦後一椎不知來處)</span>僧迴首<span class='note-inline'>(頂門上去却三魂)</span>乃云。是甚麼<span class='note-inline'>(趁爐竈熱更與一下)</span>待伊擬議<span class='note-inline'>(脚板底鑽了七魄)</span>向道。非唯業識茫茫。亦乃無本可據<span class='note-inline'>(生擒活捉)</span>溈云。善哉<span class='note-inline'>(苦口出親言)</span>。</p>
<p>師舉。僧問雲庵。華嚴論。以無明住地煩惱。便為一切諸佛不動智。理極深玄絕難曉達。庵曰。此最分明易可了解。時有童子。方掃除。呼之迴首。庵指曰。不是不動智。仰山召僧迴首。正是這箇時節。雲庵却問。如何是汝佛性。童左右視惘然而去。庵曰。不是住地煩惱。若能了之。即今成佛。童子惘然與擬議不別。無明住地煩惱。業識茫茫亦同。雲庵仰山勘僧驗人。剋的如此。萬松見處即不然。童子與僧徹底皆不動智。雲庵仰嶠。從頭業識茫茫。若人辨得親見天童。頌云。</p>

<div class="lg regular" style="margin-left:1em"><div class='lg-row'>一喚迴頭識我不<span class='note-inline'>(真白拈賊有甚難見)</span>　依俙蘿月又成鉤<span class='note-inline'>(藏身露影)</span></div>
<div class='lg-row'>千金之子纔流落<span class='note-inline'>([怡-台+屏]風雖破骨骼猶存)</span>　漠漠窮途有許愁<span class='note-inline'>(小器不大量)</span></div>
</div><p>師舉。百丈上堂。眾方集。以拄杖一時打下。復召大眾。眾迴首。丈云。是甚麼。諸方目為百丈下堂句。也好參詳。王荊公曰。我得雪峯一句語。作宰相。人固請益。公曰。這老子常向人道是甚麼。此一句頌召僧迴首。并是甚麼。識我不者。不字甫鳩切。弗也。意問識我也無。仰山用無義手。打不防家。這僧若石火光中瞥地。可謂鬧市裏識取天子也。忽若擬議不來。則依俙蘿月又成鉤也。黃蘗上堂眾方集。以拄杖一時打下。復召大眾。眾迴首。蘗云。月似彎弓少雨多風。頌意用此。石室善道。與仰山玩月。仰問。月尖時圓相甚麼處去。圓時尖相又甚麼處去。室云。尖時圓相隱。圓時尖相在。雲巖云。尖時圓相在。圓時尖相無。道吾云。尖時亦不尖。圓時亦不圓。成鉤尖相也。駱賓王詩。既能圓似鏡。何用曲如鉤。華嚴宗名祕密隱顯俱成門。又教中說十地菩薩見性。如隔羅縠觀月。若作羅月亦可。然李白詩。有蘿月挂朝鏡。松風鳴夜絃。蘿字義長。天童以朦朧新月。隱映煙蘿。雖不圓明。已露圭角。頌出這僧半明半暗。若存若亡處。萬松大似鹽鐵判官。良以天童。深細針線。若不絲頭不斷。難成織錦之文。密師伯與洞山行。次見白兔過。密曰。俊哉。山曰。作麼生。密云。如白衣拜相。山云。老老大大作這箇語話。密云。爾又作麼生。山云。積代簪纓暫時落薄。司馬相如上林賦。千金之子坐不垂堂。阮籍常坐以柴車。逢窮途輒慟哭而迴。萬松道。若能就路還家。便得轉身歸父。不見道。一念迴光便同本得。既然如是。為甚麼。諸佛不動智。到一切眾生分上。喚作業識茫茫。早知燈是火。飯熟已多時。</p>
</div>
<div class='div-other'><a id='mulu46' />
<p class='h1'>第三十八則臨濟真人</p><p>示眾云。以賊為子。認奴作郎。破木杓豈是先祖髑髏。驢鞍鞽亦非阿爺下頷。裂土分茅時如何辨主。</p>
<p style="margin-left:1em">舉。臨濟示眾云。有一無位真人<span class='note-inline'>(安基定脚了也)</span>常向汝等面門出入<span class='note-inline'>(背後底聻)</span>初心未證據者看看<span class='note-inline'>(還具眼麼)</span>時有僧問。如何是無位真人<span class='note-inline'>(還解語麼)</span>濟下禪床擒住<span class='note-inline'>(爾更諱)</span>這僧擬議<span class='note-inline'>(鈍滯他真人)</span>濟托開云。無位真人。是甚乾屎橛<span class='note-inline'>(大似持鉢不得)</span>。</p>
<p>師舉。臨濟廣語道。五蘊身田內。有無位真人。堂堂顯露。無絲髮許間隔。何不識取。心法無形。通貫十方。既言通貫十方。不止在五蘊身田面門出入。初心未證據者看看。萬松道。無位真人。看眾僧。眾僧看真人。時有僧問。如何是無位真人。諸方喚作和聲送事。爭奈騎驢者。不見坐下。濟下禪床擒住。且道。真人在那頭。好與一掌。這僧擬議。真人不在。可惜許。濟托開云。無位真人。是甚乾屎橛。當面諱却。雪峯云。臨濟大似白拈賊。萬松道。敗也。雪竇云。夫善竊者鬼神莫知。既被雪峯覷破。臨濟不是好手。復召大眾。雪竇今日換爾諸人眼睛了也。爾若不信。各自歸寮舍。摸索看。萬松道。雪竇和眉毛失却。要解賊手中作賊。問取天童始得。頌云。</p>
<p style="margin-left:1em" class="lg-abnormal"><div class='lg-row'>迷悟相返<span class='note-inline'>(不隔絲毫)</span>　妙傳而簡<span class='note-inline'>(已犯風煙)</span>　春坼百花兮一吹<span class='note-inline'>(放去較危)</span></div>
<div class='lg-row'>力迴九牛兮一挽<span class='note-inline'>(收來太速)</span>　無奈泥沙撥不開<span class='note-inline'>(我眼本正)</span></div>
<div class='lg-row'>分明塞斷甘泉眼<span class='note-inline'>(因師故邪)</span>　忽然突出肆橫流<span class='note-inline'>(掀倒禪床怪不得)</span>。</div>
</p><p>師復云。險<span class='note-inline'>(擲下拄杖云放過一著)</span></p>
<p>師云。圓覺云。猶如迷人四方易處。其實方本不移。悟時亦只依舊。宗鏡云。從來迷悟似迷。今日悟迷非悟。此真妙傳而簡。惠而不費。薦得則<span class='corr'>赤</span>肉團。便是無位真人。不薦則真人依舊面門出入。這僧也有。只是拈不出。用不行。却與真人。作奴傳言。送語問消問息。勞他臨濟降尊就卑覿體全用。這僧既措手不及。臨濟亦抽身不顧。見得匙抄不上。便道。無位真人是甚乾屎橛。此能放能收。呼得聚。喝得散。終不繫綴死在句下與人胸次作病。天台云。吹一吹即世界成。喝一喝即世界壞。更道。當吹時便喝。當喝時便吹。列子公儀子以力聞。周宣王備禮聘之。既至。懦夫也。王問。卿力何如。對曰。臣能折春蟲之股。堪秋蟬之翼。王作色曰。吾力能裂犀兕之革。曳九牛之尾。猶憾其弱。爾如是而以力聞何也。對曰。臣之名不以負其力者。以能用其力者也。此頌臨濟收放力用。法眼開井。被沙塞却泉眼。問僧。泉眼不通沙塞。道眼不通。被甚麼物礙。僧無對。自代云。被眼礙。且道。是這僧塞斷泉眼。臨濟塞斷泉眼。忽然突出時如何。師拈拄杖下座。大眾一時走散。</p>
</div>
<div class='div-other'><a id='mulu47' />
<p class='h1'>第三十九則趙州洗鉢</p><p>示眾云。飯來張口。睡來合眼。洗面處拾得鼻孔㨮鞋時。摸著脚跟。那時蹉却話頭。把火夜深別覓。如何得相應去。</p>
<p style="margin-left:1em">舉。僧問趙州。學人乍入叢林乞。師指示<span class='note-inline'>(叢林於爾亦不惡)</span>州云。喫粥了也未<span class='note-inline'>(渾金璞玉)</span>僧云。喫了<span class='note-inline'>(久慣衲僧不如上座)</span>州云。洗鉢盂去<span class='note-inline'>(不得左猜)</span>。</p>
<p>師云。直鉤釣龍。已是不快。漆桶離鉤三寸。已輪舡子夾山占斷。不道時人無分。大都貪餌吞鉤。看。他趙州亦不拗折釣竿。亦不蹋翻舡子。石橋上閑坐。略彴邊度時。自有上岸來入手底。本錄中。有其僧因此契悟。可謂竿頭絲線從君弄。不犯清波意自殊。趙州任公。得志於前。更看。天童鳴桹於後頌云。</p>

<div class="lg regular" style="margin-left:1em"><div class='lg-row'>粥罷令教洗鉢盂<span class='note-inline'>(快便難逢)</span>　豁然心地自相符<span class='note-inline'>(非但今日)</span></div>
<div class='lg-row'>而今參飽叢林客<span class='note-inline'>(依舊喫粥了洗鉢盂去)</span>　且道。其間有悟無<span class='note-inline'>(一人傳虛萬人傳實)</span></div>
</div><p>師舉。靈雲見桃花悟道。呈頌於溈山。山云。從緣入者永無退失。玄沙聞云。諦當甚諦當。敢保老兄未徹在。雲聞云。和尚徹也未。沙云。恁麼始得。天童頌這僧契悟心地相符。這僧乍入叢林。稱大悟大徹。飽叢林禪客。且道。有悟無悟。此謂之徵問。雪竇云。本無迷悟數如麻。獨許靈雲是作家。玄沙道未徹。雪竇獨許作家。徐六擔板。各見一邊。且道。洗鉢盂。僧有悟也無。太平本是將軍致。不許將軍見太平。</p>
</div>
<div class='div-other'><a id='mulu48' />
<p class='h1'>第四十則雲門白黑</p><p>示眾云。機輪轉處。智眼猶迷。寶鑑開時。纖塵不度。開拳不落地。應物善知時。兩刃相逢時如何迴互。</p>
<p style="margin-left:1em">舉。雲門問乾峯。請師答話<span class='note-inline'>(空頭沒頂[寧*頁])</span>峯云。到老僧也未<span class='note-inline'>(早箇答汝了也)</span>門云。恁麼別某甲在遲也<span class='note-inline'>(讓則有餘)</span>峯云。恁麼那恁麼那<span class='note-inline'>(切忌恁麼會)</span>門云。將謂侯白。更有侯黑<span class='note-inline'>(好手手中無好手)</span>。</p>
<p>師云。彌闌王問那先尊者。我將申問。師能答否。先云。請王致問。王曰。我已問竟。先云。我已答竟。王曰。師何所答。先云。王何所問。王曰。我無所問。先云。我無所答。此猶可尋究。雲門問處。如晴空激電。乾峯答處。如旱地奔雷。及乎雙放雙收。却見有頭有尾。此所以非衲僧不知。非作家不見。天童和尚深入此門。頌云。</p>
<p style="margin-left:1em" class="lg-abnormal"><div class='lg-row'>弦筈相銜<span class='note-inline'>(高低普應)</span>　網珠相對<span class='note-inline'>(左右逢原)</span>　發百中而箭箭不虛<span class='note-inline'>(對揚有準)</span></div>
<div class='lg-row'>攝眾景而光光無礙<span class='note-inline'>(獨耀無私)</span>　得言句之總持<span class='note-inline'>(出語成章)</span></div>
<div class='lg-row'>住游戲之三昧<span class='note-inline'>(舉動合拍)</span>　妙其間也宛轉偏圓<span class='note-inline'>(如珠走盤)</span></div>
<div class='lg-row'>必如是也縱橫自在<span class='note-inline'>(看取令行時)</span></div>
</p><p>師云。失在弦上。不可不發。此頌雲門問處機鋒不可觸。網珠相對。此頌乾峯答處賓主交參問在答處。答在問處。百發百中。頌雲門某甲在遲。智覺道。如人射地無有不中之理。交光相羅。事事無礙。頌乾峯恁麼那。華嚴疏。帝釋殿貫珠成網。光影互現。重重無盡。此頌公案大意。不必句句配屬膠柱調絃也。雲門道。將謂侯白。更有侯黑。隋朝有侯白字君素。滑稽辯給之士也。大將軍楊素見知。撰旌異記。人神報應甚詳。亦可尚也。唐朝有李白。能詩。後有李赤效之。甚不類也。人傳為笑。今言侯黑。亦其類也。有本云。我早侯白。伊更侯黑。言更甚也。總持有三。多字一字無字。總持一切法門。三昧正定也。天童偏圓猶事理。也觀國師云。理圓。言偏。言生。理喪。天台止觀云。圓伊三點。非如點水之縱。亦非列火之橫。又竪窮三際名高。橫遍十方名廣。故法華云。其車高廣。天童傍通教海。洞貫義天。雲門乾峯。立無字碑。天童歌詠入無言詩。可謂。楊脩見幼婦。一覽便知妙。</p>
</div>
<div class='div-other'><a id='mulu49' />
<p class='h1'>第四十一則洛浦臨終</p><p>示眾云。有時忠誠。扣已苦屈難申。有時殃及。向人承當不下。臨行賤折倒。末後最慇懃。泪出痛腸。更難隱諱。還有冷眼者麼。</p>
<p style="margin-left:1em">舉。洛浦臨終示眾云。今有一事。問爾諸人。<span class='note-inline'>(猶自說兵機)</span>這箇若是即頭上安頭<span class='note-inline'>(恁麼也不得)</span>若不是即斬頭覓活<span class='note-inline'>(不恁麼也不得)</span>時首座云。青山常舉足。白日不挑燈<span class='note-inline'>(語得分明出轉難)</span>浦云。是甚麼時節。作這箇說話<span class='note-inline'>(失錢遭罪)</span>有彥從上座。出云。去此二途。請師不問<span class='note-inline'>(易開終始口難保歲寒心)</span>浦云。未在更道<span class='note-inline'>(詩到重吟始見功)</span>從云。某甲道不盡<span class='note-inline'>(不教人見轉風流)</span>浦云。我不管爾道盡道不盡<span class='note-inline'>(放沒底未不得不休)</span>從云。某甲無侍者祇對和尚<span class='note-inline'>(影草隨身)</span>至晚喚從上座。爾今日祇對甚有來由<span class='note-inline'>(只管習粘頭)</span>合體得先師道。<span class='corr'>目</span>前無法。意在目前<span class='note-inline'>(斫却月中桂清光應更多)</span>他不是目前法。非耳目之所到<span class='note-inline'>(月落來相見)</span>那句是賓那句是主<span class='note-inline'>(切忌話作兩橛)</span>若揀得出。分付鉢袋子<span class='note-inline'>(把棒喚狗)</span>從云。不會<span class='note-inline'>(正合分付)</span>浦云。汝合會<span class='note-inline'>(將成九仞之山)</span>從云。實不會<span class='note-inline'>(不進一簣之土)</span>浦喝云。苦哉苦哉<span class='note-inline'>(賺殺一舡人)</span>僧問。和尚尊意如何<span class='note-inline'>(失火處拾膚炭)</span>浦云。慈舟不棹清波上。劍峽徒勞放木鵝<span class='note-inline'>(弄巧成拙)</span>。</p>
<p>師云。洛浦臨終。婆心太切。首座盡情吐露。返責非時。彥從不出脣皮。許伊合會。直得再三撈漉。可憐一向沈埋。克賓甘罰饡飯錢。瞎驢故滅正法眼。玄覺云。且道。從上座實不會。為復怕鉢袋子沾著伊。故燈錄收從。入法嗣之列。浦甞示眾云。直須旨外明宗。莫向言中取則。僧問行不思議處如何。浦云。青山常舉足。白日不移輪。以斯驗之。首座從公皎然可見。洛浦分上還有人收後也無。百年之後却有天童。頌云。</p>

<div class="lg regular" style="margin-left:1em"><div class='lg-row'>餌雲鉤月釣清津<span class='note-inline'>(不入驚人浪難逢稱意魚)</span>　年老心孤未得鱗<span class='note-inline'>(氣急作麼)</span></div>
<div class='lg-row'>一曲離騷歸去後<span class='note-inline'>(在甚麼處)</span>　<span class='corr'>汩</span>羅江上獨醒人<span class='note-inline'>(洛浦猶在)</span></div>
</div><p>師云。古人以長虹為竿。新月為鉤。斷雲為餌。清津可以棹慈舟。劍峽先須放木鵞。杭州五雲和尚坐禪箴云。㳂流劍閣無滯木鵞。蓋劍水嶮隘迅流。如二舡相觸必碎。故先斫木浮下。謂之木鵝。諸方異說難憑。莫若禪箴為良證也。年老心孤未得鱗。不知者。以謂洛浦無嗣。浦凡得一十一人。烏牙青峯等皆白眉老作。莫莫庵訥和尚詩。今古利名酒。沈醉皆豪英。憔悴澤畔者。未足為獨醒。屈原字平。仕楚懷王。為三閭大夫。靳尚所譖。貶長沙。獨行江畔。謂漁父曰。舉世皆醉。唯我獨醒。舉世皆濁。唯我獨清。沈<span class='corr'>汩</span>羅江而卒。江在潭州羅縣。文選離騷經。屈原所作。洛浦臨終。彥從鈍滯。下釣未分文入手。抗衡終水米無交。還會麼。不得封侯。也是閑。</p>
</div>
<div class='div-other'><a id='mulu50' />
<p class='h1'>第四十二則南陽淨瓶</p><p>示眾云。洗鉢添瓶。盡是法門佛事。般柴運水。無非妙用神通。為甚麼不解放光動地。</p>
<p style="margin-left:1em">舉。僧問南陽忠國師。如何是本身盧舍那<span class='note-inline'>(汝豈是替名)</span>國師云。與我過淨瓶來<span class='note-inline'>(莫忘了話頭)</span>僧將淨瓶到<span class='note-inline'>(莫得錯認)</span>國師云。却安舊處著<span class='note-inline'>(重宣此義)</span>僧復問。如何是本身盧舍那<span class='note-inline'>(甚處去來)</span>國師云。古佛過去久矣<span class='note-inline'>(離此不遠)</span>。</p>
<p>師舉。石霜問道吾。如何是觸目菩提。吾喚沙彌。彌應喏。吾云。添淨瓶水著。良久却問石霜。汝適來問甚麼。霜擬舉。吾便歸方丈。霜乃有省。道吾先用隔身句。後用拋身勢。若不傷鋒犯手。石霜有省。國師慈悲之故。有落草之談。只是知恩者少。天童所以採汲華水也。頌云。</p>

<div class="lg regular" style="margin-left:1em"><div class='lg-row'>鳥之行空<span class='note-inline'>(築著磕著)</span>　魚之在水<span class='note-inline'>(左使右使)</span>　江湖相忘<span class='note-inline'>(這邊那邊)</span></div>
<div class='lg-row'>雲天得志<span class='note-inline'>(無可不可)</span>　擬心一絲<span class='note-inline'>(只在此山中)</span>　對面千里<span class='note-inline'>(雲深不知處)</span></div>
<div class='lg-row'>知恩報恩<span class='note-inline'>(念茲在茲)</span>　人間幾幾<span class='note-inline'>(一子親得)</span></div>
</div><p>師云。鳥之行空。魚之在水。所託愈安。其生愈適。莊子泉涸魚相與處于陸。相呴以濕。相濡以沫。不如相忘于江湖。白兆通慧珪禪師道。譬如空中飛鳥。不知空是家鄉。水底游魚忘却水。為性命。圭峯云。魚不識水。人不識風。迷不識性。悟不識空。尋常本身盧舍那。滿淨覺者。現相人中。纔起問時。忽然影現。忘恩失行。背親向疎。果能除却靈床。始解子承父業。且道。如何是父業。拈來無不是。用處莫生疑。</p>
</div>
<div class='div-other'><a id='mulu51' />
<p class='h1'>第四十三則羅山起滅</p><p>示眾云。還丹一粒。點鐵成金。至理一言。轉凡成聖。若知金鐵無二。凡聖本同。果然一點。也用不著。且道。是那一點。</p>
<p style="margin-left:1em">舉。羅山問巖頭。起滅不停時如何<span class='note-inline'>(金刪與泥人揩背)</span>頭咄云<span class='note-inline'>(星落雲散)</span>是誰起滅<span class='note-inline'>(識得不為冤)</span>。</p>
<p>神州羅山道閑禪師。先問石霜。起滅不停時如何。霜云。直須寒灰枯木去。一念萬年去。函蓋相應去。純清絕點去。師不契。往問巖頭。頭喝云。是誰起滅。山於此有省。蓋巖頭只貴見地明白。石霜置枯木堂。要伊親到一迴始得。不見。瑞巖問巖頭。如何是本常理。頭云。動也。巖云。動時如何。頭云。不見本常理。巖佇思。頭云。肯即未脫根塵。不肯即永沈生死。巖亦領悟。巖頭英靈倜儻。打發學人。剋的精敏不減德山。後來出羅山法寶。氷寒於水。溈山所謂。只貴子見處。不問子行履也。羅山問處。天下人榜樣。而今初機。往往在這裏。作活計。水上捺瓜相似。伏斷煩惱。智覺道。莫與心為伴。無心心自安。若將心作伴。動即被心謾。伴即伴妄心。無亦無妄心。祖師西來。直指人心。見性成佛。豈是教爾普州人送賊。認奴作郎來。羅山問處。迷真執妄。巖頭咄處。即妄即真。若是萬松。咄了便休。真妄向上有事在。楞嚴經。阿難言。如來見今徵心所在。而我以心推窮尋逐。即能推者。我將為心。佛言。咄。阿難此非汝心。阿難矍然避座合掌起立白佛。此非我心。當名何等。佛告阿難。此是前塵。虛妄相想。惑汝真性。由汝無始至于今生。認賊為子。失汝元常。故受輪轉。此喝如金剛王寶劍也。巖頭一喝。如踞地師子。全威大用不欺之力。龐居士云。一群六箇賊。生生欺殺人。我今識汝也。不與汝為隣。汝若不伏我。我即到處。說教人盡識汝。使汝行路絕。爾若肯伏我。我即不分別。共汝一處住。同證無生滅。巖頭道。是誰起滅。雲巖提掃箒。這箇是第幾月同參。天童貴伊善能點化。重說偈言。頌云。</p>

<div class="lg regular" style="margin-left:1em"><div class='lg-row'>斫斷老葛藤<span class='note-inline'>(轉生枝蔓)</span>　打破狐窠窟<span class='note-inline'>(更吐頑涎)</span>　豹披霧而變文<span class='note-inline'>(脫却皮毛)</span></div>
<div class='lg-row'>龍乘雷而換骨<span class='note-inline'>(別改軀殼)</span>　咄<span class='note-inline'>(一喝萬機罷三朝兩耳聾)</span>　起滅紛紛是何物<span class='note-inline'>(好客無疎伴)</span></div>
</div><p>師云。截斷話頭。剗却問意。照用同時。人境俱奪。巖頭有超師之作。楊子云。聖人虎別。其文炳也。君子豹別。其文蔚也。辯人狸別。其文萃也。狸變即豹。豹變即虎。南山玄豹。隱霧而變文。漢劉向列女傳曰。陶答子治陶三年。名譽不興。家富三倍。其妻抱兒而泣。姑怒以為不祥。妻曰。妾聞。南山有玄豹。隱霧而七日不食。欲以澤其衣毛。成其文章。至於犬豕。不擇食。故肥。以肥取禍。朞年果被誅。任昉述異記。漢惠帝七年夏。雷震南山。林木火然。地燋黃。暴雨後得龍骨一具。羅山遭破家冤賊。陳詞過狀。巖頭招安。已後變作得力兒郎。且道。那箇是招安處。咄。起滅紛紛更是誰。</p>
</div>
<div class='div-other'><a id='mulu52' />
<p class='h1'>第四十四則興陽妙翅</p><p>示眾云。師子擊象。妙翅搏龍。飛走尚別君臣。衲僧合存賓主。且如冐犯天威底人。如何裁斷。</p>
<p style="margin-left:1em">舉。僧問興陽剖和尚。娑竭出海乾坤靜。覿面相呈事若何<span class='note-inline'>(披鱗曲鱔帶角泥鰌)</span>師云。妙翅鳥王當宇宙。箇中誰是出頭人<span class='note-inline'>(展翅崩騰六合雲搏風鼓蕩四溟水)</span>僧云。忽遇出頭時。又作麼生<span class='note-inline'>(許爾破膽)</span>陽云。似鶻捉鳩。君不覺。御樓前驗始知真<span class='note-inline'>(好勸不聽)</span>僧云。恁麼則叉手當胸退身三步<span class='note-inline'>(更待第二鎚)</span>陽云。須彌座下烏龜子。莫待重教點額痕<span class='note-inline'>(再犯不容)</span>。</p>
<p>師云。郢州興陽山清剖禪師。嗣大陽明安。凡一十五人。皆先下世。後因浮山圓鑒。得投子青和尚。陽乃十五之一。青公之兄也。這僧問處。如牢度差與舍利弗。創給孤獨園。時鬪勝。差現獰龍。欲傷弗。弗現妙翅鳥擭裂食之。龍亦鱗蟲之長。奈何妙翅唯龍為食。娑竭梵語此云海也。平原君。趙勝相趙惠文王及孝成王家起重樓。臨民家。民有躄者。美人笑之。躄者請美人之首。君諾而不行。賓客去半。君斬囚人代之。賓固不至。遂臬美人首。懸御樓前驗其真也。周歲賓集。此洞上家風不貴棒喝親行。要假傍來通信。這僧罪不重科。方能迴互。還知麼。蒲鞭示恥尤難犯。畫地為牢不忍欺。官法如爐心似鐵。天童從此費鉆鎚。頌云。</p>
<p style="margin-left:1em" class="lg-abnormal"><div class='lg-row'>絲綸降<span class='note-inline'>(聽聖旨)</span>　號令分<span class='note-inline'>(有違者斬)</span>　寰中天子<span class='note-inline'>(君臨萬國)</span>　塞外將軍<span class='note-inline'>(獨鎮一方)</span></div>
<div class='lg-row'>不待雷驚出蟄<span class='note-inline'>(五更侵早起)</span>　那知風遏行雲<span class='note-inline'>(已有夜行人)</span></div>
<div class='lg-row'>機底聯綿兮。自有金針玉線<span class='note-inline'>(難謾具眼)</span>　印前恢廓兮。元無鳥篆蟲文<span class='note-inline'>(字義炳然)</span></div>
</p><p>師云。勅遍天下。王不流行。禮記緇衣子曰。王言如絲。其出如綸。王言如綸。其出如綍。故大人不倡游言也。娑竭出海。妙翅當權。號令既分。君臣定位。馮唐曰。上古王者遣將也。跪而推轂曰。閫以內者寡人制之。閫以外者將軍制之。韋昭曰。此郭門之閫也。雷驚出蟄。頌此僧探頭太過。不待驚蟄二月節。早起龍頭。不知浮雲將隨龍而行。而為妙翅威風。遏絕不覺頭撞也。有謂不因僧話墮。爭顯興陽機鋒者。不待那知四字。極不穩順。機底聯綿。此非機鋒之機。謂錦機之下。必有巧婦針線。雪巖先師甞舉。穴細金針。纔露鼻。芒長玉線。妙投關。此乃洞上血脈。非其中人。不易知也。當印不當風。如印印空不彰文彩。蒼頡仰觀奎宿圓曲之勢。俯察龜文鳥跡之象。博採眾美合而為文。後自蝌蚪為二篆。周宣主太史籀造大篆。秦相李斯造小篆。今之印篆。號曰方填。旦道。興陽還刻劃也無。皓玉本無瑕。雕丈喪君德。</p>
</div>
<div class='div-other'><a id='mulu53' />
<p class='h1'>第四十五則覺經四節</p><p>示眾云。現成公案。只據現今。本分家風。不圖分外。若也強生節目。枉費工夫。盡是與混沌。畫眉鉢盂安柄。如何得平穩去。</p>
<p style="margin-left:1em">舉。圓覺經云。居一切時不起妄念。<span class='note-inline'>(不)</span>於諸妄心亦不息滅。<span class='note-inline'>(不)</span>住妄想境不加了知。<span class='note-inline'>(不)</span>於無了知不辨真實<span class='note-inline'>(不)</span>。</p>
<p>師云。圭峯科此一段。謂之妄心頓證。又名忘心入覺。萬松下四箇不字。謂不起不滅不知不辨。此四八三十二字。諸方皆為病。此處為藥。且諸方病者。不起妄念。豈非焦芽敗種。不滅妄心。豈非養病喪軀。不假了知。豈非暫時不在如同死人。不辨真實。豈非顢頇佛性籠桶真如。且道。如何是四藥。須是天童修合將來。頌云。</p>
<p style="margin-left:1em" class="lg-abnormal"><div class='lg-row'>巍巍堂堂<span class='note-inline'>(更窮須道鄒搜字)</span>　磊磊落落<span class='note-inline'>(撩天鼻孔)</span>　鬧處刺頭。<span class='note-inline'>(床窄先臥)</span></div>
<div class='lg-row'>穩處下脚<span class='note-inline'>(粥稀後坐)</span>　脚下線斷我自由<span class='note-inline'>(信步過滄洲)</span></div>
<div class='lg-row'>鼻端泥盡君休斵<span class='note-inline'>(彼此著便)</span>　莫動著<span class='note-inline'>(已是蹺手亂下)</span>　千年故紙中合藥<span class='note-inline'>(大有神効)</span></div>
</p><p>師云。黃蘗初參百丈。丈云。巍巍堂堂。來為何事。蘗云。巍巍堂堂不為別事。巍堂磊落。皆大丈夫相。干戈叢裡橫身直過。荊棘林中擺手便行。脚跟下無五色線。舌頭上無十字關。鼻端無泥痕。眼中無金屑。豈不是安樂快活底漢。試將天童莫道著三字。換萬松四箇不字。便見一字法門海墨書而不盡。德山道。一大藏教。是拭不淨故紙。為已了者恐透牛皮也。千年故紙中合藥者。為未了者不妨遮眼也。慈覺道。圓覺楞嚴恒為已伴。況世尊入滅至庚辰歲。已二千一百七十年。豈但千年故紙。仙傳葛由能刻木羊。騎羊上綏山。後遇浮丘公。曰。若不脚下線斷。爾也不得自由。暗合永嘉放四大莫把捉。寂滅性中隨飲啄。諸行無常一切空。即是如來大圓覺。雖然如是。猶欠作云何梵在。</p>
</div>
<div class='div-other'><a id='mulu54' />
<p class='h1'>第四十六則德山學畢</p><p>示眾云。萬里無寸草。淨地迷人。八方無片雲。晴空賺汝。雖是以楔去楔。不妨拈空挂空。腦後一槌。別看方便。</p>
<p style="margin-left:1em">舉。德山圓明大師。示眾云。及盡去也<span class='note-inline'>(有這箇在)</span>直得三世諸佛口掛壁上<span class='note-inline'>(留取喫被)</span>猶有一人呵呵大笑<span class='note-inline'>(且道是誰)</span>若識此人<span class='note-inline'>(是何面目)</span>參學事畢<span class='note-inline'>(與椀茶喫)</span>。</p>
<p>師云。鼎州德山第九世圓明大師。諱緣密。雲門嗣中唯師傳嗣最廣。師創三句。函蓋乾坤。截斷眾流。隨波逐浪。今傳為雲門三句者。檢討不審也。一日示眾云。及盡去也。直得三世諸佛口掛壁上。此言廣長舌相話會不及。猶有一人呵呵大笑。且道。是何人笑箇甚麼。若識得此人。參學事畢。是真箇更有事在。投子青和尚拈云。藏盡楚天月。猶存漢地星。萬松道。車也去了。藉甚油缸。此可與竿頭進步者道。寶峯照和尚道。直須如大死底人死了更死。僧云。莫是死中却活麼。師云。爾且死莫活。爾但喫飯裏急自去屙屎。爾飯也未喫。早問屙屎作麼。此乃貴大休大歇親到自證。說得一丈。不如行取一尺也。只如行不得處作麼生說。問取天童。頌云。</p>

<div class="lg regular" style="margin-left:1em"><div class='lg-row'>收<span class='note-inline'>(向甚處著)</span>　把斷襟喉<span class='note-inline'>(正好轉身吐氣也)</span>　風磨雲拭<span class='note-inline'>(纖塵必去)</span>　水冷天秋<span class='note-inline'>(打成一片)</span></div>
<div class='lg-row'>錦鱗莫謂無嗞味<span class='note-inline'>(腥羶不少)</span>　釣盡滄浪月一鉤<span class='note-inline'>(不犯清波意自殊)</span></div>
</div><p>師云。圓明示眾不消。天童下箇收字。和圓明。盛在布袋裏也。思大云。三世諸佛被我一口吞盡。何處更有眾生可度。此水洩不通。凡聖路絕也。正恁麼時。盡空法界。如一面古鏡用壞劫毘嵐風。磨瑩成劫金藏雲揩拭。水天一色。雲月交光。皆取純清絕點邊事。這裏言淡而無味。如月鉤雲餌。魚龍無可吞噉。成湯祝網從君意。呂望垂鉤信我緣。不見道。山田脫粟飯野菜。淡黃韲。喫則從君喫。不喫任東西。</p>
</div>
<div class='div-other'><a id='mulu55' />
<p class='h1'>第四十七則趙州柏樹</p><p>示眾云。庭前柏樹。竿上風幡。如一華說無邊春。如一滴說大海水。間生古佛。逈出常流。不落言思。若為話會。</p>
<p style="margin-left:1em">舉。僧問趙州。如何是祖師西來意<span class='note-inline'>(多羅閑管)</span>州云。庭前柏樹子<span class='note-inline'>(焦㙛打著連底凍)</span>。</p>
<p>師舉。趙州一日。上堂云。此事的的沒量大人。出這裏不得。老僧到溈山。僧問。如何是祖師西來意。溈云。與我將床子來。若是宗師。須以本分事接人始得。僧便問。如何是祖師西來意。州云。庭前柏樹子。僧云。和尚莫將境示人。師云。不將境示人。僧云。然則如何是祖師西來意。師云。庭前柏樹子。楊州城東光孝寺。慧覺禪師。到法眼處。眼問。近難何處。覺曰。趙州。眼曰。承聞趙州有柏樹子話是否。覺曰。無。眼曰。往來皆謂。僧問如何是祖師西來意。州曰。庭前柏樹子。上座何得道無。覺曰。先師實無此語。和尚莫謗先師好。諸方名為覺鐵嘴。勝默和尚。必須教人先過此話淘汰知見。甞曰。三玄五位。盡在其中。真如方禪師悟此話。直入方丈。見瑯琊廣照覺禪師。照問。汝作麼生會。如曰。夜來床薦煖。一覺到天明。廣照可之。真如悟得此話最好。天童頌得此話亦不惡。頌云。</p>
<p style="margin-left:1em" class="lg-abnormal"><div class='lg-row'>岸眉橫雪<span class='note-inline'>(喫鹽多如喫米)</span>　河目含秋<span class='note-inline'>(一點難謾)</span>　海口鼓浪<span class='note-inline'>(有句非宗旨)</span></div>
<div class='lg-row'>航舌駕流<span class='note-inline'>(無言絕聖凡)</span>　撥亂之手<span class='note-inline'>(也是柏樹)</span>　太平之籌<span class='note-inline'>(也是柏樹)</span></div>
<div class='lg-row'>老趙州老趙州<span class='note-inline'>(為甚不應)</span>　攪攪叢林卒未休<span class='note-inline'>(天童第二)</span></div>
<div class='lg-row'>徒費工夫也造車合轍<span class='note-inline'>(將來使用恰好)</span>　本無伎倆也塞壑填溝<span class='note-inline'>(買盡風流不著錢)</span></div>
</p><p>師云。七百甲子。經事多矣。所以岸眉橫雪。古人以眉目為巖電。天童用河眸海口故事。成四句偈。如見活趙州指柏樹子相似。眉如蘆花岸。眼如秋水碧。古句野水淨於僧眼碧。遠山濃似佛頭青。海口鼓浪。航舌駕流。浪即能覆航。航即能駕浪。一言可以興邦。一言可以喪邦。故次之。以撥亂之手。太平之籌。州甞云。有時將一莖草。作丈六金身。用有時將丈六金身。作一莖草。用此話本與人決疑。而今多少人疑著。趙州豈欲攪叢林哉。人見趙州答話應聲便對。如不假功用。唯天童知八十行脚。三歲孩童勝如我。我從他學。此乃閑時造下。忙時用著。不是苦辛人。不知臥輪有伎倆。能斷百思想。對境心不起。菩提日日長。六祖道。慧能無伎倆。不斷百思想。對境心數起。菩提作麼長。恁麼看來塞壑填溝底事。又作麼生。如今拋擲西湖裏。下載清風付與誰。</p>
</div>
<div class='div-other'><a id='mulu56' />
<p class='h1'>第四十八則摩經不二</p><p>示眾云。妙用無方。有下手不得處。辯才無礙。有開口不得時。龍牙如無手人行拳。夾山教無舌人解語。半路抽身底是甚麼人。</p>
<p style="margin-left:1em">舉。維摩詰問文殊師利。何等是菩薩入不二法門<span class='note-inline'>(問處第幾)</span>文殊師利曰<span class='note-inline'>(好與劈口[祝/土])</span>如我意者<span class='note-inline'>(醞造將來)</span>於一切法<span class='note-inline'>(更嫌少)</span>無言無說<span class='note-inline'>(把火照看)</span>無示無識<span class='note-inline'>(有也來)</span>離諸問答<span class='note-inline'>(面皮厚多少)</span>是為入不二法門<span class='note-inline'>(如何是)</span>於是文殊師利問維摩詰言。我等各自說已<span class='note-inline'>(能說快說)</span>仁者當說。何等是菩薩入不二法門<span class='note-inline'>(一遞一刮不賭惡發)</span>維摩默然<span class='note-inline'>(甚麼處去也)</span>。</p>
<p>師云。梵語維摩詰。此云無垢稱。亦曰淨名。妻名金姬。子名善思。女名月上。僧問雲居簡和尚。維摩是金粟如來。為甚麼却預釋迦會下聽法。居云。他不爭人我。廣本維摩經。三萬二千菩薩。各說不二法門。今唯三十二菩薩。末後文殊無卓錐之地。維摩錐也無。保福展云。文殊也似掩耳偷鈴。力盡烏江。維摩一默。未出化門。萬松道。人出是非難。又云。大小維摩。被文殊一坐。至今起不得。萬松道。要起有甚難便掌。瑯琊覺云。文殊恁麼讚善也是。杓卜聽虛聲。維摩默然。爾等諸人。不得鑽龜打瓦。萬松道。杜撰不少。唯雪竇於文殊問罷處。不言默然良久據座。直云維摩道甚麼。復云。勘破了也。萬松道。不解作鬼。白日現身。天依懷頌。維摩不默不良久。據坐商量成過咎。至今諸方見呈似此事。猶曰良久云。有僧問一師。錄中多云良久者。良久乃何人也。答云。良久乃梁八之弟也。傳者以為笑。天依後兩句。忒曬峭拔。道吹毛匣裏冷光生。外道天魔皆斬首。萬松道。暗度神鋒。不覺痛痒。白雲端頌云。一箇兩箇百千萬。屈指尋文數不辦。暫時留在暗窓前。明日與君重計算。萬松道。有甚閑功夫。天童頌馬祖藏頭白海頭黑話。末後道。堂堂坐斷舌頭路。應笑毘耶老古錐。今日維摩來也。不管面譽。頌云。</p>
<p style="margin-left:1em" class="lg-abnormal"><div class='lg-row'>曼殊問疾老毘耶<span class='note-inline'>(仁義道中)</span>　不二門開看作家<span class='note-inline'>(衲僧分上)</span></div>
<div class='lg-row'>珉表粹中誰賞鑒<span class='note-inline'>(大辯若訥)</span>　忘前失後莫咨嗟<span class='note-inline'>(大智若愚)</span></div>
<div class='lg-row'>區區投璞兮楚庭臏士<span class='note-inline'>(獻直得曲)</span>　璨璨報珠兮隋城斷蛇<span class='note-inline'>(夜光投人鮮不按劍)</span></div>
<div class='lg-row'>休點破<span class='note-inline'>(幸自完全)</span>　絕玼瑕<span class='note-inline'>(一任指點)</span>　俗氣渾無却較些<span class='note-inline'>(相上觀人失之多矣)</span></div>
</p><p>師云。文殊師利。曼殊室利。梵音楚夏也。此云妙吉祥。毘耶離廣嚴城名。肇公涅盤無名論。釋迦掩室於摩竭。淨名杜口於毘耶。須菩提唱無說。以顯道。釋梵絕聽而雨華。斯皆理為神御故口。以之默。豈曰無辯。辯所不能言也。燕珉次玉者。今涿郡靠水石也。亦名奪玉石。維摩外雖似訥。其不言之辯。精粹其中。言其石隱玉也。忘前失後者。永嘉集奢摩他頌。第四云。今言知者。不須知知。但知而已。則前不接滅。後不引起。前後斷續中間自孤。無盡燈末。未詳法嗣中。有開封府夷門山廣智禪師。諱本嵩。別無語緣。全舉此段。文公不知出永嘉集。謂嵩創設。因辨之於此。學者知之。此箇忘前失後。正是三祖信心銘。言語道斷。非去來今也。韓子卞和於荊山崐岡谷得璞。獻楚厲王。王曰。石也遣刖一足。及武王即位又獻之。又刖一足。至文王立。和抱璞哭於荊山之下。王召問。和曰。不怨刖足。而怨真玉以為凡石。忠事以為慢事。王使剖石乃真玉也。文王歎曰。哀哉二先君。易刖人足。難剖於石。今果是璧乃國寶也。史記隨侯祝元暢。因之齊。見一斷蛇將死。遂以水洗摩之。傅之神樂而去。忽一夜中庭現光。意謂有賊。遂按劍視之。乃見一蛇啣珠在地而往。知蛇感報也。維摩橫身為眾。不免禍出私門。那堪文殊點破已靈瑕玼。直饒天童道現居俗塵而無俗氣。也是掩鼻偷香。</p>
</div>
<div class='div-other'><a id='mulu57' />
<p class='h1'>第四十九則洞山供真</p><p><span class='corr'>示</span>眾云。描不成畫不就。普化便翻斤斗。龍牙只露半身。畢竟那人是何體段。</p>
<p style="margin-left:1em">舉。洞山供養雲巖真次<span class='note-inline'>(誰道是假)</span>遂舉前邈真話<span class='note-inline'>(一迴拈出一迴新)</span>有僧問。雲巖道祇這是。意旨如何<span class='note-inline'>(且喜不錯認)</span>山云。我當時幾錯會先師意<span class='note-inline'>(以己方人)</span>僧云。未審雲巖還知有也無<span class='note-inline'>(折草量天)</span>山云。若不知有。爭解恁麼道<span class='note-inline'>(日出連山)</span>若知有爭肯恁麼道<span class='note-inline'>(月圓當戶)</span>。</p>
<p>師云。洞山辭雲巖。山問。和尚百年後。人問還邈得師真否。如何祇對。巖良久云。祇這是。山沈吟。巖云。价闍梨。承當這箇大事。直須子細。山亦不言便行。後因過水覩影。方始悟徹。乃作頌曰。切忌從他覓。迢迢與我疎。我今獨自往。處處得逢渠。渠今正是我。我今不是渠。應須恁麼會方得契如如。山在眾。供養雲巖真。舉前邈真話了。僧問雲巖。道祇這是意旨如何。山曰。我當時幾錯會先師意。若向良久祇這是處領略。正是替名通事。所以見影知形。過水方悟。僧曰。未審雲巖知有也無。若道一向知有。是左右人。不見道。知有底人始解奉重。若道一向不知有。這裏有利害。有全不知有有知有了却不知有有不知有去成知有山云若不知有。爭解恁麼道。若知有爭肯恁麼道。華嚴宗謂理圓言偏言生理喪。此乃重玄復妙。兼帶叶通。不偏枯。無滲漏底血脈也。山於唐大中末。初住新豐百吉。後遷豫章高安之洞山。為第一代。因為雲巖作忌齋。僧問。師於先師處得何指示。山曰。雖在彼中。不蒙他指示。僧曰。又用設齋作麼。山曰。雖然如是。焉敢違背。僧曰。和尚發跡南泉。為甚却與雲巖設齋。山曰。我不重先師道德佛法。只重他不為我說破。僧曰。和尚嗣先師。還肯他也無。山曰。半肯半不肯。僧曰。為甚麼不全肯。山曰。我若全肯。則辜負先師。萬松道。雲巖二十年。在百丈。却嗣藥山。洞山發跡南泉。却嗣雲巖。一等異苗翻茂。密固靈根。得芙蓉而宗派中興。至天童而文彩方備。那箇是具文彩。頌云。</p>
<p style="margin-left:1em" class="lg-abnormal"><div class='lg-row'>爭解恁麼道<span class='note-inline'>(暗裏抽橫骨)</span>　五更鷄唱家林曉<span class='note-inline'>(金烏東上)</span>　爭肯恁麼道<span class='note-inline'>(明中坐舌頭)</span></div>
<div class='lg-row'>千年鶴與雲松老<span class='note-inline'>(玉兔西沈)</span>　寶鑑澄明驗正偏<span class='note-inline'>(事窮的要)</span></div>
<div class='lg-row'>玉機轉側看兼到<span class='note-inline'>(交互明中暗)</span>　門風大振兮規步綿綿<span class='note-inline'>(西天令嚴)</span></div>
<div class='lg-row'>父子變通兮聲光浩浩<span class='note-inline'>(見過於師方堪傳授)</span></div>
</p><p>師云。洞山囑曹山云。吾於雲巖先師。親印寶鏡三昧。事窮的要。今付授汝。汝善護持。寶鑑澄明驗正偏。豈非鷄唱家林。鶴老雲松。正偏之驗耶。鏡雖明而有背面。唯玉機轉側遞相綺。互雙明雙暗兼到之方也。易繫辭曰。道窮則變。變則通。通則久。洞山父子規行矩步。至今門風大振者。源深流長之效歟。</p>
</div>
<div class='div-other'><a id='mulu58' />
<p class='h1'>第五十則雪峯甚麼</p><p><span class='corr'>示</span>眾云。末後一句。始到牢關。巖頭自負。上不肯於親師。下不讓於法弟。為復是強生節目。為復別有機關。</p>
<p style="margin-left:1em">舉。雪峯住庵時。有兩僧來禮拜<span class='note-inline'>(尋香逐氣)</span>峯見來以手托庵門。放身出云。是甚麼<span class='note-inline'>(此猶是拋身勢隱身勢作麼生)</span>僧亦云。是甚麼<span class='note-inline'>(果然不識)</span>峯低頭歸庵<span class='note-inline'>(莫道無語好)</span>僧後到巖頭<span class='note-inline'>(傳消寄息)</span>頭問。甚麼處來<span class='note-inline'>(不鑽不穴)</span>僧云。嶺南<span class='note-inline'>(這裏是嶺北)</span>頭云。曾到雪峯麼<span class='note-inline'>(熟處難忘)</span>。僧云。曾到<span class='note-inline'>(更諱不得)</span>頭云。有何言句<span class='note-inline'>(不醋不休)</span>僧舉前話<span class='note-inline'>(一字入公門八牛拽不出)</span>頭云。他道甚麼<span class='note-inline'>(却好低頭便出)</span>僧云。他無語。低頭歸庵<span class='note-inline'>(恁麼則不曾到雪峯)</span>頭云。噫當時不向他道末後句<span class='note-inline'>(而今道了未)</span>若向伊道。天下人不奈雪老何<span class='note-inline'>(何不道我便是雪老)</span>僧至夏末。再舉前話請益<span class='note-inline'>(好酒醒人遲)</span>頭云。何不早問<span class='note-inline'>(貪瞌睡)</span>僧云。未敢容易<span class='note-inline'>(可曬慣叢林)</span>頭云。雪峯雖與我同條生。不與我同條死<span class='note-inline'>(索另者先窮)</span>要知末後句只這是<span class='note-inline'>(旋蒸熱賣)</span>。</p>
<p>師云。雲巖傍參道吾。雪峯傍參巖頭。君子不恥下問。今雲巖雪峯之道大行。亦退己讓人之餘慶也。而巖頭天資英邁。抑揚德山之道。天下橫行。無敢當鋒者。蓋見處洞達蘊養成就。故得如是。看他二僧。雪峯門下。箭鋒相直。也是箇行脚漢。為甚直至夏末。尚疑末後句。只為眼鈍頭迷當面蹉過。巖頭與他說出許多道理。雪峯與我同條生。不與我同條死。一法雖無異。三人乃見差。這僧與雪峯。一時道是甚麼。及至論末後句。說與也不知。豈非差之毫釐失之千里也。且道。這僧實不會。要放這話行。溈山哲云。大小雪峯巖頭。却被這僧勘破。萬松道。冷眼不防。巖頭雪峯。猶可恕也。後來又點德山亦不會末後句。直是難甘。是故天童兩次頌出。頌云。</p>
<p style="margin-left:1em" class="lg-abnormal"><div class='lg-row'>切瑳琢磨<span class='note-inline'>(不因一事)</span>　變態殽訛<span class='note-inline'>(不長一智)</span>　葛陂化龍之杖<span class='note-inline'>(已聞過海穿雲)</span></div>
<div class='lg-row'>陶家居蟄之梭<span class='note-inline'>(猶見倚牆貼壁)</span>　同條生兮有數<span class='note-inline'>(世相近也)</span></div>
<div class='lg-row'>同條死兮無多<span class='note-inline'>(習相遠也)</span>　末後句只這是<span class='note-inline'>(且信一半)</span></div>
<div class='lg-row'>風舟載月浮秋水<span class='note-inline'>(切忌垛根)</span></div>
</p><p>師云。毛詩淇奧美武公之德也。有文章又能聽其規諫。以禮自防。故能入相於周。美而作是詩也。瞻彼淇奧。綠竹猗猗。有匪君子。如切如瑳如琢如磨。註曰。治骨曰切。象曰瑳。玉曰琢。石曰磨。德山雪峯得巖頭。發明末後句。至今此話大行。切磨通變之力也。雪峯如化龍之杖。這僧如居蟄之梭。巖頭點出至今不知。所以同條死者無多也。或謂巖頭如化龍之杖。雪峯如居蟄之梭者。請細看前話。雪竇佛果以雙明雙暗。頌此話。非飽參者不知。東漢方術傳。費長房。汝南人。甞為市掾。遇壺公。斷青竹杖。偽為長房縊死於家。遂同入深山。學道不成。辭歸。公與竹杖。騎此至家。投葛陂。長房投杖於陂。化龍而去。又晉陶侃少時。漁於雷澤。網得一梭。掛壁。後聞雷電。化為龍而去。雪峯如杖。這僧如梭。巖頭如風舟載月。萬松似箇甚麼。鞏縣茶瓶。</p>
</div>
<div class='div-other'><a id='mulu59' />
<p class='h1'>第五十一則法眼舡陸</p><p>示眾云。世法裏悟却多少人。佛法裏迷却多少人。忽然打成一片。還著得迷悟也無。</p>
<p style="margin-left:1em">舉。法眼問覺上座。舡來陸來<span class='note-inline'>(大似有兩般)</span>覺云。舡來<span class='note-inline'>(深談實相善說法要)</span>眼云。舡在甚麼處<span class='note-inline'>(恐怕不實)</span>覺云。舡在河裏<span class='note-inline'>(果然有下落)</span>覺退後。眼却問傍僧云。爾道適來這僧。具眼不具眼<span class='note-inline'>(可惜許)</span>。</p>
<p>師云。黃龍晦堂問。黃魯直正窘迫次。一人至。堂問。誰遣汝來。人云。大林葉秀才。問。有書否。人云。有。又問。書何在。人即引手背。抽衣領舉書。呈堂。堂云。學道到此人田地方可。黃有愧色。法眼問覺上座。舡來陸來。覺云。舡來。眼云。舡在甚麼處。這裏一百箇。九十九箇。呈機顯示。是他穩實平貼底人。那裏與爾干戈相待。是他道舡在河裏。磁州老師道。恰似沙地裏放箇八脚鏊子。更無些子不穩當處。覺退後眼却問傍僧云。爾道。適來這僧。具眼不具眼。只這一問大曬誵訛。若道具眼。有甚奇特玄妙。若道不具眼。見甚麼破綻。試教天童定當看。</p>
<p style="margin-left:1em" class="lg-abnormal"><div class='lg-row'>水不洗水<span class='note-inline'>(絕點澄清)</span>　金不博金<span class='note-inline'>(鍊做一塊)</span>　昧毛色而得馬<span class='note-inline'>(不得相取)</span></div>
<div class='lg-row'>靡絲絃而樂琴<span class='note-inline'>(非可聲求)</span>　結繩畫卦有許事<span class='note-inline'>(法出姦生)</span></div>
<div class='lg-row'>喪盡真淳盤古心<span class='note-inline'>(弄巧成拙)</span></div>
</p><p>師云。水不洗水。金不博金。佛不求佛。法不說法。此談其神駿。略其玄黃。得琴趣者。忘其絃徽。淮南子秦穆公。使伯樂舉九方堙求馬。三月而返曰。得馬在沙丘。牡而黃。及馬至則牝而驪。公謂伯樂。子所求馬者。毛色牡牝。不知敗矣。伯樂太息曰。以至於此乎。堙之所觀者天機也。得其精。而忘其麁。見其內而忘其外也。果千里馬。晉陶潛字淵明。不解琴蓄素琴一張。絃徽不具。曰。但得琴中趣。何勞絃上聲。易云。上古結繩而治。後世聖人易之以書契。又云。古者包犧氏之王天下也。仰則觀象於天。俯則觀法於地。觀鳥獸之文。與地之宜。近取諸身。遠取諸物。於是始畫八卦。萬松道。盤古初分天地。已成對待。結繩畫卦。轉喪真淳。釋迦未出世。祖師不西來。還有真諦俗諦世法佛法麼。舒州海會齊舉禪師。得法之後。甞到瑯琊覺處。覺問。上座近離甚麼處。舉曰。浙江。覺曰。舡來陸來。舉曰。舡來。覺曰。舡在甚麼處。舉曰。河裏。覺曰。不涉程途。一句作麼生道。舉曰。杜撰長老如麻似粟。便下去。萬松道。行說好話。洞山初和尚問僧。甚處來。僧曰。汝州。山曰。此去多少。僧曰。七百。山曰。踏破幾䩫草鞋。僧曰。三䩫。山曰。甚處得錢買。僧曰。打笠子。山曰。參堂去。僧應喏。萬松道。便是手眼通身看爾不破。且道。這僧眼在甚麼處。眉毛下。</p>
</div>
<div class='div-other'><a id='mulu60' />
<p class='h1'>第五十二則曹山法身</p><p>示眾云。諸有智者。以譬喻得解。若到比不得類難齊處。如何說向他。</p>
<p style="margin-left:1em">舉。曹山問德尚座。佛真法身猶若虛空<span class='note-inline'>(官不容針)</span>應物現形如水中月<span class='note-inline'>(私通車馬)</span>作麼生說箇應底道理<span class='note-inline'>(叉手近前云喏)</span>德云。如驢覻井<span class='note-inline'>(落花有意隨流水)</span>山云。道即大曬道只道得八成<span class='note-inline'>(欲窮千里目)</span>德云。和尚又如何<span class='note-inline'>(更上一層樓)</span>山云。如井覻驢<span class='note-inline'>(流水無心送落花)</span>。</p>
<p>師云。撫州宜黃曹山本寂禪師。或名耽章。必是賜名<span class='corr'>諡</span>號。初離洞山。入曹溪。禮祖塔。迴吉州之吉水。眾嚮山名。遂請開法。師擬曹溪。凡隨所居立曹為號。洞山之宗至師最隆。故有曹洞之稱焉。山問德上座。佛真法身猶若虛空。應物現形如水中月。作麼生說箇應底道理。此四句讚佛。本出古本金光明經。既如虛空。如何應物。覺範贊提婆尊者道。應緣而現。不落思惟。是故鉢水以針投之。德云。如驢覻井。此豈情識計校可及。非久經淘鍊具衲僧巴鼻。不許到這田地。若是小作無向上關棙子。滿口許他也。山云。道即大曬道。只道得八成。如秤稱斗量來相似。德云。和尚又如何。這一拶詞窮理盡。敢道出他驢覻井一句不得。是他款款地。只與倒過。可謂觸類而長之。此所以稱曹洞宗派之源也。天童愛此兩轉語。翻覆一時頌出。頌云。</p>
<p style="margin-left:1em" class="lg-abnormal"><div class='lg-row'>驢覻井<span class='note-inline'>(五更侵早起)</span>　井覻驢<span class='note-inline'>(更有夜行人)</span>　智容無外<span class='note-inline'>(天下衲僧跳不出)</span></div>
<div class='lg-row'>淨涵有餘<span class='note-inline'>(萬象莫能逃影質)</span>　肘後誰分印<span class='note-inline'>(天眼龍睛不可窺)</span></div>
<div class='lg-row'>家中不蓄書<span class='note-inline'>(真文不醋)</span>　機絲不掛梭頭事<span class='note-inline'>(花又不損)</span>　文彩縱橫意自殊<span class='note-inline'>(蜜又得成)</span></div>
</p><p>師云。般若無知。靡所不知。故淨涵有餘也。晉元帝永昌元年。王敦鎮武昌。舉兵犯闕。刀協勸帝。盡誅王氏。王導帥群從。詣臺待罪。周顗將入朝。導呼之曰。伯仁以百口累汝。顗不顧。及入極論導忠誠。申救甚至。及出導尚在門。又呼之不應。乃曰。今年殺賊奴。取金印如斗大。繫肘後。尋又上表。明導無罪。導不知甚恨之。敦兵既至。乃問導。周顗可得生否。導不應。敦乃殺顗。導後料中書。見顗救已表。流涕曰。幽冥之中負此良友。叢林又有肘後符。春秋後語。趙簡子告諸子曰。吾藏肘後寶符於常山上。先得者賞。諸子馳山上。求無所得。唯襄子母䘏還曰。䘏已得之符矣。他人皆不可分。簡子請奏之。母䘏曰。從常山上下臨代可取也。簡子曰。母䘏賢矣。立為太子。雲巖示眾云。有箇人家兒子。問著無有道不得底。洞山出云。他屋裏有多少書籍。巖云。一字也無。洞山云。得恁麼多知。巖云。日夜不曾眠。洞山又云。問一段事得也無。巖云。道得即不道。肘後誰分印。深密自得之道。他人皆不可分也。家中不蓄書。得恁多知。生而知之上。學而知之次也。這驢覻井。井覻驢。還許分割領覽分也無。還許學解傳布也無。夾山云。聞中生解。意下丹青。目下即美。久蘊成病。青山與白雲。從來不相到。機絲不掛梭頭事。文彩縱橫意自殊。嘉祥一路智者知疎。瑞草無根賢者不貴。天童末後全用夾山一聯。以明此話不落思惟。文彩自備。且道。具何三昧。便得如斯。只箇無巴鼻。諸般沒奈何。</p>
</div>
<div class='div-other'><a id='mulu61' />
<p class='h1'>第五十三則黃檗噇糟</p><p>示眾云。臨機不見佛。大悟不存師。定乾坤劍沒人情。擒虎兕機忘聖解。且道。是甚麼人作略。</p>
<p style="margin-left:1em">舉。黃蘗示眾云。汝等諸人盡是噇酒糟漢<span class='note-inline'>(黃蘗門下)</span>與麼行脚何處有今日<span class='note-inline'>(今既不如昔後當不如今)</span>還知大唐國裏無禪師麼<span class='note-inline'>(眼高四海)</span>時有僧出云。只如諸方匡徒領眾。又作麼生<span class='note-inline'>(黃蘗兼身在)</span>蘗云。不道無禪。只是無師<span class='note-inline'>(且救得一半)</span>。</p>
<p>師云。此話就簡。若全舉當曰。一日上堂云。汝等諸人欲何所求。仍以棒趁之。眾不散。師乃曰。汝等諸人盡是噇酒糟漢。唐時愛罵人。噇酒糟漢。齊桓公讀書於堂上。輪扁斵輪於堂下。釋椎鑿。上問。敢問公之所讀何言耶。公曰。聖人之典。曰聖人在乎。公曰已死矣。曰然則君之所讀古人糟粕矣。公曰。寡人讀書。輪人安得議乎。有說則可無說則死。扁曰。臣也以臣事觀之。臣斵輪徐則甘而不固。疾則苦而不入。不徐不疾。得之於手。而應於心。口不能言。有數存於其間。臣不能喻臣之子。子亦不能受於臣。是以行年七十。而老斵輪。古之人與其不可傳者死矣。然則君之所讀者。古人之糟粕矣。又云。恁麼行脚取笑他人。但見八百一千人處便去。不可只圖熱鬧也。山僧行脚時。或遇草根下有箇漢。便頂上一錐看他。若知痛痒。可以布袋盛米供養。可中總似汝等如此容易。何處更有今日事也。汝等既稱行脚。亦須著些精神好。還知道大唐國裏無禪師麼。黃蘗以來。巖頭羅山愛行此令。近代佛日。北來慶壽顗公。至死無可意者。寧絕嗣無人。香山俊和尚叔祖兒孫。亦行此令。不知者喚作點胸。可中要箇不憤底出來承頭。果有一僧出云。諸方尊宿盡聚眾開化。為甚道無禪師。蘗曰。不道無禪。只是無師。溈山問仰山云。作麼生。仰云。鵞王擇乳。素非鴨類。溈云。此實難辨。五祖戒出僧語。謝和尚說得道理好。萬松道。生言孰語冷脣淡舌。石門聰云。黃蘗垂示不妨奇特。纔被布衲挨拶。失却一隻眼。萬松道。換了那僧兩隻眼。承天宗云。五祖戒眼照四天下。萬松道。也只是一隻眼。要見黃蘗。猶未可。萬松道。果然。若要扶竪正法眼藏。須是黃蘗宗師。萬松道。錦上更添花。翠巖真云。諸方商搉便道。黃蘗坐却這僧。萬松道。不知扶起這僧。又道。黃蘗被這僧上來。直得分析不下。萬松道。緇素轉分明。何謂也。翠巖輒生擬議。霧豹澤毛。未甞下食。庭禽養勇。終待驚人。萬松道。後五日看。蘗又云。闍梨不見。馬大師下有八十餘人。坐道場箇箇阿轆轆地。得大師正眼者。止三兩人。唯歸宗最較些子。夫出家須知從上來事分。且如四祖下。牛頭融大師橫說竪說。猶未知向上關棙子。有此眼腦。方辨得邪正宗黨。略舉至此。要見此話始末。其後尚有百十餘言。此是最初。出世示人之語。故諸方盛行。雪竇頌。佛果評唱。最詳。尚闕本錄上堂正意。天童頌出。極盡善盡美。頌云。</p>
<p style="margin-left:1em" class="lg-abnormal"><div class='lg-row'>岐分絲染太勞勞<span class='note-inline'>(知事少時煩惱少)</span>　葉綴花聯敗祖曹<span class='note-inline'>(識人多處是非多)</span></div>
<div class='lg-row'>妙握司南造化柄<span class='note-inline'>(一朝權在手)</span>　水雲器具在甄陶<span class='note-inline'>(看取令行時)</span></div>
<div class='lg-row'>屏割繁碎<span class='note-inline'>(大象不遊兔徑)</span>　剪除氄毛<span class='note-inline'>(大悟不拘小節)</span></div>
<div class='lg-row'>星衡藻鑑<span class='note-inline'>(纖毫不昧)</span>　玉尺金刀<span class='note-inline'>(度量深明)</span>　黃蘗老察秋毫<span class='note-inline'>(謾他一星不得)</span></div>
<div class='lg-row'>坐斷春風不放高<span class='note-inline'>(預備不虞)</span></div>
</p><p>師云。列子說符篇楊子之隣人亡羊。既率其黨。又請楊子之豎子追之。楊子曰。一羊何追者之眾。隣人曰。多岐路。既返問獲羊乎。曰亡之矣。曰奚亡之。曰岐路之中又有岐焉。墨子梁惠王時。有道之人。出行見素絲染從餘色。悲之曰。人湛然同於聖體。為居惡俗。染之成累。岐分絲染太嘮嘮。勅交切鬧嘮嘮也。或作勞亦可。葉綴花聯者。達磨初祖頌云。吾本來此土。說法救迷情。一花開五葉。結果自然成。一花五葉。便是岐分絲染也。若大唐國裏無禪師。達摩也無出頭分。宗鏡錄司南之車。本示迷者。照膽之鏡。為鑑邪人。古今注。黃帝與蚩尤。戰於涿鹿。蚩尤作大霧。迷於四方。帝在車以指指南而示。士卒擒蚩尤而斬之。遂號指南車。甄陶。陳留風俗記。舜陶甄河濱。其後為氏。今姓甄。音真也。此玄鑪陶乎群象。智海總乎萬流也。屏割繁碎。剪除氄毛。去岐分之差路。剪綴葉之旁枝。斗為衡星。以運平四時也。藻鑑文明之鑑也。秤所以定輕重。鑑可以辨妍媸。玉尺。拾遺記。禹遊龍門。八神探玉簡。以授之。長尺二寸可以度量天地。金刀。古有金錯刀錢金刃書。此頌黃蘗品第諸方。秤尺在手。更兼聰聞蟻鬪明察秋毫。防微杜漸。坐斷春風不放高也。大聖安彝和尚竹笋詩。便好臨根下斤斧。免教節外更生枝。</p>
</div>
<p class='juan'>萬松老人評唱天童覺和尚頌古從容庵錄三</p>
</div><!-- end of div[@id='body'] -->
</body></html>