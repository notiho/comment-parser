<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>萬松老人評唱天童覺和尚頌古從容庵錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu62' />萬松老人評唱天童覺和尚頌古從容庵錄四</p><p class="byline">侍者離知錄</p><p class="byline">後學性一校</p><p class="byline">生生道人梓</p>
<div class='div-other'><a id='mulu63' />
<p class='h1'>第五十四則雲巖大悲</p><p>示眾云。八面欞櫳。十方通暢。一切處放光動地。一切時妙用神通。且道。如何發現。</p>
<p style="margin-left:1em">舉。雲巖問道吾。大悲菩薩用許多手眼作麼<span class='note-inline'>(爾恁麼問圖个甚麼)</span>吾云。如人夜間背手摸枕子<span class='note-inline'>(一上神通不同小小)</span>巖云。我會也<span class='note-inline'>(且莫詐明頭)</span>吾云。汝作麼生會<span class='note-inline'>(果然放不過)</span>巖云。遍身是手眼<span class='note-inline'>(無空缺處)</span>吾云。道即大曬道即得八成<span class='note-inline'>(某甲舌頭短)</span>巖云。師兄作麼生<span class='note-inline'>(理長即就)</span>吾云。通身是手眼<span class='note-inline'>(無隔礙處)</span>。</p>
<p>師云。李翱問鵞湖。大悲用千手眼作麼。湖云。今上用公作麼。昔有無目山人。貨卜。雨過泥。途著鮮白鞋入市。人問。山人失明。如何泥不污鞋。山人舉拄杖云。拄杖頭上有眼。以山人為證。夜間摸枕子。手上有眼。喫飯時舌上有眼。聽語識人耳中有眼。蘇子瞻與聾人說話。寫字而已。復笑云。我與彼皆異人也。我以手為口。彼以眼為耳。佛說六根互用。信乎不疑。無盡居士潞州紫巖大悲殿記。舉大悲經楞嚴經。最為詳細。甞見一說。大悲昔為妙善公主。乃天人為宣律師說。然三十二應。百億化身。亦隨見不同。各據其說也。天覺曰。千手者示引迷接物之多也。千眼者示放光照暗之廣也。苟無眾生無塵勞。則一指不存。而況千萬臂乎。一瞬不具。而況千萬目乎。遍身通身。何必不必。似有淺深。實無損益。雲居示眾曰。老僧二十年前住三峯庵時。興化來曰。權借一問以為影草時如何。老僧當時機思遲鈍道不得。為伊致得箇問頭。奇特不敢辜他。當時伊曰。想庵主答這話不得。不如禮拜了退。而今思量當時不消道箇何必。萬松道。若教容易得。後有化主到興化處。化問。山中和尚住三峯庵時。老僧曾問伊話祇對不得。而今道得也未。化主舉前話了。化曰。雲居二十年只道得箇何必。興化即不然。爭如道箇不必。萬松道。鬪兔角之短長。三聖云。雲居二十年道得。猶較他興化半月程。萬松道。競空花之濃淡。僧問覺範。如諸老宿所示有同異否。範云。佛令訥鈍比丘誦苕菷。一日大悟得大辯才。於此當見先德為物之心。天童分上又作麼生。頌云。</p>
<p style="margin-left:1em" class="lg-abnormal"><div class='lg-row'>一竅虛通<span class='note-inline'>(竪窮三際)</span>　八面櫺櫳<span class='note-inline'>(橫遍十方)</span>　無象無私春入律<span class='note-inline'>(應時納祐)</span></div>
<div class='lg-row'>不留不礙月行空<span class='note-inline'>(任運落前溪)</span>　清淨寶目功德臂<span class='note-inline'>(顧前盻後拈東掇西)</span></div>
<div class='lg-row'>遍身何似通身是<span class='note-inline'>(分疎不下)</span>　現前手眼顯全機<span class='note-inline'>(賊賍已露)</span></div>
<div class='lg-row'>大用縱橫何忌諱<span class='note-inline'>(無可不可)</span></div>
</p><p>師云。天童道。由一竅虛通。便得八面櫺櫳也。且如柳塘花塢暖日和風。春在何處。作何形段。然能應物乘時不留不礙。如月當天任運而轉。知。通身遍身。背手摸枕底是甚麼人。傀儡棚中。必有抽牽線索者。楞嚴說八萬四千清淨寶目。八萬四千姥陀羅臂。八萬四千爍迦羅首。興化墮馬折臂頌云。大悲菩薩有千手。大丈夫兒誰不有。且道。那箇是通身底手眼。師以手擘眼云。猫。</p>
</div>
<div class='div-other'><a id='mulu64' />
<p class='h1'>第五十五則雪峯飯頭</p><p>示眾云。氷寒於水。青出於藍。見過於師。方堪傳授。養子不及父。家門一世衰。且道。奪父之機者是甚麼人。</p>
<p style="margin-left:1em">舉。雪峯在德山作飯頭<span class='note-inline'>(少不努力)</span>一日飯遲。德山托鉢至法堂<span class='note-inline'>(老不歇心)</span>峯云。這老漢鐘未鳴鼓未響。托鉢向甚麼處去<span class='note-inline'>(教得孩兒會罵娘)</span>山便歸方丈<span class='note-inline'>(盡在不言中)</span>峯舉似巖頭<span class='note-inline'>(家返宅亂)</span>頭云。大小德山不會末後句<span class='note-inline'>(父為子隱直在其中)</span>山聞令侍者喚巖頭問。汝不肯老僧那<span class='note-inline'>(潑油救火)</span>巖遂啟其意<span class='note-inline'>(人間私語天聞若雷)</span>山乃休去<span class='note-inline'>(果然不會)</span>至明日陞堂果與尋常不同<span class='note-inline'>(隨風倒柁)</span>巖撫掌笑云。且喜老漢會末後句<span class='note-inline'>(家醜外揚)</span>他後天下人不奈伊何<span class='note-inline'>(鼻孔為甚在我手裏)</span>。</p>
<p>師云。雪峯低頭歸庵。德山便歸方丈。最好參詳。巖頭密啟其意。爾且道。道甚麼。德山又休去。可謂。相逢不拈出。舉意便知有。山至來日上堂。果與尋常不同。也是將錯就錯。頭下至僧堂前。拊掌大笑曰。且喜老漢會末後句。他後天下人不奈伊何。切忌。蓋覆將來雖然如是。也只得三年。德山果三年遷逝。天覺頌。鐘鼓聲沈捧鉢迴。巖頭一拶語如雷。果然只得三年活。莫是遭他授記來。萬松道。知爾被底穿。曾共同床臥。明招代德山云。咄咄。沒處去。沒處去。萬松道。鼻孔在他人手裏。雪竇云。曾聞說箇獨眼龍。元來只具一隻眼。殊不知。德山是箇無齒大蟲。若不是巖頭識破。爭得明日與作日不同。諸人要會末後句麼。只許老胡知不許老胡會。半遮半掩漏逗。也不知。大溈喆云。巖頭大似高山石裂。直得百里走獸潛蹤。若非德山度量深明。爭得昨日與今日不同。萬松道。無齒大蟲。爪距尚在。魯祖凡見僧來便面壁。南泉聞云。我尋常向他道。空劫已前承當。佛未出世時會取。尚不得箇半箇。他恁麼。驢年去。若識得南泉。便見巖頭。更與天童把臂共行。頌云。</p>

<div class="lg regular" style="margin-left:1em"><div class='lg-row'>末後句會也無<span class='note-inline'>(這裏不得會不會打折腰)</span>　德山父子太含胡<span class='note-inline'>(外明不知裏暗)</span></div>
<div class='lg-row'>座中亦有江南客<span class='note-inline'>(勿謂秦無人)</span>　莫向人前唱鷓鴣<span class='note-inline'>(休得也)</span></div>
</div><p>師云。末後句如此。難明峻硬若德山。頴俊如巖頭。至今分雪不出。不見道。出身猶可易。脫體道應難。鄭谷詩。花月樓臺近九衢。清歌一曲倒金壺。座中亦有江南客。莫向春風唱鷓鴣。天童用後兩句。不勞再舉底意也。舉著後如何。師下座便歸方丈。</p>
</div>
<div class='div-other'><a id='mulu65' />
<p class='h1'>第五十六則密師白兔</p><p>示眾云。寧可永劫沈淪。不求諸聖解脫。提婆達多。無間獄中受三禪樂。欝頭藍弗。有頂天上墮飛狸身。且道。利害在甚麼處。</p>
<p style="margin-left:1em">舉。密師伯與洞山行次。見白兔子面前走過。密云。俊哉<span class='note-inline'>(爭奈荒草裏走)</span>山云。作麼生<span class='note-inline'>(怪儞遲也)</span>密云。如白衣拜相<span class='note-inline'>(自地昇空易)</span>山云。老老大大作這箇語話<span class='note-inline'>(幾乎放過)</span>密云。爾又作麼生<span class='note-inline'>(人無害虎心虎無傷人意)</span>山云。積代簪纓。暫時落薄<span class='note-inline'>(從空放下難)</span>。</p>
<p>師舉。洞山與潭州神山僧密禪師過水。山問。過水事作麼生。密云。不濕脚。山曰。老老大大作這箇語話。密曰。汝又作麼生。山云。脚不濕。教中有性修二門。洞上名借功明位。大抵因修而悟。從凡入聖。白衣庶民直拜<span class='corr'>冢</span>宰。若先悟後修。從聖入凡。積代簪纓本來尊貴。雖飄零萬狀。骨骼猶存。所以道。貧子喻中明此道。獻珠偈裏顯張羅。汝等諸人。要見二尊宿見處麼。看取天童一狀領過。頌云。</p>
<p style="margin-left:1em" class="lg-abnormal"><div class='lg-row'>抗力霜雪<span class='note-inline'>(貧則獨善一身)</span>　平步雲霄<span class='note-inline'>(達則兼濟天下)</span>　下惠出國<span class='note-inline'>(苦瓠連根苦)</span></div>
<div class='lg-row'>相如過橋<span class='note-inline'>(甜瓜徹蒂甜)</span>　蕭曹謀略能成漢<span class='note-inline'>(葵花向日)</span></div>
<div class='lg-row'>巢許身心欲避堯<span class='note-inline'>(柳絮隨風)</span>　寵辱若驚深自信<span class='note-inline'>(悟須實悟參須實參)</span></div>
<div class='lg-row'>真情參跡混漁樵<span class='note-inline'>(未免靈龜曳尾)</span></div>
</p><p>師云。蓬蒿貪雨露。松柏耐風霜。歲寒然後知松柏之後凋。此隨緣不變之旨。簪纓落薄之談。有力大人堪任此事也。平步雲霄。一超直入如來地。已是太遲也。殊不知。積代簪纓本來富貴。論語柳下惠為士師。三黜人曰。子未可以去乎。曰。直道而事人安往而不三黜。枉道而事人。何必去父母之邦也。司馬相如字犬子。少喪父母。九歲與人牧猪。聞藺相如為卿相。改名相如。棄猪就學。猪主杖之。先生問知賢。留門外草庵。十年無書與讀。遣去。過昇仙橋。題柱曰。若不乘駟馬車。不過此橋。後造得子虛賦。將軍楊得意。夜宿殿中。誦此賦。帝曰。朕恨不與此人同時。將軍奏曰。見在蜀地。帝命往召。同乘駟馬車過橋。封侍中。蕭何曹參。成漢高祖帝業。巢父許由。避堯洗耳飲牛。老子云。寵辱若驚。得之若驚。失之若驚。以上四雙八事。皆一句密老。一句洞山。妙哉圭峯舉喻。譬如皇族淪落微賤。習以性成。後遇薦拔。雖復本位。三端六藝。要重更改習學力用方全。雖然天童分上猶落階級。不見道。寵辱若驚深自信。真情參跡混漁樵。</p>
</div>
<div class='div-other'><a id='mulu66' />
<p class='h1'>第五十七則嚴陽一物</p><p>示眾云。弄影勞形。不識形為影本。揚聲止響。不知聲是響根。若非騎牛覓牛。便是以楔去楔。如何免得此過。</p>
<p style="margin-left:1em">舉。嚴陽尊者問趙州。一物不將來時如何<span class='note-inline'>(猶是分外)</span>州云。放下著<span class='note-inline'>(貼体衣衫會須脫却)</span>嚴云。一物不將來。放下箇甚麼<span class='note-inline'>(人不知<span class='corr'>己</span>過牛不知力大)</span>州云。恁麼則擔取去<span class='note-inline'>(喚不回頭爭奈何)</span>。</p>
<p>洪州武寧縣新興嚴陽尊者。初參趙州。問一物不將來時如何。此與僧問報慈。情生智隔。相變體殊。情未生時如何。慈云隔。暮故底。道情也未生隔箇甚麼。此與一物不將來放下箇甚麼。孟八郎漢大同。州云放不下則擔取去者。言下大悟。佛果法語舉。黃龍頌云。一物不將來。兩肩擔不起<span class='note-inline'>(果云。明眼人難謾)</span>言下忽知非<span class='note-inline'>(退步墮深坑)</span>心中無限喜<span class='note-inline'>(如貧得寶)</span>毒惡既忘懷<span class='note-inline'>(無始宿業盡時清淨)</span>蛇虎為知己<span class='note-inline'>(異類等解)</span>寥寥千百年。清風猶未已<span class='note-inline'>(誰不景仰)</span>師所居常一蛇一虎手中與食。故如得果人。尊者稱之。趙州古佛與尊者。不測聖凡底人。出一言發一問。千古之下。與人為龜鏡。天童見近日師僧麁心轉盛。所以打草驚蛇。頌云。</p>

<div class="lg regular" style="margin-left:1em"><div class='lg-row'>不防細行輸先手<span class='note-inline'>(黑白未分前猶是正中偏)</span>　自覺心麁媿撞頭<span class='note-inline'>(虎口裏下子)</span></div>
<div class='lg-row'>局破腰間斧柯爛<span class='note-inline'>(且道如今甚麼時節)</span>　洗清凡骨共仙游<span class='note-inline'>(頭輕眼明)</span></div>
</div><p>師云。王介甫老。持棊隱語云。彼亦不敢先。此亦不敢先。唯其不敢先。是以無所爭。唯其無所爭。是故入於不死不生。棊乃爭先法。贏則贏箇先手。輸則輸箇頭撞。趙州於爾未下子以前。早先見數著。嚴陽只管橫飛直逴。剩占幾路。不知斧柯已爛也。王氏神仙傳。晉隆安時。信安縣王質。採薪至眩室坂。見石室四童子<span class='corr'>弈</span>棊。與質物。如棗子。含之不飢。棊終斧柯爛於腰間。衣袂隨風。抵暮還家。已數十年矣。趙州放下著。擔取去兩轉語。抽筋拔髓。換骨洗膓。便與趙州。把手共行。步虛輕舉也。有底道。清閒真道本。無事小神仙。雖然莫將無事為無事。往往事從無事生。</p>
</div>
<div class='div-other'><a id='mulu67' />
<p class='h1'>第五十八則剛經輕賤</p><p>示眾云。依經解義。三世佛冤。離經一字。返同魔說。因不收。果不入。底人。還受業報也無。</p>
<p style="margin-left:1em">舉。金剛經云。若為人輕賤<span class='note-inline'>(我作糞中蟲)</span>是人先世罪業應墮惡道<span class='note-inline'>(老僧最先入)</span>以今世人輕賤故<span class='note-inline'>(叢林驢騾蹴踏龍象)</span>先世罪業則為消滅<span class='note-inline'>(甚麼處去也)</span>。</p>
<p>師云。見聞為種。八難超十地之階。解行在躬。一生圓曠劫之果。圭峯科此經。為轉罪成佛。此菩提煩惱。不二。生死涅盤不二。梁昭明太子。科判此經。為能淨業障分。傅大士頌。先身有報障。今日受持經。暫被人輕賤。轉重復還輕。此正是依經解義也。後面四句便有衲僧氣息。道。若了依他起。能除遍計情。常依般若觀。何慮不圓成。前四句功德力。後四句觀行力。六祖口訣云。佛言。持經之人。合得一切人恭敬供養。為多生有重業障故。今生雖持此經。常被人輕賤。不得敬養。自以持經故。不起我人等相。不問冤親。常行恭敬。有犯不校。常修般若波羅蜜。歷劫重罪悉皆消滅。又約理而言。先世即是前念妄心。今世即是後念覺心。以後念覺心。輕賤前念妄心。妄不能住。故云先世罪業即為消滅。妄念既滅罪業不成。即得菩提。此理事二解皆約觀行也。僧問雲居。承教有言。是人先世罪業應墮惡道。以今世人輕賤。故先世罪業即為消滅。此意如何。居云。動則應墮惡道。靜則為人輕賤。崇壽稠云。心外有法。應墮惡道。守住自己。為人輕賤。萬松道。兩箇老漢俗氣也不除。且道。天童分上又作麼生。頌云。</p>
<p style="margin-left:1em" class="lg-abnormal"><div class='lg-row'>綴綴功過<span class='note-inline'>(唯除頓覺人)</span>　膠膠因果<span class='note-inline'>(并法不隨順)</span>　鏡外狂奔演若多<span class='note-inline'>(脚下煙生)</span></div>
<div class='lg-row'>杖頭擊著破竈墮<span class='note-inline'>(百雜碎)</span>　竈墮破<span class='note-inline'>(靈從何生聖從何至)</span></div>
<div class='lg-row'>來相賀<span class='note-inline'>(伏惟墮㦬)</span>　却道。從前辜負我<span class='note-inline'>(何不早道)</span></div>
</p><p>師云。功即持經。過即先業。既立妄因。必招妄果。楞嚴云。豈不聞。室羅城中。演若達多。忽於晨朝。以鏡照面。愛鏡中頭眉目可見。嗔責己頭不見面目。以為魑魅。無狀狂走。於意云何。此人何因無故狂走。富樓那言。是人心狂。更無他故。此迷真執妄也。般若觀照真也。功過因果妄也。真智現前。妄業消滅。阿耨菩提皎然本具。此正教意。衲僧分上如何。嵩嶽破竈墮和尚。山塢有廟。殿安一竈。烹宰祭祀不輟。墮領侍者入廟。以杖敲竈三下咄云。此竈泥瓦合成。聖從何來靈從何起。恁麼烹宰物命。又打三下。竈乃傾墮破落。安國師號為破竈墮。須臾有一人。青衣峨冠設拜云。我本廟神久受業報。今日蒙師說無生法。脫此處生在天中。特來致謝。師曰。是汝本有。非吾強言。神再拜而沒。土瓦合成。聖從何來。無我人相。般若智也。以真智為妄業。從來辜負。今日相賀。烹宰物命極多全無福利。禪老敲三拄杖便得生天。咄。鬼怕惡人難展掌。賊憑贓物易承頭。</p>
</div>
<div class='div-other'><a id='mulu68' />
<p class='h1'>第五十九青林死蛇</p><p>示眾云。去即留住。住即遣去。不去不住。渠無國土。何處逢渠。在在處處。且道。是甚麼物。得恁麼奇特。</p>
<p style="margin-left:1em">舉。僧問青林。學人徑往時如何<span class='note-inline'>(舉步即迂迴)</span>林云。死蛇當大路。勸子莫當頭<span class='note-inline'>(慣曾著毒)</span>僧云。當頭時如何<span class='note-inline'>(許爾大膽)</span>林云。喪子命根<span class='note-inline'>(果然)</span>僧云。不當頭時如何<span class='note-inline'>(怎只由爾)</span>林云。亦無迴避處<span class='note-inline'>(築著磕著)</span>僧云。正恁麼時如何<span class='note-inline'>(且莫著忙)</span>林云。却失也<span class='note-inline'>(雖是死蛇解弄也活)</span>僧云。未審向甚麼處去也<span class='note-inline'>(不信搜懷)</span>林云。草深無覓處<span class='note-inline'>(頭上漫漫脚下漫漫)</span>僧云。和尚也須隄防始得<span class='note-inline'>(迴來也)</span>林拊掌云。一等是箇毒氣<span class='note-inline'>(將謂侯白更有侯黑)</span>。</p>
<p>筠州洞山第三世。師虔禪師。初從夾山來參悟本。本問。近離何處。林云。武陵。本曰。武陵法道何似此間。林云。胡地冬抽笋。本曰。別甑炊香飯。供養於此人。師乃出去。本曰。此子向後走殺天下人去在。林在洞山栽松。有劉翁者。從師求頌。師示之曰。尖尖三尺餘。欝欝覆荒草。不知何代人。得見此老松。翁呈悟本。本曰。賀翁之喜。此人第三世洞山也。林辭悟本。之山南府青銼山。住庵經十載。忽憶悟本遺言。乃曰。當利群蒙。豈拘於小節哉。遂至隨州。緣會眾請。住土門小青林蘭若。故號青林。甞曰。汝等諸人。直須離心意識參。出凡聖路學。方可保任。若不如是。非吾子息。僧問。學人徑往時如何。這僧大悲閣下要去中都。更誇知處直捷要路。殊不知。直下便是早太迂迴也。林以死蛇當大路拒之。這僧不顧危亡道。當頭者如何。已著毒了也。有底道。何不棒喝行令。林又何曾放過。道。喪子命根。這僧稍覺痛痒。待覓出身之路道。不當頭者如何。林云。亦無迴避處。只這青林也免不得。這僧筋舒力盡道。正恁麼時。左右無可奈何。如何即是。林曰。却失也。活人手段。於斯乃見能遣能呼。有擒有縱分。付爾身上取摘不下。與爾拈却便有下落。僧云。未審向甚麼處去也。林云。草深無覓處。不道無。只是不可見。這僧也怪。道和尚也隄防始得。青林將一條死蛇。招撥這僧。末後却著腰纏脚。遂拊掌一下云。一等是箇毒氣。萬松道。熏天炙地。無盡燈云。青林樞機急峻。非獨一時之光。亦曠世為標式耳。萬松道。惱亂春風卒未休。更看。天童吹花擺柳。頌云。</p>
<p style="margin-left:1em" class="lg-abnormal"><div class='lg-row'>三老暗轉柁<span class='note-inline'>(夜壑藏舟)</span>　孤舟夜迴頭<span class='note-inline'>(澄源著棹)</span>　蘆花兩岸雪<span class='note-inline'>(自他玄契)</span></div>
<div class='lg-row'>煙水一江秋<span class='note-inline'>(上下冥通)</span>　風力扶帆行不棹<span class='note-inline'>(隨流得妙)</span></div>
<div class='lg-row'>笛聲喚月下滄洲<span class='note-inline'>(任運落前溪)</span></div>
</p><p>師云。丹霞淳禪師頌。長江澄徹印蟾華。滿目清光未是家。借問漁舟何處去。夜深依舊宿蘆花。二老同頌澄源湛水尚棹孤舟。丹霞用雪竇頌玄沙和尚云。本是釣魚舡上客。偶除鬚髮著袈裟。祖佛位中留不住。夜來依舊宿蘆花。萬松道。將謂別有。古今詩話云。川峽呼梢翁篙手。為長年三老。杜詩云。蜀鹽吳麻自古通。萬斛之舟行若風。長年三老長歌裏。白晝攤錢高浪中。此事如人行舡相似。不著兩岸。不住中流。丹霞夜宿蘆花。天童信風橫管。且道。轉柁迴舟時作麼生。夜深不向蘆灣宿。逈出中間與兩頭。</p>
</div>
<div class='div-other'><a id='mulu69' />
<p class='h1'>第六十則鐵磨牸牛</p><p>示眾云。鼻孔昂藏。各具丈夫相。脚跟牢實。肯學老婆禪。透得無巴鼻機關。始見正作家手段。且道。誰是其人。</p>
<p style="margin-left:1em">舉。劉鐵磨到溈山<span class='note-inline'>(相見已了)</span>山云。老牸牛汝來也<span class='note-inline'>(撩蜂剔蝎)</span>磨云。來日臺山大會齋。和尚還去麼<span class='note-inline'>(氣毒烟火然)</span>山放身臥<span class='note-inline'>(半路抽身)</span>磨便出去<span class='note-inline'>(一撥便轉)</span>。</p>
<p>師云。溈山自稱水牯牛。以鐵磨為牸牛。安名賞號作家相見也。他雖是尼。久參溈山。去山十里卓庵。一日參子湖。湖問。莫是劉鐵磨否。磨云。不敢。湖云。左轉右轉。磨云。和尚莫顛倒。湖便打。看他與溈山。放則雙放。收便雙收。佛果謂之隔身句。意通而語隔。要知意句俱到麼。更看天童脫體頌出。頌云。</p>

<div class="lg regular" style="margin-left:1em"><div class='lg-row'>百戰功成老太平<span class='note-inline'>(安家樂業)</span>　優柔誰肯苦爭衡<span class='note-inline'>(饒人不是癡)</span></div>
<div class='lg-row'>玉鞭金馬閑終日<span class='note-inline'>(雖有如無)</span>　明月清風富一生<span class='note-inline'>(受用不盡)</span></div>
</div><p>師云。小僧多說佛。老將不論兵。山前麥未辨青黃。廬陵米不知價利。更論佛法誰曾夢見。東漢陳蕃傳曰。蕃能樹立風聲。抗論昏俗。而驅馳險隘之中。與刑人腐夫爭衡。二人相見不樹立風聲。不驅馳險隘。優游平易。老成圓熟。天童賞讚不盡何也。得處自然忘計較。用時全不費工夫。</p>
</div>
<div class='div-other'><a id='mulu70' />
<p class='h1'>第六十一則乾峯一畫</p><p>示眾云。曲說易會。一手分付。直說難會。十字打開。勸君不用分明語。語得分明出轉難。不信試舉。看。</p>
<p style="margin-left:1em">舉。僧問乾峯。十方薄伽梵。一路涅盤門。未審。路頭在甚麼處<span class='note-inline'>(快馬不如鈍坑)</span>峯以拄杖一畫云。在這裏<span class='note-inline'>(且信一半)</span>僧舉。問雲門<span class='note-inline'>(疑則別參)</span>門云。扇子[跳-兆+孛]跳上三十三天。築著帝釋鼻孔<span class='note-inline'>(乞漢語)</span>東海鯉魚打一棒。雨似盆傾。會麼會麼<span class='note-inline'>(恁麼解說更難理會)</span>。</p>
<p>師云。越州乾峯禪師。僧問。十方薄伽梵。一路涅盤門。未審路頭在甚麼處。此問本出楞嚴經第五。此阿毘達磨。十方薄伽梵。一路涅盤門。未審路頭門戶在甚麼處。若依經解此義。如來自說。與圓通張本。第六卷中。文殊方揀圓通也。若衲僧分上。天童曾道。十方無壁落。從本來元沒遮欄。四面亦無門。只這裏便是入處。所以乾峯一畫云。在這裏。不知者往往喚。作乾峯與這僧指路。不然道。與這僧畫斷更不他游。決不是這箇道理。爾不見。雲門注解得。八米九糠。黃龍南云。乾峯一期指路。曲為初機。雲門乃通其變。故使後人不倦。萬松道。曹溪波浪如相似。無限平人被陸沈。雲門久在乾峯曹山疎山。這僧謂必知乾峯用處。故求請益。若却用乾峯針線。乃繫驢橛也。忽然拈出睦州秦時[車*度]輅鑽。只得盞子落地。楪子成七片。這僧不會乾峯意。雲門別與一條活路。大似潑油救火。鼓扇消氷。竹庵早曾點破。頌云。乾峯不用指陳。雲門休打骨董。自然東海鯉魚。築著帝釋鼻孔。竹庵更比雲門。忒曬慈悲。人越難會。不如。天童於冷眼不防却較些子。頌曰。</p>

<div class="lg regular" style="margin-left:1em"><div class='lg-row'>入手還將死馬醫<span class='note-inline'>(下霹靂手用狼虎藥)</span>　返魂香欲起君危<span class='note-inline'>(揭棺救死別有神方)</span></div>
<div class='lg-row'>一期拶出通身汗<span class='note-inline'>(藥不瞑眩厥疾弗瘳)</span>　方信儂家不惜眉<span class='note-inline'>(和頂[寧*頁]沒却)</span></div>
</div><p>師云。乾峯死馬醫。醫不可。這僧已是喪身失命底人。雲門收得返魂香。能令已死者再甦。拾遺傳。漢延和元年。西胡月氏<span class='note-inline'>(音之)</span>國。遣使獻香四兩。大如雀卵。色如桑椹。至始元年。京城大疫。死者太半。帝取香焚之。其死未三日皆活。香氣三月不歇。香出聚窟洲人鳥山。樹如楓。香聞數里。名返魂樹。伐根玉釜煮汁黑粘。一名驚精魂。二名返生。三名振檀。四名却死。天童小參云。十分收得返魂香。一等來撾塗毒鼓。雲門一落索。天童道。是返魂香。諸方變為塗毒鼓。直教轉身吐氣不得。把斷咽喉。塞却鼻孔。也百體汗流一場。誌公云。忽悟本性元空。恰似熱病得汗。雖然萬松眉毛有幾莖。</p>
</div>
<div class='div-other'><a id='mulu71' />
<p class='h1'>第六十二則米胡悟否</p><p>示眾云。達磨第一義諦。梁武頭迷。淨名不二法門。文殊口過。還有入作分也無。</p>
<p style="margin-left:1em">舉。米胡令僧問仰山。今時人還假悟否<span class='note-inline'>(還曾迷麼)</span>山云。悟即不無。爭奈落第二頭何<span class='note-inline'>(如何免得)</span>僧迴舉似米胡<span class='note-inline'>(是第幾)</span>胡深肯之<span class='note-inline'>(肯即不無爭免第二)</span>。</p>
<p>師云。京兆米禪師。一曰米七師。一曰米胡。俗舍第七美髯。因有二名。八方珠玉。嗣雪峯。今據仰山同參。嗣溈山。這僧正問。自古上賢還達真正理麼。胡曰。達。僧云。只如真正理作麼生達。此與假悟底時節不殊。胡云。當時霍光賣假銀城。與單于契書。是甚麼人做。佛果稱胡。為大善知識。名不虛傳。僧曰。某直得杜口無言。胡曰。平地教人作保。只如米胡道達。仰山道。悟即不無爭奈落第二頭何。若不假悟。又道唯人自肯乃方親。勝默和尚常謂。投子拈古。內秀俏措無賽。甞拈此話云。然仰山恁麼道即得。還免得自己落麼。若免得。更有一人。大不肯在。若免不得。亦落第二頭。米胡雖然肯他。自己還有出身之路也無。諸人試點檢看。若點檢得出。兩人瓦解氷消。若點檢不得。且莫造次。頌云。碧岫峯頭借問人。指山窮處未安身。雖然免得重陽令。爭似靈苗不犯春。萬松道。不得春風花不開。及至花開又吹落。忠國師問紫璘供奉。佛是何義。璘曰。是覺義。國師曰。佛曾迷否。璘曰。不曾迷。國師曰。用覺作麼。璘無對。此亦本無迷悟之意也。常愛雪竇道。本無迷悟。數如麻。獨許靈雲是作家。悟即落第二頭不悟又唯人自肯。如何即是。天童自有方便。頌云。</p>

<div class="lg regular" style="margin-left:1em"><div class='lg-row'>第二頭分悟破迷<span class='note-inline'>(普州人送賊)</span>　快須撒手捨筌罤<span class='note-inline'>(放下著)</span></div>
<div class='lg-row'>功兮未盡成駢拇<span class='note-inline'>(終是分外)</span>　智也難知覺噬臍<span class='note-inline'>(禹力不到處河聲流向西)</span></div>
<div class='lg-row'>兔老氷盤秋露泣<span class='note-inline'>(戀著即不堪)</span>　鳥寒玉樹曉風凄<span class='note-inline'>(坐著即不可)</span></div>
<div class='lg-row'>持來大仰辨直假<span class='note-inline'>(一點難謾)</span>　痕玷全無貴白珪<span class='note-inline'>(切忌觸破)</span></div>
</div><p>師云。第二頭分悟破迷。明來暗謝。智起惑亡。皆是途中事。周易略例。罤者所以在兔。得兔而忘罤。筌者所以在魚。得魚而忘筌。然則言者象之罤也。象者意之筌也。存言者非得象者也。存象者非得意者也。若向第二頭。道少他悟。達一迴不得。爭奈道。設有妙悟亦須吐却。快須撒手到家更無一物。始忘罤捨筌。功夫智識。盡屬第二頭。及盡功夫。不可智知。始得少分相應。莊子外篇駢拇第八云。駢於足者。連無用之肉。枝於手者。樹無用之指。注駢拇足大指。連第二指也。枝指六指也。功若不盡。如駢拇連無用之肉也。春秋。楚文王伐申過鄧。鄧祁侯曰吾甥也。止而享之。騅甥聃甥養甥。請殺楚子。鄧侯弗許。三甥曰。亡鄧國者必此人也。若不早圖。後君噬臍。注云不及也。智不到處。智不能知。兔老圓月也。丹霞淳和尚道。水澄月滿道人愁。氷盤秋露泣。戀著即不堪也。大荒經。崑崙丘上。有琅玕玉樹。結子如珠而小也。玄中銘。靈木迢然鳳無依倚。與鶴不停機。皆不許守戀坐著也。鳥寒而凄。不欲落他根株枝葉也。詩抑篇。白珪之玷尚可磨也。玉內病曰瑕。體破也。外病曰玷。色污也。此頌。仰山貴白珪無玷。不落第二頭。如何是第一頭。大悟後方知不是。</p>
</div>
<div class='div-other'><a id='mulu72' />
<p class='h1'>第六十三則趙州問死</p><p>示眾云。三聖雪峯。春蘭秋菊。趙州投子。卞璧燕金。無星秤上兩頭平。沒底舡中。一處渡。二人相見時如何。</p>
<p style="margin-left:1em">舉。趙州問投子。大死底人却活時如何。<span class='note-inline'>(探竿在手)</span>子云。不許夜行投明須到<span class='note-inline'>(影草隨身)</span>。</p>
<p>師云。舒州投子山大同禪師。初謁翠微無學禪師。適遇堂上經行次。而便前進接禮問。西來密意師。如何示人。微駐步顧視之。子曰。乞師指示。微曰。更要第二杓惡水那。子忽省契。拜謝而退。微曰。子無墮却。子曰。時至根苗自生。他日偶問。如何是佛理。微曰。佛則不理。子曰。莫落空否。微曰。真空不空。因示<span class='corr'>讖</span>頌曰。佛理何曾理。真空又不空。大同居寂住。敷演我師宗。子還本鄉桐城投子山。趙州始於桐城相見。州曰。莫是投子庵主麼。子曰。茶監錢施我一文。州先上山。子携油瓶後至。州曰。久響投子。到來只見賣油翁。子曰。爾只見賣油翁。且不識投子。州曰。如何是投子。子提起油瓶曰。油油。子置茶筵相待。自過胡餅。與趙州。州不管。子令侍者過胡餅。州禮侍者三拜。且道。他意如何。蘇州永光真禪師。上堂云。言鋒若差。鄉關萬里。直須懸崖撒手自肯承當。絕後再甦。欺君不得。趙州將此意問。若非投子。卒難搆副。是他便道。不許夜行投明須到。此與尋常不脫皮。要白柳棒底。言意似同。就理正與趙州問頭相應。州云。我早侯白。伊更侯黑。子由是道聲集眾。奏請應讖。名寂住院。白雲端頌。死去活來牙尚露。投明須到已先行。誰家別館池溏裏。一對鴛鴦畫不成。試看天童一筆丹青。頌云。</p>

<div class="lg regular" style="margin-left:1em"><div class='lg-row'>芥城劫石妙窮初<span class='note-inline'>(及盡今時始得成立)</span>　活眼環中照廓虛<span class='note-inline'>(絕後重甦欺君不得)</span></div>
<div class='lg-row'>不許夜行投曉到<span class='note-inline'>(已涉程途)</span>　家音未肯付鴻魚<span class='note-inline'>(已是妄傳消息)</span></div>
</div><p>師云。智度論。有城四方百由旬。滿中芥子百年取一粒。芥子盡劫未盡。劫石者。梵語劫波。此云時分。樓炭經。有一大石。方四十里。百歲諸天來以羅穀衣拂。石盡劫猶未盡。窮盡此芥城劫石。此乃及盡今時。却到空劫以前時。然後眼活也。環中者。莊子。樞始得其環中。以應無窮。此言循環而無窮得其環中者也。環中虛處體也。循環無窮用也。詩傳云。大曰鴻。小曰雁。西漢使謂單于曰。天子於上林射得雁。雁足有蘇武繫書。由是單于不敢欺。漢蔡伯喈女。名琰字文姬。與董嗣作妻。㳂邊為理。嗣巡綽被番人虜。琰與王為妃。思鄉修書。蠟彈內繫雁頸上。雁至漢地。飲水彈落魚吞。漁人剖魚得書。知琰所在。此頌。不許夜行。投明須到。不曾家醜外揚妄通消息。雖然上覆天童。適來侍者謝傳法誨。</p>
</div>
<div class='div-other'><a id='mulu73' />
<p class='h1'>第六十四則子昭承嗣</p><p>示眾云。韶陽親見睦州。拈香於雪老。投子面承圓鑒。嗣法於大陽。珊瑚枝上玉花開。薝蔔林中金果熟。且道。如何造化來。</p>
<p style="margin-left:1em">舉。子昭首座問法眼。和尚開堂承嗣何人<span class='note-inline'>(早知今日成閑管悔不當時用好心)</span>眼云。地藏<span class='note-inline'>(恩歸有地)</span>昭云。太辜負長慶先師<span class='note-inline'>(肘膊不向外曲)</span>眼云。某甲不會長慶一轉語<span class='note-inline'>(佯打不知)</span>昭云。何不問<span class='note-inline'>(引得狼來屋裏屙)</span>眼云。萬象之中獨露身意作麼生<span class='note-inline'>(覿面相呈)</span>昭乃竪起拂子<span class='note-inline'>(兩重公案)</span>眼云。此是長慶處學得底。首座分上作麼生<span class='note-inline'>(劈筈奪窠)</span>昭無語<span class='note-inline'>(只跳得一跳)</span>眼云。只如萬象之中獨露身。是撥萬象不撥萬象<span class='note-inline'>(却被葫蘆倒繳藤)</span>昭云。不撥<span class='note-inline'>(話作兩橛)</span>眼云。兩箇<span class='note-inline'>(明眼難謾)</span>參隨左右皆云。撥萬象<span class='note-inline'>(轉見不堪)</span>眼云。萬象之中獨露身聻<span class='note-inline'>(兩彩一賽)</span>。</p>
<p>師云。法眼久參長慶稜。既嗣地藏。長慶下昭首座。平昔與師商搉古今。中心憤之。即領眾特詣撫州責問。師知舉眾出迎。特加禮。待賓主位。各挂拂子一枝。茶次。昭忽變色抗聲曰。長老開堂的嗣何人。師曰。地藏。昭曰。何太辜負長慶先師。某同在會下數十餘載。商量古今。曾無間隔。因何却嗣地藏。此事不在多年。也不在久學。如一宿覺高亭簡。豈可外人評量。昭首座黨護門風。不通議論。橫生譏剝。法眼當時深愍此輩不通方者作十規論誡之。學者不可不覽。且人情之與道力。優劣天懸。故將本分事酬他道。我不會一轉因緣。是他大方之家。不辯不爭。却將長慶會下當年曾熟論底事校證。昭以舊日相待纔與拶著。七華八裂。參隨急救。轉見不堪。可謂陣敗不禁苕菷掃也。昭與眾懡㦬而退。眼方略與止住曰。首座殺父殺母。猶通懺悔。謗大般若。誠難懺悔。昭竟無對。自此却參眼。發明已見。更不開堂。古人惡來善應。嗔來慈應。然後以平等佛慧而開發之。此子昭首座還嗣法眼。猶不足以酬厚德洗初心也。天童只將昭公問處法眼末後一句。頌之自然頭正尾正。頌云。</p>
<p style="margin-left:1em" class="lg-abnormal"><div class='lg-row'>離念見佛<span class='note-inline'>(草枯鷹眼疾)</span>　破塵出經<span class='note-inline'>(雪盡馬蹄輕)</span>　現成家法<span class='note-inline'>(不少不剩)</span></div>
<div class='lg-row'>誰立門庭<span class='note-inline'>(盡從這裏流出)</span>　月逐舟行江練淨<span class='note-inline'>(一多無礙去住自由)</span></div>
<div class='lg-row'>春隨草上燒痕青<span class='note-inline'>(頭上薦取夾山)</span>　撥不撥<span class='note-inline'>(轉必兩頭走)</span>　聽叮嚀<span class='note-inline'>(事不厭細)</span></div>
<div class='lg-row'>三徑就荒歸便得<span class='note-inline'>(下坡不走)</span>　舊時松菊尚芳馨<span class='note-inline'>(快便難逢)</span></div>
</p><p>師云。圓覺序道。心本是佛。由念起而漂沈。岸實不移。因舟行而騖驟。華嚴經道。有一大經卷。量等三千界。在一微塵中。一切塵亦然。有一明眼人。破塵出經卷。利濟一切人。天童引兩本大經。集成一聯頌。撥萬象者。且萬象誰萬象。獨露誰獨露。此現成公案。家法常存。誰更立門庭。開戶牖。華嚴宗。三舟玩月各逐舟。行一道澄江千里孤應。惠崇詩。河分岡勢斷。春入燒痕青。謝玄暉詩。餘霞散成綺。澄江淨如練。月逐三舟。春隨百草。三舟百草萬象也。月之與春獨露也。天童頌。見撥與不撥。大曬心麁。這裏只宜叮嚀子細。不見。子方上座。亦自長慶至。眼亦舉前話問。方亦舉拂子。眼曰。恁麼又爭得。方曰。和尚尊意如何。眼曰。喚甚麼作萬象。方曰。古人不撥萬象。眼曰。萬象之中獨露身。說甚麼撥不撥。方忽悟。法眼前話末後。道萬象之中獨露身聻。此話末後。又道萬象之中獨露身說甚麼撥不撥。可謂欲去便歸。歸便得。算來田地苦無多。昭公方公。究妙失宗。濁智流轉之過也。陶淵明歸去來辭。三徑就荒松菊猶存。蔣詡字元卿。開三徑。唯羊仲求仲從交游。此頌法眼承言會宗。開發二師之妙不失長慶之旨。如何是長慶旨萬象之中獨露身。</p>
</div>
<div class='div-other'><a id='mulu74' />
<p class='h1'>第六十五則首山新婦</p><p>示眾云。吒吒沙沙。剝剝落落。刀刀蹶蹶。漫漫汗汗。沒可咬嚼。難為近傍。且道。是甚麼話。</p>
<p style="margin-left:1em">舉。僧問首山。如何是佛<span class='note-inline'>(可曬新鮮)</span>山云。新婦騎驢阿家牽<span class='note-inline'>(是何道理)</span>。</p>
<p>師云。汝州寶應省念禪師。蔡州人姓狄氏。參風穴。穴示眾云。昔日世尊以青蓮花目。顧視迦葉。正當恁麼時。且道。說箇甚麼。首山便下去。侍者入室請益曰。念法華為甚麼。不祗對和尚。穴云。念法華會也。次日山與真園頭<span class='note-inline'>(汝州廣慧真也)</span>同上立侍次。穴云。作麼生是世尊不說說。真曰。鵓鳩樹頭鳴。意在麻畬裏。穴云。爾作許多癡福作甚麼。何不體究言句。仍問山。爾作麼生。山云。動容揚古路。不墮悄然機。穴語真曰。爾何不看念法華下語。山後出世。上堂云。要得親切莫將問來。問在答處。答在問處。若將問來。老僧在汝脚底。汝若擬議則沒交涉。一日拈竹篦云。汝若喚作竹篦即觸。不喚作竹篦即背。汝諸人且喚作甚麼。葉縣省和尚掣得折作兩截。拋向階下却云。是甚麼。山云。瞎縣便禮拜。諸方喚作背觸關。俗諺有云。顛倒顛。新婦騎驢阿家牽。佛國頌云。首山有語。古今傳。此語休云。返倒顛。新婦醉騎驢子去。時人笑殺阿家牽。不似天童頌得可喜。頌云。</p>

<div class="lg regular" style="margin-left:1em"><div class='lg-row'>新婦騎驢阿家牽<span class='note-inline'>(草木不勞拈出)</span>　體段風流得自然<span class='note-inline'>(描不成畫不就)</span></div>
<div class='lg-row'>堪笑學顰隣舍女<span class='note-inline'>(弄巧成拙)</span>　向人添醜不成妍<span class='note-inline'>(取笑傍觀)</span></div>
</div><p>師舉。圓通秀鐵壁頌云。何勞一日三梳頭。扎得根牢即便休。大抵輸他肌骨好。不塗紅粉也風流。首山答話不用緣飾。自然婆婦體段俏措。如西施心痛。捧心而顰。更益其美。醜女學顰。更益其醜。此責口耳之學。不務妙悟者。一心也待做風流。四枝八脈傍不肯。</p>
</div>
<div class='div-other'><a id='mulu75' />
<p class='h1'>第六十六則九峯頭尾</p><p>示眾云。神通妙用底。放脚不下。忘緣絕慮底。擡脚不起。可謂。有時走殺。有時坐殺。如何得恰好去。</p>
<p style="margin-left:1em">舉。僧問九峯。如何是頭<span class='note-inline'>(高超威音之前)</span>峯云。開眼不覺曉<span class='note-inline'>(明不越戶)</span>僧云。如何是尾<span class='note-inline'>(獨步劫空之後)</span>峯云。不坐萬年床<span class='note-inline'>(穴不棲巢)</span>僧云。有頭無尾時如何<span class='note-inline'>(先行不到)</span>峯云。終是不貴<span class='note-inline'>(奴見婢殷勤)</span>僧云。有尾無頭時如何<span class='note-inline'>(末後大過)</span>峯云。雖飽無力<span class='note-inline'>(有甚麼用處)</span>僧云。直得頭尾相稱時如何<span class='note-inline'>(君臣道合上下和同)</span>峯云。兒孫得力室內不知<span class='note-inline'>(各安其分)</span>。</p>
<p>師云。筠州九峯道虔禪師。福州官懷人。姓劉氏。雖遍經法席。而受印于石霜。初住九峯。玄徒尤盛。後居洪州泐潭而終。勅諡大覺。一日僧問。如何是頭。若是道眼不通明。差別智不具。論箇頭尾先後。心懵然不知下落。峯云。開眼不覺曉。曾有僧問。人人盡言請益。未審。師將何法拯濟。峯云。汝道鉅嶽還曾乏寸土麼。僧云。恁麼則四海參尋。當為何事。峯云。演若迷頭心自狂。僧云。還有不狂者麼。峯云。有。僧云。如何是不狂者。峯云。突曉途中眼不開。這箇便是開眼。不覺曉底榜樣。僧云。如何是尾。峯云。不坐萬年床。又有僧問。如何是然燈前。峯云。勤勞不得力。僧云。如何是正然燈。峯云。頭大尾小。僧云。如何是然燈後。峯云。退位不知閑。此是不坐萬年床底榜樣也。僧云。有頭無尾時如何。峯云。終是不貴。開眼覺曉也。僧云。有尾無頭時如何。峯云。雖飽無力。退位知閑也。僧云。直得頭尾相稱時如何。峯云。兒孫得力。飽而有力也。室內不知。終是尊貴也。宗鏡錄曰。入吾宗中先須知有。然後保任。又曰。頭尾須得相稱。不可理行有闕。心口相違。若入宗鏡。理行俱圓。石霜九峯師也。示眾云。初機未搆大事。先須識取頭。其尾自至。疎山出問。如何是頭。霜曰。直須知有。疎曰。如何是尾。霜曰。盡却今時。疎曰。有頭無尾時如何。霜曰。吐得黃金堪作甚麼。疎曰。有尾無頭時如何。霜曰。猶有依倚在。疎曰。直得頭尾相稱時如何。霜曰。渠不作箇會解。亦未許渠在。故九峯曰。諸上座古人說箇頭。也只令汝知有。說箇尾只教汝盡却今時。有如許多不相應底事。所以教汝向這裏。屏當却銷磨却。令汝今日相應去成辦去。若是當人體爾。真實恒如。不可更恁麼說話也。雖然如是。須是箇人始得。且莫異口同音。快須努力珍重。萬松以九峯公案。證九峯公案。注也注了。說也說破。其餘意味分付天童。頌云。</p>
<p style="margin-left:1em" class="lg-abnormal"><div class='lg-row'>規圓矩方<span class='note-inline'>(椀兒團圞盤兒四角)</span>　用行舍藏<span class='note-inline'>(升兒裏廻斗兒裏轉)</span>　鈍躓棲蘆之鳥<span class='note-inline'>(豈解高飛遠揚)</span></div>
<div class='lg-row'>進退觸藩之羊<span class='note-inline'>(不能獨步大方)</span>　喫人家飯<span class='note-inline'>(快須吐却)</span></div>
<div class='lg-row'>臥自家床<span class='note-inline'>(切忌生根)</span>　雲騰致雨<span class='note-inline'>(春生夏長)</span>　露結為霜<span class='note-inline'>(秋收冬藏)</span></div>
<div class='lg-row'>玉線相投透針鼻<span class='note-inline'>(聯綿無間)</span>　錦絲不斷吐梭腸<span class='note-inline'>(翻覆通同)</span></div>
<div class='lg-row'>石女機停兮夜色向午<span class='note-inline'>(文彩縱橫意自殊)</span></div>
<div class='lg-row'>木人路轉兮月影移央<span class='note-inline'>(解行不觸今時道)</span></div>
</p><p>師云。縱橫得妙。左右逢原底人。莊子所謂。圓者中規。方者中矩。子謂顏淵曰。用之則行。舍之則藏。唯我與爾有是夫。如其不然。則膠柱調絃。刻舟記劍也。寶藏論。夫進脩之由。中有萬途。困魚止泊。鈍鳥棲蘆。其二者不識於大海。不識於叢林。人趣乎小道。其義亦然。周易大壯卦。上六羝羊觸藩。不能退。不能進。無攸利。艱則吉。喫別人家飯。臥自己床。如云喫官飯放私駝。又云解將冷口喫人熱食者。難得出則為雲為雨。入則氷結霜凝。此乃乍出乍入。未是作家。直得針線貫通。毫芒綿密。機絲不挂。文彩縱橫。正當石女機停時。已早木人路轉。正當夜色向午處。已早月影移央。此末後兩句。只是一句。今時儒學文章士。謂之隔句對。萬松恁麼離堅合異。要與天童相見。諸人不得辜負九峯。</p>
</div>
<p class='juan'>萬松老人評唱天童覺和尚頌古從容庵錄卷四</p>
</div><!-- end of div[@id='body'] -->
</body></html>