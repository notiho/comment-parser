<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪要經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 609
<p class='juan'><a id='mulu1' />禪要經</p><p class="byline">失譯人名在後漢錄</p>
<div class='div-pin'><a id='mulu2' />
<p class='h1'>訶欲品第一</p><p>行者求道欲修定時，爾時法師應隨根相行四攝道，示教利喜、廣淨信戒。淨信戒已，次除六欲。所謂：色欲、形容欲、威儀欲、言聲欲、細滑欲、人相欲。著上五欲，令觀可得不淨之相。著人相欲，令觀骨人分分斷相。觀彼全尸，能斷二欲：威儀欲、言聲欲。若觀壞屍，悉斷六欲。</p>
<p>可得不淨，有二種觀：一即死屍臭爛不淨，我身不淨亦復如是。如是觀已、心生厭患。取是相已，至閑靜處，山澤塚間、空舍樹下，自觀不淨，處處可得。繫心身中不令馳散。二者聞法憶想。分別自觀身中三十六物：髮、毛、爪、齒、涕、淚、涎、唾，汗、垢、肪[月*冊]、皮、膜、肌、肉，筋、脈、髓、腦、心、肝、脾、腎，肺、胃、腸、肚、胞膽、痰、癊，生藏、膿、血、屎、尿、諸蟲。臭穢不淨聚以為身，往來五道熾然眾苦，猶如浮屍隨流東西，所至之處物皆可僫。</p>
<p>又念我身，以骨為柱、以肉為泥、筋纏血澆，如瘡如毒，皮毛九孔以為門戶，腸胃胞膜以為庫藏，妬慢惡心謂以為身，貪求無厭猶如溪壑。是故行者除三欲想，受信施時，如火毒想，救諸蟲想，繫死屍想，涎沫、齒垢、污滋味想，我無空慧壞白淨想，貪愛因緣成惡露想。如是思惟，慚愧具足，能度生死、為世福田。</p>
<p>若觀骨人，二足甲骨、指骨、趺骨、踝骨、脛骨，膝骨髀骨、胯骨、腰骨，脊骨、頸骨、頭骨、頷骨，兩手甲骨、指骨、掌骨，腕骨、臂骨、肘骨、膊骨，胸骨、心骨、齒骨、肋骨。左右思惟皆如目見，所著外身亦如是觀。三百二十骨相拄在內，皮囊九孔惡漏於外。如是觀身，猶如死屍為鬼所起，行來語默常是死屍，即於我身作死屍想、青瘀想、膖脹想、膿爛想、破壞想、血塗想、食殘想、蟲出想、骨鎖想、分離想、腐敗想、世界眾生無可樂想。</p>
<p>若心恐怖，應作因緣虛妄空觀，猶如幻化無所有觀，第一義空清淨智觀。若心懈怠，當自責言：「老病死苦甚為至近，命如電逝須臾難保！人身難得、善師難遇、佛法欲滅、正言似反，如曉時燈雖有無用！惡人出家助俗毀法，貪婬邪濁令道衰酢，惡法增長大闇將至，破定因緣眾患甚多。內諸煩惱、外魔魔民，鬼疫行災世間空荒，惡對揚謗諸惱萬端，八苦輪迴晝夜無捨，我身可哀屬當斯禍。於煩惱賊未有微損，於禪定法未有所得，雖服法衣猶思欲味，內實虛空俗人無異，諸惡趣門一切皆開，諸善法中未入正定，於諸惡法未畢不作。我今云何著是屎囊而生憍恣，不能精勤制伏其心？如此弊身賢聖所呵，不淨可僫九孔流出。若貪此身與畜生同，死投大黑闇，當復何依？今得人身不能出要，若生惡趣，解脫何由？」</p>
<p>如是鞭心，還攝本處，又時勸發，令心喜悅。「解脫法王慧命常住，神通光明恒照五道。直說道教易解易行。既是我師，我得歸命，香華讚嘆，心安喜悅。如依天帝遊空無畏，諸大菩薩、阿羅漢等，皆我同伴。以能伏心如猫制鼠，諸根調順，六通自在。我亦如是，應自伏心，求出生死。如囚在獄，四顧牢密，唯有廁孔更無異路；如人中毒唯糞能治，更無餘藥。」思惟是已、諦觀不淨，復作是念：「初習行時心多進退，八法惡風吹破我心；我若得道心安若山，上妙五欲尚不能壞，何況弊欲？」如大目連得羅漢已，婦將伎人盛自莊飾欲壞目連。目連爾時為說偈言：</p>

<div class="lg regular" style="margin-left:0em;"><div class='lg-row'>「汝身骨幹立，　皮肉相纏裹，</div>
<div class='lg-row'>不淨內充滿，　無一是妙物。</div>
<div class='lg-row'>皮囊盛屎尿，　九孔常流血，</div>
<div class='lg-row'>如鬼無所直，　何足以自貴？</div>
<div class='lg-row'>汝身如行廁，　薄皮以自覆，</div>
<div class='lg-row'>智者所棄遠，　如人捨廁去。</div>
<div class='lg-row'>若人知汝身，　如我所惡厭，</div>
<div class='lg-row'>一切皆遠離，　<span class='corr'>如</span>人避屎坑。</div>
<div class='lg-row'>汝身自嚴飾，　香花以瓔珞，</div>
<div class='lg-row'>凡愚所貪愛，　智者所不惑。</div>
<div class='lg-row'>汝是不淨聚，　集諸穢惡物，</div>
<div class='lg-row'>雖服珍妙衣，　如莊嚴廁舍。</div>
<div class='lg-row'>汝脇肋著脊，　如椽依梁棟，</div>
<div class='lg-row'>五藏在<span class='corr'>腹</span>內，　不淨如屎篋。</div>
<div class='lg-row'>我觀汝不淨，　猶如五色糞，</div>
<div class='lg-row'>飾以珠瓔珞，　外好如畫瓶。</div>
<div class='lg-row'>若人欲染空，　終始不可著，</div>
<div class='lg-row'>汝欲來嬈我，　如蛾自投火。</div>
<div class='lg-row'>一切諸欲毒，　我今已滅盡，</div>
<div class='lg-row'>五欲已遠離，　魔網已壞裂。</div>
<div class='lg-row'>我心如虛空，　一切無所著，</div>
<div class='lg-row'>正使天欲來，　不能染我心。</div>
<div class='lg-row'>墮俗生世苦，　命速猶電光，</div>
<div class='lg-row'>老病死時至，　對來無豪強。</div>
<div class='lg-row'>無親可恃怙，　無處可隱藏，</div>
<div class='lg-row'>天福尚有盡，　人命豈久長？</div>
<div class='lg-row'>最脆不過命，　如風吹浮雲，</div>
<div class='lg-row'>浮雲壞甚速，　形命不久連。</div>
<div class='lg-row'>身死魂靈散，　當知非我身，</div>
<div class='lg-row'>勉時力精進，　難得不過人。</div>
<div class='lg-row'>生死不斷絕，　貪欲嗜味故，</div>
<div class='lg-row'>養怒益丘塚，　唐受諸辛苦。</div>
<div class='lg-row'>身臭如死屍，　九孔流不淨，</div>
<div class='lg-row'>如廁蟲樂糞，　愚貪身無異。」</div>
<div class='lg-row'>雖明在宮中，　五欲色味間，</div>
<div class='lg-row'>志意不甘樂，　常思幽隱禪。</div>
<div class='lg-row'>晝夜觀牕牖，　有天叉手言：</div>
<div class='lg-row'>「時至今可行，　眾伎皆睡眠。</div>
<div class='lg-row'>世間不足樂，　恒與憂惱俱，</div>
<div class='lg-row'>恩愛正合會，　當復之別離。</div>
<div class='lg-row'>家室轉相哭，　不知死所趣，</div>
<div class='lg-row'>慧人見苦諦，　是故行學道。</div>
<div class='lg-row'>世間歡日少，　憂惱甚太多，</div>
<div class='lg-row'>安由得此苦，　自作不由他。</div>
<div class='lg-row'>俗人樂恩愛，　道以為怨家，</div>
<div class='lg-row'>富貴是苦本，　如鳥墮網羅。</div>
<div class='lg-row'>人命甚速駛，　五馬不能追，</div>
<div class='lg-row'>殘命日<span class='corr'>減</span>盡，　各各自思惟。</div>
<div class='lg-row'>恩愛正合會，　夫盛當有衰，</div>
<div class='lg-row'>是故自拔出，　得道當來歸。」</div>
</div></div>
<p class='juan'>禪要經</p>
</div><!-- end of div[@id='body'] -->
</body></html>