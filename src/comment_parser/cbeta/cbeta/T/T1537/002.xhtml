<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿毘達磨法蘊足論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu3' />阿毘達磨法蘊足論卷第二</p><p class="byline">尊者大目乾連造</p><p class="byline">三藏法師玄奘奉　詔譯</p><a id='mulu4' />
<p class='h1'>◎預流支品第二</p><p>一時薄伽梵在室羅筏，住逝多林給孤獨園。爾時世尊告苾芻眾：「有四種法，若正勤脩，是人名為多有所作。何等為四？謂親近善士、聽聞正法、如理作意、法隨法行。汝等苾芻應如是學：我當親近供養善士，恭敬一心聽聞正法，如理觀察甚深妙義，精進脩行法隨法行。」爾時世尊為攝前義而說頌曰：</p>

<div class="lg regular" style="margin-left:1em;"><div class='lg-row'>「善哉見善士，　能斷疑增慧，</div>
<div class='lg-row'>令愚成智人，　慧者應親近。</div>
<div class='lg-row'>善士應親近，　以親近彼時，</div>
<div class='lg-row'>令疑斷慧增，　使愚成智故。」</div>
</div><p>云何為善士？謂佛及弟子。又諸所有補特伽羅，具戒具德、離諸瑕穢、成調善法、堪紹師位、成就勝德，知羞悔過、善守好學、具知具見、樂思擇、愛稱量、憙觀察性，聰敏具覺慧、息追求有慧類，離貪趣貪滅、離瞋趣瞋滅、離癡趣癡滅、調順趣調順、寂靜趣寂靜、解脫趣解脫、越度趣越度、妙覺趣妙覺、涅槃趣涅槃，樂調順諦、離憍放逸、好慧忍辱柔和、升直道如見，專自調伏、專自寂靜、專自涅槃，為纔支身遊諸國邑王都聚落求衣食等，具質直、具調順、具足質直及調順，具忍辱、具柔和，具足忍辱及柔和，具供養、具恭敬、具足供養及恭敬，具正行、具守根、具足正行及守根，具軌範、具所行、具足軌範及所行，具信尸羅及聞捨慧，自具淨信亦能勸勵安立有情同具淨信，自具尸羅及聞捨慧亦能勸勵安立有情同具尸羅及聞捨慧，是名善士。何故名善士？以所說善士，離非善法、成就善法，具足成就四念住、四正勝、四神足、五根、五力、七等覺支、八聖道支，故名善士。若能於此所說善士，親近承事恭敬供養，如是名為親近善士。云何名為聽聞正法？謂所親近供養善士，未顯了處為正顯了、未開悟處為正開悟，以慧通達深妙句義方便為其宣說施設安立開示，以無量門正為開示，苦真是苦、集真是集、滅真是滅、道真是道。云何名為以無量門正為開示苦真是苦？謂正開示生苦、老苦、病苦、死苦、怨憎會苦、愛別離苦、求不得苦，略說一切五取蘊苦。如有頌言：</p>

<div class="lg regular" style="margin-left:1em;"><div class='lg-row'>「諸蘊起為苦，　生及出亦苦，</div>
<div class='lg-row'>生已有老苦，　病苦與死苦，</div>
<div class='lg-row'>煩惱生為苦，　生已住亦苦，</div>
<div class='lg-row'>非聰敏悔苦，　不調伏死苦，</div>
<div class='lg-row'>無智有情苦，　增羯吒私苦，</div>
<div class='lg-row'>愚夫生死苦，　多劫馳流苦。」</div>
</div><p>此等名為以無量門正為開示苦真是苦。云何名為以無量門正為開示集真是集？謂正開示愛、後有愛、憙俱行愛、彼彼憙愛，為去來今眾苦因本、道路由緒，能作生緣起集等起，能起集等起現法中諸苦，身壞後苦由是出生。如有頌言：</p>

<div class="lg regular" style="margin-left:1em;"><div class='lg-row'>「因愛棄良醫，　癰本榛藤渴，</div>
<div class='lg-row'>未調伏一切，　數數感眾苦。</div>
<div class='lg-row'>如樹根未拔，　雖斫斫還生，</div>
<div class='lg-row'>未拔愛隨眠，　數數感眾苦。</div>
<div class='lg-row'>如毒箭在身，　損壞色力等，</div>
<div class='lg-row'>眾生內有愛，　損壞諸善根。」</div>
</div><p>此等名為以無量門正為開示集真是集。云何名為以無量門正為開示滅真是滅？謂正開示，即上所說愛、後有愛、憙俱行愛、彼彼憙愛，無餘永斷、棄捨變吐、盡離染滅、寂靜永沒，名為舍宅、亦名洲渚、亦名救護、亦名歸依、亦名所趣、亦名無憂、亦名無病、亦名無動、亦名無沒、亦名無熾、亦名無熱、亦名安隱、亦名惔怕、亦名善事、亦名吉祥、亦名涅槃。如有頌言：</p>

<div class="lg regular" style="margin-left:1em;"><div class='lg-row'>「究竟沙門果，　調伏所稱讚，</div>
<div class='lg-row'>我慢滅無餘，　永證甘露迹。</div>
<div class='lg-row'>所歸住趣宅，　勝宮佛所讚，</div>
<div class='lg-row'>惔怕滅無邊，　彼岸常安隱。</div>
<div class='lg-row'>所依盡苦滅，　脫無窟究竟，</div>
<div class='lg-row'>勝義旨應供，　智所習聖欣。</div>
<div class='lg-row'>都無老病死，　無愁歎苦憂，</div>
<div class='lg-row'>微難見無邊，　滅諦無同類。」</div>
</div><p>此等名為以無量門正為開示滅真是滅。云何名為以無量門正為開示道真是道？謂正開示，此道此行於去來今眾苦，能斷能棄、能吐能盡、能離染、能滅、能寂靜、能令永滅沒。此復云何？謂八支聖道：正見、正思惟、正語、正業、正命、正精進、正念、正定。如有頌言：</p>

<div class="lg regular" style="margin-left:1em;"><div class='lg-row'>「此威猛一趣，　如鳥路清虛，</div>
<div class='lg-row'>牟尼定所行，　為眾數宣說。</div>
<div class='lg-row'>哀愍說一趣，　見道盡生邊，</div>
<div class='lg-row'>此道於瀑流，　去來今能度。</div>
<div class='lg-row'>能究竟調靜，　能盡生死流，</div>
<div class='lg-row'>能通達多界，　能開明眼道。</div>
<div class='lg-row'>如殑伽駛流，　速趣於大海，</div>
<div class='lg-row'>開示廣慧道，　速證於涅槃。</div>
<div class='lg-row'>哀愍一切眾，　轉未聞法輪，</div>
<div class='lg-row'>教導諸天人，　稽首度有海。」</div>
</div><p>此等名為以無量門正為開示道真是道。若於此等所說正法，樂聽、樂聞、樂受持、樂究竟、樂解了、樂觀察、樂尋思、樂推究、樂通達、樂觸、樂證、樂作證，為聞法故，履艱險徑、涉邊表路、遊平坦道皆無忌難；為受持故，數以耳根，對說法音，發勝耳識，如是名為聽聞正法。</p>
<p>云何名為如理作意？謂從善士聞正法已，內自慶慰，歡喜踊躍：「奇哉世尊！能說如是深妙正法。佛所說苦實為真苦，佛所說集實為真集，佛所說滅實為真滅，佛所說道實為真道。」彼由如是內自慶慰歡喜踊躍引攝其心，隨攝等攝作意發意，審正觀察深妙句義，如是名為如理作意。</p>
<p>云何名為法隨法行？謂彼旋環如理作意審正觀察深妙義已，便生出離遠離所生五勝善法，謂信、精進及念、定、慧。彼於自內所生出離遠離所生五勝善法，脩習堅住無間脩習增上加行，如是名為法隨法行。精進修行法隨法行，便得趣入正性離生。</p>
<p>所以得入正性離生，由精進脩法隨法行。所以能脩法隨法行，由如理觀甚深妙義。所以能觀甚深妙義，由能恭敬聽聞正法。所以復能聽聞正法，由能親近供養善士。若能親近供養善士便聞正法，聞正法已便能如理觀深妙義，如理觀察深妙義已便能進脩法隨法行，既精進脩法隨法行便得趣入正性離生。如山頂上天雨霖霪先溪㵎滿，溪㵎滿已小溝瀆滿，小溝瀆滿已大溝瀆滿，大溝瀆滿已小河滿，小河滿已大河滿，大河滿已大海滿，大海如是漸次方滿。聖道大海亦復如是，要先親近供養善士方聞正法，聞正法已方能如理觀深妙義，如理觀察深妙義已方能進脩法隨法行，精進脩行法隨法行得圓滿已方得趣入正性離生。既得趣入正性離生，便名已生八支聖道，謂正見等如前已說。如是四種，名預流支。</p>
<p>由此四種，於聖道流能獲能得、能至隨至、能辦能滿、能觸能證、能作證故，名預流支。又此四種，於所求義，由脩習多脩習，能獲能得、能至隨至、能辦能滿、能觸能證。能作證故，名預流支。又此四種，於聖道流能隨順、能增長、能嚴飾、能磨瑩、能為常安助資糧故，名預流支。又此四種，由語增語、由想等想施設言說為預流支故，名預流支。◎</p>
</div>
<div class='div-pin'><a id='mulu5' />
<p class='h1'>◎證淨品第三之一</p><p>一時薄伽梵在室羅筏，住逝多林給孤獨園。爾時世尊告苾芻眾：「若諸有情，於汝言教信心聽受、能奉行者，汝當哀愍方便勸勵，安立令住四證淨中。何等為四？謂佛證淨、法證淨、僧證淨、聖所愛戒。所以者何？諸有地界水火風界，是四大種容可改易。若有成就此四證淨諸聖弟子，必無改易。由此多聞諸聖弟子成就如是四證淨故，若墮地獄、傍生、鬼界，無有是處。是故若有於汝言教信心聽受能奉行者，汝當哀愍方便勸勵安立，令住四證淨中。」</p>
<p>云何佛證淨？如世尊言：此聖弟子，以如是相隨念諸佛，謂此世尊是如來、阿羅漢、正等覺、明行圓滿、善逝、世間解、無上丈夫、調御士、天人師、佛、薄伽梵。所言此者，謂此欲界、或此世界、此贍部洲。又言此者，謂即此身，持等持、軀等軀、聚得自體。又言此者，謂此處生佛及弟子、諸仙牟尼、諸聰叡者、善調伏者、善調順者。又言此者，謂即於此教授教誡善說法中，是故言此。言聖弟子者，聖謂佛法僧，歸依佛法僧故名聖弟子。以如是相隨念佛者，謂以此相、此門、此理，於諸佛所起念隨念、專念憶念，不忘不失、不遺不漏、不失法性、心明記性，是故名為以如是相隨念諸佛。所言謂者，謂如是相、如是狀、如是種、如是類，是故言謂。所言此者，謂如是戒、如是法、如是慧、如是通、如是解脫、如是多住，是故言此。言世尊者，如後當釋。言如來者，如世尊言：從菩薩證無上正等菩提夜，乃至佛無餘依般涅槃界夜，於其中間諸有所說、宣暢敷演，一切皆如，無有虛妄、無有變異、諦實如理無有顛倒，皆以如是如實正慧見已而說，故名如來。阿羅漢者，略有二種阿羅漢性：一者有為；二者無為。云何有為阿羅漢性？謂彼果得及彼得得，無學根力、無學尸羅、無學善根、十無學法及彼種類諸無學法，是名有為阿羅漢性。云何無為阿羅漢性？謂貪瞋癡一切煩惱皆悉永斷，超一切趣、斷一切道，三火永靜、焦渴永息、憍逸永離、窟宅永破，度四瀑流，無上究竟、無上寂靜、無上愛盡、離滅涅槃，是名無為阿羅漢性。如來具足圓滿成就如是所說有為無為阿羅漢性，故名阿羅漢。又貪瞋癡及餘煩惱皆悉應斷，如來於彼永斷遍知，如多羅樹永斷根頂無復遺餘，皆得當來永不生法，故名阿羅漢。又身語意三種惡行皆應永斷，如來於彼永斷遍知乃至廣說，故名阿羅漢。又過去佛皆已遠離惡不善法，所有雜染、後有熾然、苦異熟果皆得當來永不生法；今佛亦爾，故名阿羅漢。又佛世尊成就最勝吉祥功德，應受上妙衣服飲食諸坐臥具醫藥資緣種種供養，故名阿羅漢。如有頌言：</p>

<div class="lg regular" style="margin-left:1em;"><div class='lg-row'>「世所應受用，　種種上妙物，</div>
<div class='lg-row'>如來皆應受，　故名阿羅漢。」</div>
</div><p>正等覺者，如世尊言：諸所有法、一切正性，如來一切知見解了正等覺，故名正等覺。又等法者，謂四念住、四正勝、四神足、五根、五力、七等覺支、八聖道支，如來一切知見解了正等覺，故名正等覺。又於一切苦集滅道，能現觀道，能證預流果、一來果、不還果、阿羅漢果道，能證神境智作證通、天耳智作證通、他心智作證通、宿住隨念智作證通、死生智作證通、漏盡智作證通道，能盡貪瞋癡慢憍垢道，如來一切皆正等覺，至誠堅住慇重作意，以因、以門、以理、以相正等覺故，名正等覺。明行圓滿者，何等為明？謂佛所有無學三明：一者無學宿住隨念智作證明；二者無學死生智作證明；三者無學漏盡智作證明，是謂為明。何等為行？謂佛所有無學身律儀、語律儀、命清淨，是謂為行。又佛所有上妙威儀，往來顧視、屈<span class='corr'>申</span>俯仰、服僧伽胝、執持衣鉢，悉皆嚴整，是謂為行。此行前明，總謂明行。如來具足圓滿成就如是明行，一向鮮白、一向微妙、一向無罪，是故名為明行圓滿。言善逝者，謂佛成就極樂安隱無艱無難往趣妙法，故名善逝。又貪瞋癡及餘煩惱所生種種難往趣法，如來於彼永斷遍知，如多羅樹永斷根頂無復遺餘，皆得當來永不生法，故名善逝。又如過去諸佛世尊，皆乘如實無虛妄道，趣出世間殊勝功德，一至永至無復退還；今佛亦然，故名善逝。世間解者，謂五取蘊名為世間，如來於彼知見解了正等覺，故名世間解。又說五趣名為世間，如來於彼知見解了正等覺，故名世間解。又說六處名為世間，如來於彼知見解了正等覺，故名世間解。又說三界所攝諸處名為世間，從彼而生、從彼而起、從彼而出，因彼而生、因彼而起、因彼而出，如來於彼知見解了正等覺，故名世間解。無上丈夫者，如世尊言：所有有情，無足、二足、四足、多足，有色無色、有想無想非想非非想，如來於中最稱第一、最勝最尊、最上無上，由此故說無上丈夫。調御士者，謂佛世尊略以三種巧調御事，調御一切所化有情：一、於一類一向柔軟；二、於一類一向麁獷；三、於一類柔軟麁獷。云何如來於彼一類一向柔軟？謂為彼說此身妙行、此身妙行所感異熟，此語妙行、此語妙行所感異熟，此意妙行、此意妙行所感異熟，此天、此人，此善趣、此樂世、此涅槃，是名如來於彼一類一向柔軟。云何如來於彼一類一向麁獷？謂為彼說此身惡行、此身惡行所感異熟，此語惡行、此語惡行所感異熟，此意惡行、此意惡行所感異熟，此地獄、此傍生、此鬼界，此險難、此惡趣、此墮落，是名如來於彼一類一向麁獷。云何如來於彼一類柔軟麁獷？謂於時時為說身妙行、語妙行、意妙行；或於時時為說身妙行、語妙行、意妙行所感異熟；或於時時為說身惡行、語惡行、意惡行；或於時時為說身惡行、語惡行、意惡行所感異熟；或於時時為說天人，善趣、樂世、涅槃；或於時時為說地獄、傍生、鬼界，險難、惡趣、墮落。是名如來於彼一類柔軟麁獷。如來於彼，以此三種巧調御事，如是調伏、如是止息、如是寂靜、如是令其無餘永捨貪瞋癡等一切煩惱，如是令其無餘永盡貪瞋癡等一切煩惱，令永調伏、令永止息、令永寂靜，得上調御、得勝調御、得勝清涼，永除曲穢，善滅慢覆及諂垢濁，是故如來名調御士。天人師者，如世尊告阿難陀言：我非但與苾芻、苾芻尼、鄔波索迦、鄔波斯迦四眾為師，然我亦與諸天魔梵、沙門婆羅門等諸天人眾為師、為勝師、為隨師，為範、為勝範、為隨範，為將為導，是故如來名天人師。所言佛者，謂於如來無學智見明鑒覺慧照現觀等已能具起及得成就，故名為佛。且如有一大婆羅門來詣佛所，以妙伽他讚問佛曰：</p>

<div class="lg regular" style="margin-left:1em;"><div class='lg-row'>「稽首世導師，　名最上覺者，</div>
<div class='lg-row'>何緣父母等，　號尊名佛陀？」</div>
</div><p>世尊哀愍彼婆羅門，亦以伽他而告彼曰：</p>

<div class="lg regular" style="margin-left:1em;"><div class='lg-row'>「婆羅門當知，　我如去來佛，</div>
<div class='lg-row'>成就覺者相，　故我名佛陀。</div>
<div class='lg-row'>婆羅門當知，　我觀三世行，</div>
<div class='lg-row'>皆有生滅法，　故我名佛陀。</div>
<div class='lg-row'>婆羅門當知，　我於應知斷，</div>
<div class='lg-row'>證脩事已辦，　故我名佛陀。</div>
<div class='lg-row'>婆羅門當知，　我於一切境，</div>
<div class='lg-row'>具一切智見，　故我名佛陀。</div>
<div class='lg-row'>婆羅門當知，　我於無量劫，</div>
<div class='lg-row'>脩諸純淨行，　經無量死生，</div>
<div class='lg-row'>今於最後身，　離塵垢毒箭，</div>
<div class='lg-row'>證得無上覺，　故我名佛陀。」</div>
</div><p>薄伽梵者，謂有善法名薄伽梵，成就無上諸善法故；或脩善法，名薄伽梵，已脩無上諸善法故。又佛世尊圓滿脩習身戒心慧，成就大悲我無限無量，成無量法，名薄伽梵。又佛世尊具大威德，能往能至、能壞能成、能自在轉，名薄伽梵。又佛世尊，永破一切貪瞋癡等惡不善法、永破雜染後有熾然苦異熟果、永破當來生老病死，名薄伽梵。如有頌言：</p>

<div class="lg regular" style="margin-left:1em;"><div class='lg-row'>「永破貪瞋癡，　惡不善法等，</div>
<div class='lg-row'>具勝無漏法，　故名薄伽梵。」</div>
</div><p>又佛世尊，於未聞法能自通達得最上覺，成現法智、無障礙智，善解當來脩梵行果，為諸弟子分別解說，設大法會普施有情，名薄伽梵。如有頌言：</p>

<div class="lg regular" style="margin-left:1em;"><div class='lg-row'>「如來設法會，　普哀愍無依；</div>
<div class='lg-row'>如是天人師，　稽首度有海。」</div>
</div><p>又佛世尊，為諸弟子隨宜說法，皆令歡喜恭敬信受、如教脩行，名稱普聞遍諸方域無不讚禮，名薄伽梵。若聖弟子以如是相隨念諸佛，見為根本、證智相應，諸信信性、現前信性、隨順印可、愛慕愛慕性、心證心淨，是名佛證淨。若能於此勸勵安立，當知是名方便勸勵安立令住佛證淨中。</p>
<p>云何法證淨？如世尊言：此聖弟子，以如是相隨念正法，謂佛正法善說、現見、無熱、應時、引導、近觀、智者內證。所言此者，謂此欲界、或此世界、此贍部洲。又言此者，謂即此身，持等持、軀等軀、聚得自體。又言此者，謂此處生佛及弟子、諸仙牟尼、諸聰叡者、善調伏者、善調順者。又言此者，謂即於此教授教誡善說法中，是故言此。言聖弟子者，聖謂佛法僧，歸依佛法僧故名聖弟子。以如是相隨念法者，謂以此相、此門、此理，於正法所起念隨念、專念憶念，不忘不失、不遺不漏、不失法性、心明記性，是故名為以如是相隨念正法。言善說者，謂佛所說，苦真是苦、集真是集、滅真是滅、道真是道，故名善說。若佛世尊非苦說苦、非集說集、非滅說滅、非道說道，可非善說；以佛世尊苦說為苦、集說為集、滅說為滅、道說為道，故佛正法名為善說。言現見者，謂正脩習世尊所說苦集滅道現觀道時，於現法中即入苦集滅道現觀，故名現見。若正脩習世尊所說苦集滅道現觀道時，非現法中即入苦集滅道現觀，世尊正法可非現見；以正脩習世尊所說苦集滅道現觀道時，於現法中即入苦集滅道現觀，故佛正法名為現見。又正脩習世尊所說能斷見苦見集見滅見道所斷及脩所斷隨眠道時，於現法中即斷見苦見集見滅見道所斷及脩所斷一切隨眠，故名現見。若正脩習世尊所說能斷見苦見集見滅見道所斷及脩所斷隨眠道時，非現法中即斷見苦見集見滅見道所斷及脩所斷一切隨眠，世尊正法可非現見；以正脩習世尊所說能斷見苦見集見滅見道所斷及脩所斷隨眠道時，於現法中即斷見苦見集見滅見道所斷及脩所斷一切隨眠，故佛正法名為現見。又正脩習世尊所說能證見苦見集見滅見道所斷及脩所斷隨眠滅道時，於現法中即證見苦見集見滅見道所斷及脩所斷諸隨眠滅，故名現見。若正脩習世尊所說能證見苦見集見滅見道所斷及脩所斷隨眠滅道時，非現法中即證見苦見集見滅見道所斷及脩所斷諸隨眠滅，世尊正法可非現見；以正脩習世尊所說能證見苦見集見滅見道所斷及脩所斷隨眠滅道時，即證見苦見集見滅見道所斷及脩所斷諸隨眠滅，故佛正法名為現見。言無熱者，謂八支聖道名為無熱。所以者何？熱謂煩惱。八支聖道中，一切煩惱無得無近得、無有無等有，故佛正法名為無熱。言應時者，謂八支聖道名為應時。所以者何？由正修習世尊所說苦集滅道現觀道時，即入苦集滅道現觀，故名應時。若正脩習世尊所說苦集滅道現觀道，後方入苦集滅道現觀，世尊正法可非應時；以正脩習世尊所說苦集滅道現觀道時，即入苦集滅道現觀，故佛正法名為應時。又正脩習世尊所說能斷見苦見集見滅見道所斷及脩所斷隨眠道時，即斷見苦見集見滅見道所斷及脩所斷一切隨眠，故名應時。若正脩習世尊所說能斷見苦見集見滅見道所斷及脩所說隨眠道，後方斷見苦見集見滅見道所斷及脩所斷一切隨眠，世尊正法可非應時；以正脩習世尊所說能斷見苦見集見滅見道所斷及脩所斷隨眠道時，即斷見苦見集見滅見道所斷及脩所斷一切隨眠，故佛正法名為應時。又正脩習世尊所說能證見苦見集見滅見道所斷及脩所斷隨眠滅道時，即證見苦見集見滅見道所斷及脩所斷諸隨眠滅，故名應時。若正脩習世尊所說能證見苦見集見滅見道所斷及脩所斷隨眠滅道，後方證見苦見集見滅見道所斷及脩所斷諸隨眠滅，世尊正法可非應時；以正脩習世尊所說能證見苦見集見滅見道所斷及脩所斷隨眠滅道時，即證見苦見集見滅見道所斷及脩所斷諸隨眠滅，故佛正法名為應時。言引導者，謂八支聖道名為引導。所以者何？以八支聖道<span class='corr'>脩習</span>多脩習，能於苦集滅道現觀能引能導、能隨能逐，故佛正法名為引導。言近觀者，謂八支聖道名為近觀。所以者何？以八支聖道脩習多脩習，能於苦集滅道如實知見苦集滅道，故佛正法名為近觀。智者內證者，佛及佛弟子名為智者，世尊所說苦集滅道，智者自內知見、解了、正等覺為苦集滅道，故佛正法名智者內證。若聖弟子，以如是相隨念正法，見為根本、證智相應，諸信信性、現前信性、隨順印可、愛慕愛慕性、心證心淨，是名法證淨。若能於此勸勵安立，當知是名方便勸勵安立令住法證淨中。</p>
<p>云何僧證淨？如世尊言：此聖弟子，以如是相隨念於僧，謂佛弟子，具足妙行、質直行、如理行、法隨法行、和敬行、隨法行。於此僧中，有預流向、有預流果、有一來向、有一來果、有不還向、有不還果、有阿羅漢向、有阿羅漢果，如是總有四雙八隻補特伽羅。佛弟子眾，戒具足、定具足、慧具足、解脫具足、解脫智見具足，應請、應屈、應恭敬、無上福田世所應供。所言此者，謂此欲界、或此世界、此贍部洲。又言此者，謂即此身，持等持、軀等軀、聚得自體。又言此者，謂此處生佛及弟子、諸仙牟尼、諸聰叡者、善調伏者、善調順者。又言此者，謂即於此教授教誡善說法中、是故言此。言聖弟子者、聖謂佛法僧、歸依佛法僧故名聖弟子。以如是相隨念僧者、謂以此相、此門、此理，於諸僧所起念隨念、專念憶念，不忘不失、不遺不漏，不失法性、心明記性，是故名為以如是相隨念於僧。言妙行者，謂世尊說有四種行：一、苦遲通行；二、苦速通行；三、樂遲通行；四、樂速通行。佛弟子眾於此中行，故名妙行。又世尊說有四種行：一、不安隱行；二、安隱行；三、調伏行；四、寂靜行。佛弟子眾唯行後三，故名妙行。質直行者，謂八支聖道名為質直。所以者何？以八支聖道不<span class='corr'>迂</span>不曲不迴、質直平坦一趣。佛弟子眾於此中行，名質直行。如理行者，謂八支聖道名為如理。佛弟子眾於此中行，名如理行。又世尊說四念住、四正勝、四神足、五根、五力、七等覺支及正定，并資并具，名為如理。如世尊言：此一趣道，令諸有情皆得清淨、超諸愁歎、滅諸憂苦、證如理法，謂聖正定并資并具七聖道支，名聖正定資之與具。何等為七？謂初正見乃至正念。以聖正定？由七道支引導脩治方得成滿，故說名聖正定資具。佛弟子眾於此中行，名如理行。法隨法行者，謂涅槃名法，八支聖道名隨法。佛弟子眾於此中行，名法隨法行。又別解脫名法，別解脫律儀名隨法。佛弟子眾於此中行，名法隨法行。又身律儀、語律儀、命清淨名法，受持此法名隨法。佛弟子眾於此中行，名法隨法行。和敬行者，謂佛弟子眾，一戒、一學、一說、一別解脫，同戒、同學、同說、同別解脫。受具百歲所應學處，初受具者亦於中學；初受具者所應學處，受具百歲亦於中學。如受具百歲所應學法，初受具者亦如是學；如初受具者所應學法，受具百歲亦如是學。佛弟子眾能於此中一戒性、一學性、一說性、一別解脫性、同戒性、同學性、同說性、同別解脫性，名和敬行。又佛弟子眾，互相恭敬、互相推讓，於長宿者起迎合掌、慰問禮拜、表相和敬。佛弟子眾如是而行，名和敬行。隨法行者，謂八支聖道名為隨法。佛弟子眾於中隨順遊歷涉行，名隨法行。◎</p>

<p class='juan'>說一切有部法蘊足論卷第二</p></div>
</div><!-- end of div[@id='body'] -->
</body></html>