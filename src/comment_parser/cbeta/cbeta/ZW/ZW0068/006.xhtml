<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>如來廣孝十種報恩道場儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<div class='div-other'><a id='mulu12' />
<p class='juan'>如來廣孝十種報恩道場三時提綱</p><p style="margin-left:0em;text-indent:2em">人天同聽梵音聲　梵音聲菩薩摩訶薩　<span class='note-inline'>(各三聲)</span></p>

<div class="lg regular" style="margin-left:0em;"><div class='lg-row'>梵音初震一聲雷，　無限人天眼豁開。</div>
<div class='lg-row'>怪得香風拂庭戶，　龍天圍遶世尊來。</div>
</div><p style="margin-left:0em;text-indent:2em">伏聞詞句輕清，初傳於鷲嶺；梵音雅唱，得自於漁山。阿難陀首唱於竺乾，陳思王終和於華夏。古今同詠，凡聖交參。斯可以接物導迷，斯可以契凡達聖。爰將法句，演唱梵音。面位仁師，云何請舉？</p>

<div class="lg regular" style="margin-left:0em;"><div class='lg-row'>云何於此經，　究竟到彼岸。</div>
<div class='lg-row'>願佛開微密，　廣為眾生說。</div>
</div><p style="margin-left:0em;text-indent:2em">上來梵音雅唱，出生正音。不向二乘，不向三有。回因向果，回事向理，回向無上佛果菩提。伏願群生息妄，眾聖垂慈。內行則妙用常存，外護則靈明永固。天地正觀，日月昭輝。民歌太古之風，化啟不言之道。三寶常住，萬善流通。常明覺照之心，盡出樊籠之表。四恩總報，三有均資。法界含情，同圓種智。</p>
<p style="margin-left:0em;text-indent:2em"><span class='note-inline'>(普念)</span>摩訶般若波羅蜜</p>
<p style="margin-left:0em;text-indent:2em">南無《大方便佛報恩經》　大孝釋迦牟尼佛</p>
<p style="margin-left:0em;text-indent:2em">壇前教誡儀當演</p>

<div class="lg regular" style="margin-left:0em;"><div class='lg-row'>黃面瞿曇老古錐，　始從兜率降王幃。</div>
<div class='lg-row'>撑天柱地開爐韝，　鍛煉人天是與非。</div>
</div><p style="margin-left:0em;text-indent:2em">比丘<span class='note-inline'>(某)</span>稽首和南，謹白清淨大眾：今此孝順設供拔苦報恩道場幾晝霄中，兩案陞猊，壇前教誡。恭聞釋迦演教，思覺著儀，開眾生行孝之門，行如來出世之理。出髓療父，割肉養親，躬自舁棺，說法化世，勸令孝順設供拔苦酬恩，報答劬勞，良可哀憫。今乃道場初闡，法席宏開，敷演教科，奉行法事。先伸教誡，然後行持。掌壇法師，一一布露。　<span class='note-inline'>(儀至)</span>密垂加護</p>
<p style="margin-left:4em"><span class='note-inline'>(加持啟白諸聖真言)</span></p>
<p style="margin-left:0em;text-indent:2em">道場大義儀當演</p>

<div class="lg regular" style="margin-left:0em;"><div class='lg-row'>世尊說法報雙親，　從起舁棺放光明。</div>
<div class='lg-row'>阿難問言行孝道，　廣開方便化群生。</div>
</div><p style="margin-left:0em;text-indent:2em">大意初演，啟迪由深。</p>

<div class="lg regular" style="margin-left:0em;"><div class='lg-row'>天地生人原以恩，　人有父母兩稱尊。</div>
<div class='lg-row'>割肉代醫酬罔極，　出棺說法啟晨昏。</div>
<div class='lg-row'>無身誰作三才主？　有孝方開百行門。</div>
<div class='lg-row'>奉勸世人須自醒，　釋宗儒訓古今存。</div>
</div><p style="margin-left:0em;text-indent:2em">大孝釋迦牟尼佛</p>
<p style="margin-left:0em;text-indent:2em">道場所祖儀當演　《大方便佛報恩經》</p>
<p style="margin-left:0em;text-indent:2em">道場所祖叩宗門，儒釋兼全不可論。</p>
<p style="margin-left:0em;text-indent:2em">法匠宗門明道眼，二彰孝行理尤存。仁師提唱，大眾樂聞。</p>
<p style="margin-left:0em;text-indent:2em">報恩海會佛菩薩</p>

<div class="lg regular" style="margin-left:0em;"><div class='lg-row'>孝子首重是彜倫，　孝有所祖規範真。</div>
<div class='lg-row'>昊天廣大恩難報，　藏教分明語最親。</div>
<div class='lg-row'>侍讀歐陽皆奉旨，　圭峰慈覺再來人。</div>
<div class='lg-row'>留將錄論非胸臆，　知恩劬勞福自申。</div>
</div><p style="margin-left:0em;text-indent:2em">道場儀式當宣演</p>

<div class="lg regular" style="margin-left:0em;"><div class='lg-row'>道場儀式孝雙全，　禮佛投誠懺罪愆。</div>
<div class='lg-row'>目擊道存當觀想，　澄心止水慕親緣。</div>
</div><p style="margin-left:0em;text-indent:2em">洪儀軌范，請師敷宣。</p>
<p style="margin-left:0em;text-indent:2em">各發恭敬志誠心</p>

<div class="lg regular" style="margin-left:0em;"><div class='lg-row'>從來儀式有規程，　須以三時作證盟。</div>
<div class='lg-row'>欲知出世並入世，　更揣單行與雙行。</div>
<div class='lg-row'>作觀謹嚴思濟渡，　誦經心口要真誠。</div>
<div class='lg-row'>放生未了財施去，　難報高堂顧復情。</div>
</div><p style="margin-left:0em;text-indent:2em">道場功德儀當演　《大方便佛報恩經》</p>

<div class="lg regular" style="margin-left:0em;"><div class='lg-row'>道場功德阿難言，　父畫左邊母右邊。</div>
<div class='lg-row'>晝夜六時聞大法，　薰成種智孝心堅。</div>
</div><p style="margin-left:0em;text-indent:2em">其中行相，師乃敷宣。</p>
<p style="margin-left:0em;text-indent:2em">過現父母佛菩薩</p>

<div class="lg regular" style="margin-left:0em;"><div class='lg-row'>道場左右把香焚，　兩向從來各有分。</div>
<div class='lg-row'>五趣四邊情更切，　老聃孔子告猶勤。</div>
<div class='lg-row'>聖凡合處忘人我，　名姓陳來檢疏文。</div>
<div class='lg-row'>安置為何知不二？　如來聖訓總難聞。</div>
</div><p style="margin-left:0em;text-indent:2em">道場合用儀當演</p>

<div class="lg regular" style="margin-left:0em;"><div class='lg-row'>道場合用總包羅，　種種行持事相多。</div>
<div class='lg-row'>女子裸形遭業火，　縱饒衣妙被如何？</div>
</div><p style="margin-left:0em;text-indent:2em">掌壇宗主，請講玄科。</p>

<div class="lg regular" style="margin-left:0em;"><div class='lg-row'>薰沐投誠建法壇，　婉如在世日承歡。</div>
<div class='lg-row'>放生以數佛有訓，　布施將錢人所難。</div>
<div class='lg-row'>須信懸幡亡脫化，　不然衣擲火催殘。</div>
<div class='lg-row'>兒孫若把慳來破，　過去親心永得安。</div>
</div><p style="margin-left:0em;text-indent:2em">道場警策儀當演</p>

<div class="lg regular" style="margin-left:0em;"><div class='lg-row'>道場警策佛流傳，　逆殺闍王謝罪愆。</div>
<div class='lg-row'>三業端莊興大法，　發心勇猛孝心專。</div>
</div><p style="margin-left:0em;text-indent:2em">仁師敷宣，大眾默然。</p>
<p style="margin-left:0em;text-indent:2em">報恩德菩薩摩訶薩</p>

<div class="lg regular" style="margin-left:0em;"><div class='lg-row'>警策原從一念生，　香燈掩映法壇清。</div>
<div class='lg-row'>欽尊三寶神偏凜，　悖逆雙親報不輕。</div>
<div class='lg-row'>闍世悔心消積苦，　圭峰誡語釋無明。</div>
<div class='lg-row'>會須猛勇為佛事，　福祿來臨萬事亨。</div>
</div><p style="margin-left:0em;text-indent:2em">道場勸勉儀當演　《大方便佛報恩經》</p>

<div class="lg regular" style="margin-left:0em;"><div class='lg-row'>道場勸勉敘其中，　鼎足三分善不同。</div>
<div class='lg-row'>道德中庸存性命，　深恩十種佛流通。</div>
</div><p style="margin-left:0em;text-indent:2em">宗師慈憫，請解玄宗。</p>
<p style="margin-left:0em;text-indent:2em">大孝釋迦牟尼佛</p>

<div class="lg regular" style="margin-left:0em;"><div class='lg-row'>欲垂勸勉仗諸天，　為想高堂結佛緣。</div>
<div class='lg-row'>三老化身皆助釋，　一乘妙理定宗禪。</div>
<div class='lg-row'>指迷始破眾生惑，　篤孝當為明教先。</div>
<div class='lg-row'>遵奉大師應有戒，　是非消卻道場圓。</div>
</div><p style="margin-left:4em"><span class='note-inline'>(加持香水灑淨真言　（至）淨十方世界真言)</span></p>
<p style="margin-left:0em;text-indent:2em">表揚咒水儀當演</p>

<div class="lg regular" style="margin-left:0em;"><div class='lg-row'>咒功甚大，　化熱惱而作清涼；</div>
<div class='lg-row'>善力無邊，　捨塵勞而登解脫。</div>
</div><p style="margin-left:0em;text-indent:2em">請師宣揚，普及見聞。</p>

<div class="lg regular" style="margin-left:0em;"><div class='lg-row'>報恩勝會啟壇場，　密咒醍醐甘露漿。</div>
<div class='lg-row'>安息飛煙雲霧捲，　蘭膏發焰慧燈光。</div>
<div class='lg-row'>緇流濟濟皆精潔，　賢聖巍巍盡讚揚。</div>
<div class='lg-row'>法雨滿空甘露灑，　道場何處不清涼？</div>
</div><p style="margin-left:0em;text-indent:2em">南無無垢淨光佛</p>
<p style="margin-left:4em"><span class='note-inline'>(加持淨衣真言　誦大悲咒)</span></p>
<p style="margin-left:4em"><span class='note-inline'>(加持一切如來淨身口意真言　誦六部咒)</span></p>
<p style="margin-left:4em"><span class='note-inline'>(加持甘露水真言　誦大明咒經)</span></p>
<p style="margin-left:4em"><span class='note-inline'>(誦灑地水真言　誦諸部因緣)</span></p>
<p style="margin-left:0em;text-indent:2em">聞經佛子罪消滅</p>

<div class="lg regular" style="margin-left:0em;"><div class='lg-row'>仰啟真空無相教，　梵音不譯頗難思。</div>
<div class='lg-row'>昔因三藏往西天，　遂感觀音親教授。</div>
<div class='lg-row'>誦念除危並滅罪，　聽聞獲福與延齡。</div>
<div class='lg-row'>咸希不退菩提心，　庶令善根速成就。</div>
</div><p style="margin-left:4em"><span class='note-inline'>(加持誦梵語心經陀羅尼)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">一缽寒泉，蠲除熱惱，功勳莫可量。注想曹溪水，別來幾度春光。凝然湛寂，灌清淨醍醐甘露漿。霏法雨，楊枝灑處，遍滿壇場。</p>
<p style="margin-left:0em;text-indent:2em">普願霑濡，使含情俱蒙出苦鄉。餓殍焦面，了悟自性真常。今法會，仗密語伽陀咒讚揚。周沙界，無人無我，盡獲清涼。</p>
<p style="margin-left:0em;text-indent:2em">回向無上佛菩提</p>
<p style="margin-left:0em;text-indent:2em">恭聞佛心無礙，伽陀開甘露之門；咒力所加，屋宅化琉璃之色。伏願諸佛菩薩以慈悲力，滿一切心，鑒懇禱於周旋，回威光於傾刻。金鈴一振，薝蔔之香徐來；寶篆騰空，樓閣之慈雲大佈。革此穢土，速成淨邦。器用變七寶之珍，服飾等六銖之妙。一聞密語，俱發上心。業火熾者即獲清涼，障垢重者俱蒙蕩滌。前趍人天之勝果，後超圓頓之上乘。宜憑檀信之所求，圓滿道場之勝事。再勞清眾結增上緣，請十方三世一切佛、一切菩薩摩訶薩、摩訶般若波羅蜜。　<span class='note-inline'>(止)</span></p>
<p style="margin-left:0em;text-indent:2em">第一時開科開壇請佛　<span class='note-inline'>(舉偈　炷香)</span></p>
<p style="margin-left:0em;text-indent:2em">《大方便佛報恩經》　各發恭敬志誠心</p>
<p style="margin-left:0em;text-indent:2em">參禮大孝釋迦佛　<span class='note-inline'>(各三聲)</span></p>
<p style="margin-left:0em;text-indent:2em">報恩會啟<span class='note-inline'>(某)</span>筵開，領眾登壇，參禮三寶。</p>
<p style="margin-left:0em;text-indent:2em">皈依靈山教主，雪嶺能仁。唵<span class='note-inline'>(引)</span>。薩哩嚩。釋迦佛，皇宮內院，因向四門遊，生老病死苦。雪山修六載，餐麻麥，日充饑，證金軀，我佛金身丈六。若人皈依佛，消災障，增福壽，永不墮地獄道。</p>
<p style="margin-left:0em;text-indent:2em">皈依常住十方佛</p>
<p style="margin-left:0em;text-indent:2em">皈依龍宮海藏，七佛真經。戶<span class='note-inline'>(引)</span>唵。達哩摩。三乘法，我佛說下。貝葉與靈文，波羅蜜多。海藏般若經，慈悲懺，妙法華，最堪誇，法寶功能無價。若人皈依法，消災障，增福壽，永不墮餓鬼道。</p>
<p style="margin-left:0em;text-indent:2em">皈依常住十方法</p>
<p style="margin-left:0em;text-indent:2em">皈依天台方廣，南嶽高僧。戶<span class='note-inline'>(引)</span>唵。僧伽南。六和僧，一切賢聖。羅漢與辟支，具方袍圓頂。每日伽藍院，安禪定，誦真經，有功能，感得鬼神恭敬。若人皈依僧，消災障，增福壽，永不墮傍生道。</p>
<p style="margin-left:0em;text-indent:2em">皈依常住十方僧</p>
<p style="margin-left:0em;text-indent:2em">報恩海會佛菩薩</p>
<p style="margin-left:0em;text-indent:2em">報恩會啟<span class='note-inline'>(某)</span>筵開，領眾登壇，開演第一時豎宗立教法事。開壇請佛一段洪文，掌壇布露。</p>
<p style="margin-left:0em;text-indent:2em">大眾志誠心，同誦三寶偈：</p>

<div class="lg regular" style="margin-left:0em;"><div class='lg-row'>法身報身及化身，　經律論藏甚深文。</div>
<div class='lg-row'>開迷化導阿羅漢，　參禮南無佛法僧。</div>
</div><p style="margin-left:4em"><span class='note-inline'>(誦三寶咒　入儀)</span></p>
<p style="margin-left:0em;text-indent:2em">眾等各運志誠，一心頭面敬禮</p>

<div class="lg regular" style="margin-left:0em;"><div class='lg-row'>波羅蜜滿足，　淨性覺智慧，</div>
<div class='lg-row'>勝心得成就，　故號名為佛。</div>
</div><p style="margin-left:0em;text-indent:2em">過現未來常住佛寶</p>
<p style="margin-left:0em;text-indent:2em">願共諸眾生，一心頭面禮。</p>
<p style="margin-left:0em;text-indent:2em">眾等各運志誠，一心頭面敬禮</p>

<div class="lg regular" style="margin-left:0em;"><div class='lg-row'>無染性清淨，　永離於世間，</div>
<div class='lg-row'>不觀世五陰，　常住名為法。</div>
</div><p style="margin-left:0em;text-indent:2em">過現未來常住法寶</p>
<p style="margin-left:0em;text-indent:2em">願共諸眾生，一心頭面禮。</p>
<p style="margin-left:0em;text-indent:2em">眾等各運志誠，一心頭面敬禮</p>

<div class="lg regular" style="margin-left:0em;"><div class='lg-row'>身心常無為，　遠離四種食，</div>
<div class='lg-row'>為世良福田，　故稱和合僧。</div>
</div><p style="margin-left:0em;text-indent:2em">過現未來常住僧寶</p>
<p style="margin-left:0em;text-indent:2em">願共諸眾生，一心頭面禮。</p>
<p style="margin-left:4em"><span class='note-inline'>(投疏　加持讚嘆三寶滅罪真言)</span></p>
<p style="margin-left:0em;text-indent:2em">開壇門部陀羅尼　<span class='note-inline'>(三聲)</span></p>
<p style="margin-left:0em;text-indent:2em">法不孤起，仗境方生。法隨法行，建立法幢。法幢既立，必有因由。今此道場，寧無由致？先當入壇，清淨三業；焚香灑淨，淨壇結界；散花行道，以為佛事。三業論文，法師布露。</p>

<div class="lg regular" style="margin-left:0em;"><div class='lg-row'>身口意業本來同，　一念纔迷失本宗。</div>
<div class='lg-row'>喝散漫天雲霧捲，　一輪杲日照當空。</div>
</div><p style="margin-left:0em;text-indent:2em">除蓋障菩薩</p>
<p style="margin-left:4em"><span class='note-inline'>(淨三業真言)</span></p>
<p style="margin-left:0em;text-indent:2em">三業六根悉清淨</p>

<div class="lg regular" style="margin-left:0em;"><div class='lg-row'>報親恩，　甚奇哉，　本來心地豁然開。</div>
<div class='lg-row'>旃檀牛首無價寶，　儘是能仁藏裏來。</div>
</div><p style="margin-left:0em;text-indent:2em">焚香論文，法師弘開。</p>

<div class="lg regular" style="margin-left:0em;"><div class='lg-row'>五分法身真妙香，　人人具足露堂堂。</div>
<div class='lg-row'>無根樹下親拈出，　供養如來大法王。</div>
</div><p style="margin-left:0em;text-indent:2em">香供養菩薩</p>
<p style="margin-left:4em"><span class='note-inline'>(焚香真言)</span></p>
<p style="margin-left:0em;text-indent:2em">香嚴童子大菩薩</p>

<div class="lg regular" style="margin-left:0em;"><div class='lg-row'>老瞿曇，　報親恩，　自然清淨絕纖塵。</div>
<div class='lg-row'>更將一滴曹溪水，　洗淨天邊孤月輪。</div>
</div><p style="margin-left:0em;text-indent:2em">灑淨論文，法師宣陳。</p>

<div class="lg regular" style="margin-left:0em;"><div class='lg-row'>八功德水自天真，　善洗眾生業垢塵。</div>
<div class='lg-row'>流入毗盧華藏界，　個中無處不超倫。</div>
</div><p style="margin-left:0em;text-indent:2em">清淨慧菩薩</p>
<p style="margin-left:4em"><span class='note-inline'>(灑淨真言)</span></p>
<p style="margin-left:0em;text-indent:2em">壇場內外悉清淨</p>

<div class="lg regular" style="margin-left:0em;"><div class='lg-row'>證覺位，　住靈山，　自來非小亦非寬。</div>
<div class='lg-row'>拈開臨濟正宗眼，　提起眉毛仔細看。</div>
</div><p style="margin-left:0em;text-indent:2em">淨壇論文，法師敷宣。</p>

<div class="lg regular" style="margin-left:0em;"><div class='lg-row'>聚沙成塔亘青天，　舉止分明在目前。</div>
<div class='lg-row'>法界道場今潔滌，　自然湧出一枝蓮。</div>
</div><p style="margin-left:0em;text-indent:2em">淨壇場菩薩</p>
<p style="margin-left:4em"><span class='note-inline'>(淨壇真言)</span></p>
<p style="margin-left:0em;text-indent:2em">雪山童子大菩薩</p>

<div class="lg regular" style="margin-left:0em;"><div class='lg-row'>無我相，　念念空，　妙色圓明逐處同。</div>
<div class='lg-row'>劫火洞然毛未盡，　青山依舊白雲中。</div>
</div><p style="margin-left:0em;text-indent:2em">結界論文，法師流通。</p>

<div class="lg regular" style="margin-left:0em;"><div class='lg-row'>荊棘林中業火生，　經由大地任縱橫。</div>
<div class='lg-row'>金剛結出摩訶力，　直向如來行處行。</div>
</div><p style="margin-left:0em;text-indent:2em">尊勝幢菩薩</p>
<p style="margin-left:4em"><span class='note-inline'>(結界真言)</span></p>
<p style="margin-left:0em;text-indent:2em">結大界菩薩</p>

<div class="lg regular" style="margin-left:0em;"><div class='lg-row'>釋迦佛，　舉花時，　金色頭陀笑展眉。</div>
<div class='lg-row'>堪嘆靈山百萬眾，　香風撲面有誰知？</div>
</div><p style="margin-left:0em;text-indent:2em">散花論文，法師拈提。</p>

<div class="lg regular" style="margin-left:0em;"><div class='lg-row'>一花五葉祖師傳，　淺白深紅有萬般。</div>
<div class='lg-row'>晏座岩前無法說，　紛紛墜落紫雲端。</div>
</div><p style="margin-left:0em;text-indent:2em">花供養菩薩</p>
<p style="margin-left:4em"><span class='note-inline'>(散花真言　行道真言)</span></p>
<p style="margin-left:0em;text-indent:2em">入壇作梵</p>
<p style="margin-left:0em;text-indent:2em">如來妙色身　<span class='note-inline'>(云云)</span>　　如來色無盡　<span class='note-inline'>(云云)</span>　　如來智慧燈　<span class='note-inline'>(云云)</span></p>
<p style="margin-left:0em;text-indent:2em">願共諸眾生，一心頭面禮。　<span class='note-inline'>(入儀)</span></p>
<p style="margin-left:4em"><span class='note-inline'>(加持警覺如來真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">已滅瞿曇，未生彌勒，像季法弱魔強。迷頭認影，終日只顛狂。鬥爭人我堅固，毀正法，違背爺娘。華報現，三災八難，苦海絕津梁。</p>
<p style="margin-left:0em;text-indent:2em">我師龜鑒，報恩設供，火急迴光，圭峰、明教、慈覺為提綱。世、出世間行孝，思罔極，正好承當。斯法會，難遭難遇，信手炷心香。</p>
<p style="margin-left:0em;text-indent:2em">南無大孝釋迦牟尼佛</p>
<p style="margin-left:0em;text-indent:2em">大眾志誠心，同嘆讚佛偈：</p>

<div class="lg regular" style="margin-left:0em;"><div class='lg-row'>稽首三界主，　大孝釋迦尊。</div>
<div class='lg-row'>累劫報親恩，　積因成正覺。</div>
<div class='lg-row'>將永錫眾類，　應請演斯經。</div>
<div class='lg-row'>欲使報恩人，　咸能酬罔極。</div>
</div><p style="margin-left:4em"><span class='note-inline'>(宣疏、禮請照儀)</span></p>
<p style="margin-left:0em;text-indent:2em">召集神祗</p>
<p style="margin-left:0em;text-indent:2em">南無越三界菩薩　<span class='note-inline'>(入儀)</span></p>
<p style="margin-left:0em;text-indent:2em">大眾志誠心，同誦灌沐偈：</p>

<div class="lg regular" style="margin-left:0em;"><div class='lg-row'>我今灌沐諸如來，　淨智莊嚴功德聚。</div>
<div class='lg-row'>願五濁眾今離垢，　同證如來淨法身。</div>
</div><p style="margin-left:0em;text-indent:2em">淨身器菩薩摩訶薩</p>
<p style="margin-left:4em"><span class='note-inline'>(加持灌頂清淨真言　（至）施無畏真言)</span></p>
<p style="margin-left:0em;text-indent:2em">獻五養供　<span class='note-inline'>(止)</span></p>
<p style="margin-left:0em;text-indent:2em">第一時陞座</p>
<p style="margin-left:4em"><span class='note-inline'>(加持四十二字母真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">秘密伽陀，如雲似海，難思難議。最要無他事，世尊金口親宣示，四十二字母，須詳細。有頓教，華嚴廣大，一一明宗旨。自善財童子親參禮，曾為舉揚奧義。法界之中，罪垢多除洗。陀羅尼藏無邊際，濫觴爰從慈氏。信至道，人間天上，渴仰生歡喜。</p>
<p style="margin-left:0em;text-indent:2em">南無《大方便佛報恩經》　大孝釋迦牟尼佛</p>
<p style="margin-left:0em;text-indent:2em">豎宗立教儀當演　《大方便佛報恩經》</p>
<p style="margin-left:0em;text-indent:2em">比丘<span class='note-inline'>(某)</span>稽首和南，謹白清淨大眾：今此道場初登寶座，會集人天，開百行之孝門，演三時之大法。豎宗則高峰岌岌，立教則巨海汪汪。儒釋兼濟則簇錦攢花，真俗混融則鳴珂玉佩。恩愛網從今墮壞，悲智海正好優遊。立教洪文，掌壇布露。</p>

<div class="lg regular" style="margin-left:0em;"><div class='lg-row'>大孝瞿曇道最尊，　都緣累劫報親恩。</div>
<div class='lg-row'>三牲日奉非真養，　萬德身嚴乃本根。</div>
<div class='lg-row'>返拜不妨驚梵釋，　初行已解指乾坤。</div>
<div class='lg-row'>堪嘆我輩相違悖，　虛負劬勞血一盆。</div>
</div><p style="margin-left:0em;text-indent:2em">儒釋以孝為宗儀當演　《大方便佛報恩經》</p>
<p style="margin-left:0em;text-indent:2em">如來設教孝為宗，理孝形容事亦同。置塞普之橫四海，一如慈覺古途通。法師慈愍，廣布慈風。　<span class='note-inline'>(儀至)</span>即其善也</p>

<div class="lg regular" style="margin-left:0em;"><div class='lg-row'>我聞佛語孝為宗，　孝行原來佛行同。</div>
<div class='lg-row'>內蘊佛心遵雅訓，　外行孝行紹宗風。</div>
<div class='lg-row'>母胎集會真身露，　父臆捫摸妄業空。</div>
<div class='lg-row'>多少知恩菩薩子，　古今盡入此門中。</div>
</div><p style="margin-left:0em;text-indent:2em">大孝釋迦佛</p>
<p style="margin-left:4em"><span class='note-inline'>(加持大獻藥真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">宗為酬恩，教由知本，先須立教提宗。乃知宗教，興建豈無蹤？我佛堪稱大孝，垂千古，孰敢追蹤？嵩明教，後來著論，行相頗雍容。</p>
<p style="margin-left:0em;text-indent:2em">孝能先百行，為宗為本，儒釋相通。生成養育，何以報圓功？三藏無逃於此，神明與天地欽崇。佛菩薩奇功勝行，盡出此門中。</p>
<p style="margin-left:0em;text-indent:2em">敘明孝行所因儀當演　《大方便佛報恩經》</p>
<p style="margin-left:0em;text-indent:2em">乞食親嘗試苦甜，阿難歡喜讚奇言。</p>
<p style="margin-left:0em;text-indent:2em">梵志邪師將佛毀，現身五趣遍三千。</p>
<p style="margin-left:0em;text-indent:2em">仁師提唱，大繫法船。</p>

<div class="lg regular" style="margin-left:0em;"><div class='lg-row'>如來孝行有何因？　一一如經為指陳。</div>
<div class='lg-row'>喜見婆羅供母氏，　空驚梵志毀能仁。</div>
<div class='lg-row'>后薨王哭情雖隔，　光遶蓮花道最親。</div>
<div class='lg-row'>若論我師非孝敬，　誰於五趣現多身？</div>
</div><p style="margin-left:0em;text-indent:2em">敘正明宿世苦行因緣儀當演　<span class='note-inline'>(經題)</span></p>

<div class="lg regular" style="margin-left:0em;"><div class='lg-row'>剜睛出體報如何？　感得旃檀窣堵波。</div>
<div class='lg-row'>剪羽慈烏娘餓死，　採花鸚鵡過新羅。</div>
</div><p style="margin-left:0em;text-indent:2em">雖然如是，必竟如何？</p>

<div class="lg regular" style="margin-left:0em;"><div class='lg-row'>正明苦行報恩時，　諦聽令人重愴悽。</div>
<div class='lg-row'>割肉闍提原是我，　捨身忍辱更求誰？</div>
<div class='lg-row'>剪翎竟免西天鳥，　脫網曾為鸚鵡兒。</div>
<div class='lg-row'>淨飯摩耶今日看，　方知有子大慈悲。</div>
</div><p style="margin-left:0em;text-indent:2em">大孝釋迦佛</p>
<p style="margin-left:4em"><span class='note-inline'>(加持誦佛頂身印真言　（至）毗盧無見頂相真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">人豈無非？佛猶遭毀，咄哉梵志狂生。婆羅負母，乞食不勝情。卻道瞿曇違背，辭王位，半夜逾城。佛聞了，身光七遶，曠劫事分明。</p>
<p style="margin-left:0em;text-indent:2em">我佛慈忍力，難行苦行，為報雙親。剜睛割肉，喜捨表無瞋。況乃曾為鸚鵡，盲父母，情愛過人。諸佛子，當思養育，圖報耐艱辛。</p>
<p style="margin-left:0em;text-indent:2em">敘返生慰勞儀當演　《大方便佛報恩經》</p>

<div class="lg regular" style="margin-left:0em;"><div class='lg-row'>賧子求泉主箭傷，　傳書白雁海邊翔。</div>
<div class='lg-row'>捨身濟虎生兜率，　妙用難思孰可量？</div>
</div><p style="margin-left:0em;text-indent:2em">法師掌教，請為宣揚。</p>

<div class="lg regular" style="margin-left:0em;"><div class='lg-row'>回身三界孝慈深，　悲救還生慰勞心。</div>
<div class='lg-row'>賧子更生天遺藥，　盲親再見主傾金。</div>
<div class='lg-row'>採珠歸國方饒益，　飼虎生天解訪尋。</div>
<div class='lg-row'>笑彼法華窮子意，　捨身逃逝不歸欽。</div>
</div><p style="margin-left:0em;text-indent:2em">敘因孝成佛儀當演　《大方便佛報恩經》</p>
<p style="margin-left:0em;text-indent:2em">文殊請問佛緣因，花果隨時奉二親。</p>
<p style="margin-left:0em;text-indent:2em">果滿三祗成正覺，邪徒猶自毀能仁。眾皆側耳，師為指陳。</p>

<div class="lg regular" style="margin-left:0em;"><div class='lg-row'>世尊相好絕無倫，　只為從前孝二親。</div>
<div class='lg-row'>美饌名衣常奉給，　慈心軟語每諮詢。</div>
<div class='lg-row'>託胎福母功難繼，　為子捐王道轉新。</div>
<div class='lg-row'>罪垢眾生俱荷負，　如何只麼毀能仁？</div>
</div><p style="margin-left:4em"><span class='note-inline'>(加持誦如來相好真言　（至）如來十力真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">既乃攀緣，反生慰勞，如來示現修行。歸寧往省，純孝可忘情。聚散去來都妄，菩提樹下屬虛盈。慈悲力，團圞嘉慶，正好說無生。</p>
<p style="margin-left:0em;text-indent:2em">於今成正覺，始因歷劫，能報生成。孝之一字，勳業信非輕。三世如來興嘆，諸菩薩，豈不同聲？如我佛，酬恩證果，一段甚分明。</p>
<p style="margin-left:0em;text-indent:2em">敘方便化導父母令入佛道儀當演　<span class='note-inline'>(經題)</span></p>

<div class="lg regular" style="margin-left:0em;"><div class='lg-row'>世尊化導震雷音，　井鼈神龜論淺深。</div>
<div class='lg-row'>昔日摩耶親發願，　乳流佛口即垂臨。</div>
</div><p style="margin-left:0em;text-indent:2em">請師演唱，指示宗乘。</p>

<div class="lg regular" style="margin-left:0em;"><div class='lg-row'>孜孜覓便與尋方，　見善雙親返激昂。</div>
<div class='lg-row'>膝屈父王離禁殿，　乳流母氏在天堂。</div>
<div class='lg-row'>萬般神變蒙天衛，　千葉蓮花向日芳。</div>
<div class='lg-row'>戲綵凡間老萊子，　回心學佛道尤光。</div>
</div><p style="margin-left:0em;text-indent:2em">敘為父母轉大法輪儀當演　《大方便佛報恩經》</p>
<p style="margin-left:0em;text-indent:2em">如來演教在王都，貝葉琅[王*函]古範模。化導雙親成佛果，從天宮下至閻浮。有何奇異，可得聞乎？</p>

<div class="lg regular" style="margin-left:0em;"><div class='lg-row'>有子超凡豈偶然？　法輪為轉化人天。</div>
<div class='lg-row'>如如法界原非動，　念念攀緣徒自纏。</div>
<div class='lg-row'>顛倒見亡登實際，　須陀洹證破煙然。</div>
<div class='lg-row'>同歸寂滅餐甘露，　後世忘恩未是賢。</div>
</div><p style="margin-left:4em"><span class='note-inline'>(加持誦佛頂轉法輪真言　（至）摩訶摩耶真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">覓便尋方，悲憐慈化，為人之子方周。承顏養志，真淨界中遊。回視從前恩愛，空繫著，泡結雲浮。瞿曇老，事親行道，千古播嘉猷。</p>
<p style="margin-left:0em;text-indent:2em">聖胎今已誕就，法輪為轉，喜凝眸。圓音玉偈，甘露降清秋。祗得摩耶淨飯，餐法味，飽意齁齁。全真樂，淨居忉利，來往亦風流。</p>
<p style="margin-left:0em;text-indent:2em">敘究竟奉親儀當演　《大方便佛報恩經》</p>

<div class="lg regular" style="margin-left:0em;"><div class='lg-row'>悉達殷勤奉父王，　俄然一旦卻無常。</div>
<div class='lg-row'>阿那律報摩耶母，　圍遶金棺十匝光。</div>
</div><p style="margin-left:0em;text-indent:2em">法師憐憫，請為敷揚。</p>

<div class="lg regular" style="margin-left:0em;"><div class='lg-row'>為法酬恩屢啟端，　方知究竟奉親難。</div>
<div class='lg-row'>別離世數誰能免？　悲智家風切好看。</div>
<div class='lg-row'>淨飯一心呈玉偈，　摩耶十匝遶金棺。</div>
<div class='lg-row'>此身堅密何曾礙？　笑倒雲門赤肉團。</div>
</div><p style="margin-left:0em;text-indent:2em">大孝釋迦佛</p>
<p style="margin-left:0em;text-indent:2em">敘普勸大眾儀當演　《大方便佛報恩經》</p>

<div class="lg regular" style="margin-left:0em;"><div class='lg-row'>如來金口播宗風，　天子諸侯說亦同。</div>
<div class='lg-row'>小孝中勞不匱者，　難酬難報佛能融。</div>
</div><p style="margin-left:0em;text-indent:2em">法師講解，理在其中。</p>

<div class="lg regular" style="margin-left:0em;"><div class='lg-row'>毗盧本是一凡夫，　曠劫修行作楷模。</div>
<div class='lg-row'>今日因之成道已，　諸人還有所生無。</div>
<div class='lg-row'>輪迴路上安能捨？　解脫門中正好趨。</div>
<div class='lg-row'>世出世間須兩立，　休於苦海更盤盓。</div>
</div><p style="margin-left:4em"><span class='note-inline'>(加持集法悅捨苦陀羅尼)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">恩愛相纏，原非究竟，須說如來初行七步，已是不凡才。寶積、涅槃會上，奉親事，須信奇哉。逾千古，楷模尚在，月夜雪皚皚。</p>
<p style="margin-left:0em;text-indent:2em">諸人皆有養，報恩設供，似鏡當臺。豎宗立教，聞見覺華開。提起我師妙行，光燦爛，錦繡成堆。當依傚，唏顏慕藺，火急莫遲回。　<span class='note-inline'>(下座　止)</span></p>
<p style="margin-left:0em;text-indent:2em">禮十種報恩二十四孝報恩讚</p>
<p style="margin-left:0em;text-indent:2em">南無大孝釋迦牟尼佛　<span class='note-inline'>(念)</span>南無大孝釋迦佛</p>
<p style="margin-left:0em;text-indent:2em">初更鼓打鼕鼕的，太子身騎白馬便騰空。　<span class='note-inline'>(念)</span>南無大孝釋迦佛</p>
<p style="margin-left:0em;text-indent:2em">雪山岩畔現法身，五更太子去修行。　<span class='note-inline'>(念)</span>南無大孝釋迦佛</p>
<p style="margin-left:0em;text-indent:2em">喪則致其哀，祭則致其嚴。　<span class='note-inline'>(念)</span>南無大孝釋迦佛</p>
<p style="margin-left:0em;text-indent:2em">開宗明義三千口，只因家和永不分。　<span class='note-inline'>(念)</span>南無大孝釋迦佛</p>
<p style="margin-left:0em;text-indent:2em">孟宗哭竹冬生筍，郭巨埋兒天錫金。　<span class='note-inline'>(念)</span>南無大孝釋迦佛</p>
<p style="margin-left:0em;text-indent:2em">王祥臥冰雪壘腰，黃香扇枕奉雙親。　<span class='note-inline'>(念)</span>南無大孝釋迦佛</p>
<p style="margin-left:0em;text-indent:2em">丁蘭刻木為娘叫，董永賣身殯葬父。　<span class='note-inline'>(念)</span>南無大孝釋迦佛</p>
<p style="margin-left:0em;text-indent:2em">割股救婆劉媳婦，曹俄殺子奉雙親。　<span class='note-inline'>(念)</span>南無大孝釋迦佛</p>
<p style="margin-left:0em;text-indent:2em">羔羊跪乳報父母，人不報恩為何因？　<span class='note-inline'>(念)</span>南無大孝釋迦佛</p>
<p style="margin-left:0em;text-indent:2em">慈鴉返哺報父母，行孝之人天眼開。　<span class='note-inline'>(念)</span>南無大孝釋迦佛</p>
<p style="margin-left:0em;text-indent:2em">目連救母生天去，至今孝道永傳名。　<span class='note-inline'>(念)</span>南無大孝釋迦佛</p>
<p style="margin-left:0em;text-indent:2em">上報四重恩，下濟三途苦。　<span class='note-inline'>(念)</span>南無大孝釋迦佛</p>
<p style="margin-left:0em;text-indent:2em">苦，左肩擔父，右肩擔母。恩難報父，恩難報母。　<span class='note-inline'>(念)</span>南無大孝釋迦佛</p>
<p style="margin-left:0em;text-indent:2em">苦，十月懷胎苦，推乾就濕母，恩難報父母。　<span class='note-inline'>(念)</span>南無大孝釋迦佛</p>
<p style="margin-left:0em;text-indent:2em">苦，臨期生產苦，恩難報母，生身守父母。　<span class='note-inline'>(念)</span>南無大孝釋迦佛</p>
<p style="margin-left:0em;text-indent:2em">恩難報父，恩難報母。　<span class='note-inline'>(念)</span>南無大孝釋迦佛</p>
<p style="margin-left:0em;text-indent:2em">眾等皈命禮</p>
<p style="margin-left:0em;text-indent:2em">南無大孝釋迦牟尼佛　<span class='note-inline'>(拈香)</span></p>
<p style="margin-left:0em;text-indent:2em">讚十種恩儀當演</p>
<p style="margin-left:0em;text-indent:2em">如來十種報深恩，普勸諸人孝二親。為人若不行孝道，恐後難逢父母身。法師指示，朗宣洪文。　<span class='note-inline'>(入儀)</span></p>
<p style="margin-left:0em;text-indent:2em">讚十種恩</p>
<p style="margin-left:0em;text-indent:2em">第二時　<span class='note-inline'>(禮佛　投疏　陞座)</span></p>
<p style="margin-left:4em"><span class='note-inline'>(加持楞嚴字母真言)</span></p>
<p style="margin-left:0em;text-indent:2em">南無《大方便佛報恩經》　大孝釋迦牟尼佛</p>
<p style="margin-left:0em;text-indent:2em">儒釋兼濟儀當演</p>
<p style="margin-left:0em;text-indent:2em">比丘<span class='note-inline'>(某)</span>等，稽首和南，謹白清淨大眾：今此道場第二時中兩案陞座，奉行儒釋兼濟法事。伏聞儒釋相兼，皆宗孝行。雖五家之用則別，而百行之源不殊。儒則安墓留形，釋則追齋薦識。亡者戒德，終乃生天。小兒牧牛，故來啟導。百千三昧，皆報劬勞。一十二章，盡酬罔極。仁師敷教，警悟賢愚。　<span class='note-inline'>(儀至)</span>回心酬罔極</p>

<div class="lg regular" style="margin-left:0em;"><div class='lg-row'>儒釋皆宗道貫通，　星分爪剖賴圭峰。</div>
<div class='lg-row'>放生作福恩堪報，　改祭為齋善可從。</div>
<div class='lg-row'>施戒更當資福業，　歲時休但想音容。</div>
<div class='lg-row'>先王古佛相弘濟，　類我螟蛉可指蹤。</div>
</div><p style="margin-left:0em;text-indent:2em">大孝釋迦佛</p>
<p style="margin-left:0em;text-indent:2em">禍福淺深儀當演　《大方便佛報恩經》</p>

<div class="lg regular" style="margin-left:0em;"><div class='lg-row'>慈童行孝奉親嚴，　役力擔薪貨八錢。</div>
<div class='lg-row'>玉女承顏延萬載，　火輪墮地免諸愆。</div>
</div><p style="margin-left:0em;text-indent:2em">儀標功過，師為朗宣。</p>

<div class="lg regular" style="margin-left:0em;"><div class='lg-row'>賣薪行孝見慈童，　順逆皆由一念中。</div>
<div class='lg-row'>玉女承顏華報謝，　火輪墮地業因空。</div>
<div class='lg-row'>經標十種排功過，　道被三根品異同。</div>
<div class='lg-row'>火急修行勤奉養，　背恩何日出樊籠？</div>
</div><p style="margin-left:0em;text-indent:2em">大孝釋迦佛</p>
<p style="margin-left:4em"><span class='note-inline'>(加持誦釋迦牟尼佛真言　（至）拔除罪障咒)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">釋奉齋緣，儒嚴祭享，理分優劣差殊。三牲日養，非福果何如？爭似飯僧供佛，修施戒，勝報無虛。圭峰老，世、出世間，區別不同途。</p>
<p style="margin-left:0em;text-indent:2em">寧知無禍福？世尊因地，尚想規模。火輪玉女，一念有賢愚。不向法中知本，生死海，未免淪湑。為人子，各須警悟，善惡現心珠。</p>
<p style="margin-left:0em;text-indent:2em">敘居則致其敬儀當演　《大方便佛報恩經》</p>

<div class="lg regular" style="margin-left:0em;"><div class='lg-row'>居則致其敬，　諸人會得麼？</div>
<div class='lg-row'>父王曾禮拜，　佛湧七多羅。</div>
</div><p style="margin-left:0em;text-indent:2em">儒則別之於犬馬，世尊化導出娑婆。</p>
<p style="margin-left:0em;text-indent:2em">仁師恭謹，請講玄科。</p>

<div class="lg regular" style="margin-left:0em;"><div class='lg-row'>敬事雙親問起居，　歸寧色養日無虧。</div>
<div class='lg-row'>晨昏定省看承我，　冬夏溫涼點檢渠。</div>
<div class='lg-row'>泣竹天生冬月筍，　扣冰淵躍雪天魚。</div>
<div class='lg-row'>踴身高七多羅樹，　方信如來道有餘。</div>
</div><p style="margin-left:0em;text-indent:2em">敘養則致其樂儀當演　《大方便佛報恩經》</p>
<p style="margin-left:0em;text-indent:2em">養則致其樂，黃金紫麼芽。</p>

<div class="lg regular" style="margin-left:0em;"><div class='lg-row'>冬溫並夏涼，　嘉果及茗茶。</div>
<div class='lg-row'>切勿鬥雞並走馬，　休教踏柳與穿花。</div>
</div><p style="margin-left:0em;text-indent:2em">請師講解，眾莫喧嘩。</p>

<div class="lg regular" style="margin-left:0em;"><div class='lg-row'>養須致樂善看承，　和意怡顏侍寢興。</div>
<div class='lg-row'>捧檄經年伸悅懌，　戲斑終日笑憑陵。</div>
<div class='lg-row'>陸郎甘旨忻懷橘，　朱雋寧親喜販繒。</div>
<div class='lg-row'>爭似如來全道力，　淨居忉利等閒昇。</div>
</div><p style="margin-left:0em;text-indent:2em">大孝釋迦佛</p>
<p style="margin-left:4em"><span class='note-inline'>(加持護命善門真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">能養其親，居而致敬，要當色養承顏。音容喜慍，親侍更防閒。當念寒溫定省，趍庭問《詩》《禮》忘還。爭知道，父王返拜，身踴七多間。</p>
<p style="margin-left:0em;text-indent:2em">繼而能奉養，克全至樂，戲老萊斑。舁輿負米，喜躍忍多艱。粗可百年相守，眼光落淚雨空潸，何日早？扶持恃怙，笑傲涅槃山。</p>
<p style="margin-left:0em;text-indent:2em">敘病則致其憂儀當演　《大方便佛報恩經》</p>

<div class="lg regular" style="margin-left:0em;"><div class='lg-row'>病則致其憂，　觀親疾弗瘳。</div>
<div class='lg-row'>七旬無寢寐，　百藥治何休？</div>
</div><p style="margin-left:0em;text-indent:0em;" class="lg-abnormal"><div class='lg-row'>帝王親嘗湯藥進，　如來割肉未曾酬。</div>
</p><p style="margin-left:0em;text-indent:2em">仁師宣唱，講解因由。</p>

<div class="lg regular" style="margin-left:0em;"><div class='lg-row'>親病當知子負憂，　求醫問藥莫知休。</div>
<div class='lg-row'>賣身破產終無吝，　設拜肩輿不用羞。</div>
<div class='lg-row'>代死要為潛耀輩，　吮癰當作士岩儔。</div>
<div class='lg-row'>更能仰叩真慈父，　天理爭教疾弗瘳？</div>
</div><p style="margin-left:0em;text-indent:2em">敘喪則致其哀儀當演　《大方便佛報恩經》</p>

<div class="lg regular" style="margin-left:0em;"><div class='lg-row'>喪則致其哀，　終宵淚滿腮。</div>
<div class='lg-row'>心喪於永劫，　莫若効如來。</div>
</div><p style="margin-left:0em;text-indent:0em;" class="lg-abnormal"><div class='lg-row'>董永賣身殯葬父，　烏鴉助土築墳臺。</div>
</p><p style="margin-left:0em;text-indent:2em">請師提唱，內有奇哉。　<span class='note-inline'>(儀至)</span>歷生辜負</p>

<div class="lg regular" style="margin-left:0em;"><div class='lg-row'>臨喪孝子具真哀，　擗踴號咷五內摧。</div>
<div class='lg-row'>嘔血數升悲在膂，　忘餐七日淚橫腮。</div>
<div class='lg-row'>目連大叫真賢者，　調御舁棺信善哉。</div>
<div class='lg-row'>不向真乘消愛見，　從前感動總癡孩。</div>
</div><p style="margin-left:4em"><span class='note-inline'>(加持誦華聚陀羅尼真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">欽奉雙親，厥躬有疾，可知人子懷憂。問醫求藥，早夜不曾休。七日頓忘眠寢，投天地，涕淚交流。時看診，古人三載，不暇脫衣裘。</p>
<p style="margin-left:0em;text-indent:2em">哀喪制起，痛摧五內，泣血吞愁。臥苫枕塊，一日似三秋。重念幽冥阻隔，神魂向，何處尋求？須修薦，歸投佛法，九品定遲留。</p>
<p style="margin-left:0em;text-indent:2em">敘祭則致其嚴儀當演　《大方便佛報恩經》</p>

<div class="lg regular" style="margin-left:0em;"><div class='lg-row'>祭則致其嚴，　三牲日具鮮。</div>
<div class='lg-row'>孟宗因祭筍，　竹內哭蒼天。</div>
</div><p style="margin-left:0em;text-indent:0em;" class="lg-abnormal"><div class='lg-row'>若薦蘋蘩修福供，　釋迦老子更無言。</div>
</p><p style="margin-left:0em;text-indent:2em">五般孝行，請為敷宣。　<span class='note-inline'>(儀至)</span>超於苦海</p>

<div class="lg regular" style="margin-left:0em;"><div class='lg-row'>當思祭則致其嚴，　礿禘蒸嘗禮法兼。</div>
<div class='lg-row'>明法唯忻陳簠簋，　克誠配享奉虀鹽。</div>
<div class='lg-row'>休將大辯齋蔬棄，　須信青提缽飯甜。</div>
<div class='lg-row'>人哭鬼歌無用怪，　來昆善惡佛能占。</div>
</div><p style="margin-left:0em;text-indent:2em">敘化風遠被儀當演　《大方便佛報恩經》</p>

<div class="lg regular" style="margin-left:0em;"><div class='lg-row'>化風遠被眾皆知，　愛敬由來合爨居。</div>
<div class='lg-row'>鴉鵲同巢真罕有，　馬牛相乳實希奇。</div>
</div><p style="margin-left:0em;text-indent:2em">仁風扇處，警醒群迷。</p>

<div class="lg regular" style="margin-left:0em;"><div class='lg-row'>淳風遠被化澆漓，　本固須知葉不衰。</div>
<div class='lg-row'>三世同財財愈盛，　積年合爨爨常炊。</div>
<div class='lg-row'>馬牛相乳和如此，　鴉鵲同巢義可知。</div>
<div class='lg-row'>禍亂不生災害殄，　君臣父子太平時。</div>
</div><p style="margin-left:0em;text-indent:2em">大孝釋迦佛</p>
<p style="margin-left:4em"><span class='note-inline'>(加持誦莊嚴王陀羅尼)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">禮奉蒸嘗，春秋忌諱，祭須必致其嚴。扣冰泣竹，隨力辦虀鹽。羅列蘋蘩蘊藻，潢汙與行潦滋霑。君看取，鬼歌人哭，因果佛能占。</p>
<p style="margin-left:0em;text-indent:2em">當知純孝節，化風遠被，草偃閭閻。靈芝甘露，祥瑞快觀瞻。堯舜君，黎民同樂，君臣父子。官吏清廉無餘事，家家樂孝，花暖蜜蜂甜。</p>
<p style="margin-left:0em;text-indent:2em">敘孝行感驗儀當演　《大方便佛報恩經》</p>

<div class="lg regular" style="margin-left:0em;"><div class='lg-row'>孝行因緣不可量，　龍吟虎嘯亦非常。</div>
<div class='lg-row'>沙門爪賜曇恭母，　陳氏持齋往淨方。</div>
</div><p style="margin-left:0em;text-indent:2em">多多行相，一一明彰。</p>

<div class="lg regular" style="margin-left:0em;"><div class='lg-row'>孝感如前驗頗詳，　神明造物衛行藏。</div>
<div class='lg-row'>白鳩標瑞棲其宇，　芝草呈祥挺在堂。</div>
<div class='lg-row'>陳氏夢尼生淨土，　李公刺血發奇香。</div>
<div class='lg-row'>隆興丞相心詞妙，　天下人心好忖量。</div>
</div><p style="margin-left:0em;text-indent:2em">敘普勸大眾儀當演　《大方便佛報恩經》</p>

<div class="lg regular" style="margin-left:0em;"><div class='lg-row'>彌羅八歲入山修，　五母號咷哭未休。</div>
<div class='lg-row'>世出世間行孝道，　揚名空向後人留。</div>
</div><p style="margin-left:0em;text-indent:2em">許多言教，眾好參求。</p>

<div class="lg regular" style="margin-left:0em;"><div class='lg-row'>君看五母哭彌羅，　憂海無風強起波。</div>
<div class='lg-row'>定果色墮癡愛綱，　金剛杵碎死生魔。</div>
<div class='lg-row'>傷嗟棄本甘纏縛，　黽勉知恩好切磋。</div>
<div class='lg-row'>念念迴光酬罔極，　流光催老急如梭。</div>
</div><p style="margin-left:4em"><span class='note-inline'>(加持誦寶樓閣真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">孝出誠心，親為本始，驗由感格高穹。從前靈異，一一淨玲瓏。方稱為人之子，天曹與地府論功。虞丞相，只緣孝感，穩坐廟堂中。</p>
<p style="margin-left:0em;text-indent:2em">諸人當此際，追思恃怙，生育吾躬。可忘報效，儒釋法門通。禍福已知深淺，遠超透，生死樊籠。凡間子，縱教類我，蜾<span class='corr'>蠃</span>只成蟲。　<span class='note-inline'>(回向　止)</span></p>
<p style="margin-left:0em;text-indent:2em">第三時　<span class='note-inline'>(禮請　投疏　陞座)</span></p>
<p style="margin-left:4em"><span class='note-inline'>(加持三寶字母真言)</span></p>
<p style="margin-left:0em;text-indent:2em">敘真俗混融儀當演　《大方便佛報恩經》</p>
<p style="margin-left:0em;text-indent:2em">比丘<span class='note-inline'>(某)</span>稽首和南，謹白清淨大眾：今此道場第三時中敷陳軌范，伏聞真俗混融，皆崇出世之孝；辭親割愛，上酬罔極之恩。朗法師荷擔遊學，陳陸州養親織履。兄則坐禪息定，弟則繼業傳家。能報不報，當酬未酬。三復斯文，一生事<span class='corr'>辦</span>。　<span class='note-inline'>(儀至)</span>金剛種智</p>

<div class="lg regular" style="margin-left:0em;"><div class='lg-row'>真俗混融見法身，　偉哉慈覺導迷津。</div>
<div class='lg-row'>不歸只願求成佛，　再見無期待出塵。</div>
<div class='lg-row'>以法斷恩恩豈斷？　酬恩入法法尤親。</div>
<div class='lg-row'>胞胎愛欲君休戀，　正覺初成看漸新。</div>
</div><p style="margin-left:0em;text-indent:2em">敘法供養為最儀當演　《大方便佛報恩經》</p>
<p style="margin-left:0em;text-indent:2em">擔父母，報劬勞，圍遶須彌一二遭。</p>

<div class="lg regular" style="margin-left:0em;"><div class='lg-row'>剜睛割肝行孝道，　世尊尚且笑兒曹。</div>
<div class='lg-row'>月光常願奉其母，　證涅槃山道最高。</div>
</div><p style="margin-left:0em;text-indent:2em">以法供養，震動鯨鼇。</p>

<div class="lg regular" style="margin-left:0em;"><div class='lg-row'>父母橫擔左右肩，　未能少報半分全。</div>
<div class='lg-row'>血流沒踝非為孝，　道以資親始是賢。</div>
<div class='lg-row'>德護因兒生正信，　月雲為子脫塵緣。</div>
<div class='lg-row'>奇哉童子真難繼，　直養為懷志可憐。</div>
</div><p style="margin-left:4em"><span class='note-inline'>(加持誦七俱胝咒　（至）無量法門咒)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">敬奉賢愚，理融真俗，皆由大孝鈞陶。偉哉慈覺，見解北宸高。百二十門功行，始終為感慨劬勞。須參透，未生前底，月下嶺猿號。</p>
<p style="margin-left:0em;text-indent:2em">為親興法食，如來曠劫，妙用堪褒。慈風法雨，均濟冷騷騷。演出三乘五教，空性相，頓漸滔滔。知恩處，母胎中說，何用斷機刀？</p>
<p style="margin-left:0em;text-indent:2em">敘勸父母歸依三寶儀當演　《大方便佛報恩經》</p>
<p style="margin-left:0em;text-indent:2em">迦葉老，顯功能，啟導雙親漸漸增。</p>

<div class="lg regular" style="margin-left:0em;"><div class='lg-row'>長者子兒生墮地，　皈依佛、法、比丘僧。</div>
<div class='lg-row'>子年七歲塵埃戲，　舍利稱為照世燈。</div>
</div><p style="margin-left:0em;text-indent:2em">皈依三寶，請為敷陳。</p>

<div class="lg regular" style="margin-left:0em;"><div class='lg-row'>胎中已解奉三皈，　墮地稱名也大奇。</div>
<div class='lg-row'>長者若教無慧眼，　慈親安得破狐疑。</div>
<div class='lg-row'>融歸一法原同體，　兼攝群凡作住持。</div>
<div class='lg-row'>無上福田最尊貴，　酬恩佛子可忘之。</div>
</div><p style="margin-left:0em;text-indent:2em">勸持五戒十善以作人天之孝儀當演　<span class='note-inline'>(經題)</span></p>
<p style="margin-left:0em;text-indent:2em">持戒律，脫塵埃，不辱其親大孝哉。</p>

<div class="lg regular" style="margin-left:0em;"><div class='lg-row'>福不臻臨孝不篤，　雙親何日托蓮臺？</div>
<div class='lg-row'>密多長者遊天竺，　父母西方作禮來。</div>
</div><p style="margin-left:0em;text-indent:2em">法師講解，切勿沈埋。</p>

<div class="lg regular" style="margin-left:0em;"><div class='lg-row'>法中正勝戒宜遵，　守護須還清淨人。</div>
<div class='lg-row'>過海浮囊無缺漏，　先天妙物出陶甄。</div>
<div class='lg-row'>如能檢束方知本，　倘不堅持反辱親。</div>
<div class='lg-row'>天上人間增妙報，　密多見佛了前因。</div>
</div><p style="margin-left:4em"><span class='note-inline'>(加持誦皈依三寶真言　（至）百千印咒)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">一片閑雲，古今常住，出生佛法僧三。覺而常照，和合軌持諳。因果聖凡總體，從來苦，誓願諮參。有親者，普皆回向，彌勒且同龕。</p>
<p style="margin-left:0em;text-indent:2em">堅心持五戒，專行十善，奉旨供甘。人天勝報，行看遠而譚。愛惜浮囊過海，勸善戒，追慕瞿曇。三祗滿，度親事畢，方是保家男。</p>
<p style="margin-left:0em;text-indent:2em">勸修四諦以作小乘之孝儀當演　<span class='note-inline'>(經題)</span></p>
<p style="margin-left:0em;text-indent:2em">小乘法，報親魂，四諦標持不可論。</p>

<div class="lg regular" style="margin-left:0em;"><div class='lg-row'>八萬四千諸婇女，　俱來法會作沙門。</div>
<div class='lg-row'>證無學果羊車載，　三會龍華睹世尊。</div>
</div><p style="margin-left:0em;text-indent:2em">慈風扇處，捲盡迷雲。</p>

<div class="lg regular" style="margin-left:0em;"><div class='lg-row'>小乘為養事堪呈，　三轉迴環四諦分。</div>
<div class='lg-row'>應斷應知禪兀兀，　已修已證醉醺醺。</div>
<div class='lg-row'>能行自利逃紅焰，　求證單空坐碧雲。</div>
<div class='lg-row'>三會度人皆父母，　大悲彌勒豈謾君？</div>
</div><p style="margin-left:0em;text-indent:2em">勸修中乘以作緣覺之孝儀當演　<span class='note-inline'>(經題)</span></p>
<p style="margin-left:0em;text-indent:2em">華嚴藏，理幽玄，此是中乘十二緣。</p>

<div class="lg regular" style="margin-left:0em;"><div class='lg-row'>鹿母當年五百子，　辟支佛現在其前。</div>
<div class='lg-row'>聲聞緣覺猶知本，　仁者如何不可憐？</div>
</div><p style="margin-left:0em;text-indent:2em">請師提唱，了悟丹田。</p>

<div class="lg regular" style="margin-left:0em;"><div class='lg-row'>中乘為養死生窮，　緣獨雖殊二覺同。</div>
<div class='lg-row'>不向支支分四種，　何由法法會三空？</div>
<div class='lg-row'>四生證果根機利，　百劫成功觀智融。</div>
<div class='lg-row'>鹿母當年因供養，　後生一子法王雄。</div>
</div><p style="margin-left:4em"><span class='note-inline'>(加持誦四聖諦真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">學佛修行，小乘為養，高拋生死樊籠。苦知集斷，與滅道成功。三會度親無數，大悲佛、彌勒相同。阿羅漢，克全孝道，遠引似溟鴻。</p>
<p style="margin-left:0em;text-indent:2em">緣生緣滅定，中乘為養，尤更玲瓏。觀華悟道，化火證真空。鹿母當年供養五百子，寶塔尊崇。因發願，後生一子，今作法王雄。</p>
<p style="margin-left:0em;text-indent:2em">勸修六度以作大乘之孝儀當演　<span class='note-inline'>(經題)</span></p>
<p style="margin-left:0em;text-indent:2em">遇文殊，問智首，六度波羅還知否？</p>

<div class="lg regular" style="margin-left:0em;"><div class='lg-row'>三祗果滿證菩提，　女子腹中叉著手。</div>
<div class='lg-row'>百劫千生為報恩，　萬載功名常不朽。</div>
</div><p style="margin-left:0em;text-indent:2em">一段鴻文，請師抖擻。</p>

<div class="lg regular" style="margin-left:0em;"><div class='lg-row'>大乘為養智悲全，　頓發菩提出愛纏。</div>
<div class='lg-row'>劫滿三祗方殺賊，　行鋪六度好行舡。</div>
<div class='lg-row'>腹中女子因無限，　膝下嬰兒果漸圓。</div>
<div class='lg-row'>色究竟天增氣焰，　必須託彼坐紅蓮。</div>
</div><p style="margin-left:0em;text-indent:2em">勸修一乘以作如來之孝儀當演　<span class='note-inline'>(經題)</span></p>
<p style="margin-left:0em;text-indent:2em">三界主，甚奇哉。大事因緣出世來。</p>

<div class="lg regular" style="margin-left:0em;"><div class='lg-row'>長子小男相問答，　即三而一互融排。</div>
<div class='lg-row'>一乘報本酬恩乳，　塵剎眾生父母胎。</div>
</div><p style="margin-left:0em;text-indent:2em">如來大孝，請講根荄。</p>

<div class="lg regular" style="margin-left:0em;"><div class='lg-row'>一乘為養妙嚴都，　塵剎眾生父母軀。</div>
<div class='lg-row'>長子全身周沙界，　小男無處不文殊。</div>
<div class='lg-row'>摩耶生佛原來幻，　太子甯親忒煞迂。</div>
<div class='lg-row'>三世十方相涉入，　人牛不見月輪孤。</div>
</div><p style="margin-left:4em"><span class='note-inline'>(加持誦十波羅蜜真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">學佛修行，大乘為養，進修六度波羅。施心戒本，堅忍復如何？精進曾無懈怠，增智慧，月逗禪和。嬰兒笑，化他斷見，皈佛怖群魔。</p>
<p style="margin-left:0em;text-indent:2em">剎塵含法界，一乘為養，悲智諧和。法身慧命，生長感恩多。賴有普賢長子，興萬行，折桂登科。須深信，人人有分，明月照前坡。</p>
<p style="margin-left:0em;text-indent:2em">敘父母成佛儀當演　《大方便佛報恩經》</p>

<div class="lg regular" style="margin-left:0em;"><div class='lg-row'>雪山教主號能仁，　演說三乘報二親。</div>
<div class='lg-row'>圓滿一乘為究竟，　至真至孝絕無倫。</div>
</div><p style="margin-left:0em;text-indent:2em">三乘四諦，請為諮詢。</p>

<div class="lg regular" style="margin-left:0em;"><div class='lg-row'>天倫佛性自圓常，　今日方知孝道昌。</div>
<div class='lg-row'>點鐵成金恩愛礦，　採花作蜜智悲鄉。</div>
<div class='lg-row'>已知有父如無等，　寧可無兒似月光。</div>
<div class='lg-row'>自利利他俱滿足，　更無一物獻尊堂。</div>
</div><p style="margin-left:0em;text-indent:2em">敘普勸大眾儀當演　《大方便佛報恩經》</p>

<div class="lg regular" style="margin-left:0em;"><div class='lg-row'>願輪廣博孝隆昌，　究竟超登正覺場。</div>
<div class='lg-row'>五戒三皈資苦本，　三宗四法答恩光。</div>
</div><p style="margin-left:0em;text-indent:2em">眾皆諦聽，師為分張。</p>

<div class="lg regular" style="margin-left:0em;"><div class='lg-row'>晝宵聞見好因緣，　箭急將身出愛纏。</div>
<div class='lg-row'>早是四生花報謝，　那堪三界火輪旋。</div>
<div class='lg-row'>法身獨露胞胎外，　慧命生成繈褓前。</div>
<div class='lg-row'>萬劫親恩俱解脫，　人間天上月團圓。</div>
</div><p style="margin-left:4em"><span class='note-inline'>(加持誦佛頂尊勝陀羅尼咒)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">種子梨耶，天倫佛性，本非今日生成。同登覺地，不用隔銀屏。從天上，許多諸佛，皆父子相誘修行。蓮臺上，同音說法，賽過鯉趨庭。</p>
<p style="margin-left:0em;text-indent:2em">報恩諸大眾，宿緣多慶幸，聽法聞經。千生父母，度脫至今生。同作九蓮伴侶，休更受胎髒微形。餐禪悅，樹林演法，仙樂正和鳴。　<span class='note-inline'>(下座)</span></p>
<p style="margin-left:0em;text-indent:2em">勸修觀想儀當演　<span class='note-inline'>(入儀)</span></p>
<p style="margin-left:4em"><span class='note-inline'>(加持發菩提心真言　心月孤圓真言)</span></p>
<p style="margin-left:4em"><span class='note-inline'>(行香　宣疏　入儀　回禮　拜別)</span></p>
<p style="margin-left:4em"><span class='note-inline'>(加持奉送聖賢真言　發遣鬼神真言)</span></p>
<p style="margin-left:0em;text-indent:2em">南無解脫月菩薩</p>
<p style="margin-left:0em;text-indent:2em">獻衣偈</p>

<div class="lg regular" style="margin-left:0em;"><div class='lg-row'>馬鳴願力何其多？　吐出玄機錦繡羅。</div>
<div class='lg-row'>亦似當年親奉獻，　報恩會上沐恩波。</div>
<div class='lg-row'>咦，滿門貴眷呈祥瑞，　萬古光輝獻佛陀。</div>
</div><p style="margin-left:0em;text-indent:2em">獻食偈</p>

<div class="lg regular" style="margin-left:0em;"><div class='lg-row'>天廚妙供是酥酡，　老母曾將獻維摩。</div>
<div class='lg-row'>六味馨香充法界，　繽紛遍滿於娑婆。</div>
<div class='lg-row'>咦，施主虔誠獻三寶，　人天三界供餐和。</div>
</div><p style="margin-left:0em;text-indent:2em">獻財偈</p>

<div class="lg regular" style="margin-left:0em;"><div class='lg-row'>天地儲精，　琥珀金銀，</div>
<div class='lg-row'>玫瑰瑪瑙，　玳瑁珠珍。</div>
<div class='lg-row'>無垢界中龍女獻，　楊子江心居士傾。</div>
<div class='lg-row'>打開歡喜藏，　能妝觀精神。</div>
<div class='lg-row'>施主虔誠而奉獻，　供養如來及報恩。</div>
<div class='lg-row'>咦，金輪種智從今種，　果報何曾不現成？</div>
</div><p style="margin-left:0em;text-indent:2em">放生偈</p>

<div class="lg regular" style="margin-left:0em;"><div class='lg-row'>成形雖有異，　佛性總相同。</div>
<div class='lg-row'>一念迴光照，　脫禽覺本空。</div>
<div class='lg-row'>咦，從此翻身歸聖域，　祗隨鸚鵡伴圓通。</div>
</div><p style="margin-left:0em;text-indent:2em">又偈</p>

<div class="lg regular" style="margin-left:0em;"><div class='lg-row'>搖頭擺尾水中遊，　祗因迷悟不曾修。</div>
<div class='lg-row'>從今放你超脫去，　直到波羅彼岸頭。</div>
<div class='lg-row'>咦，今朝這裏翻身去，　龍宮海藏任遨遊。</div>
</div>
<p class='juan'>如來廣孝十種報恩道場三時提綱終</p></div></div>
</div><!-- end of div[@id='body'] -->
</body></html>