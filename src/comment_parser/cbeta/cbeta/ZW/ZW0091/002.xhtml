<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金剛峻經金剛頂一切如來深妙秘密金剛界大三昧耶修行四十二種壇法經作用威儀法則　大毘盧遮那佛金剛心地法門密法戒壇法儀則</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<div class='div-other'><a id='mulu18' />
<p class='juan'>金剛峻經金剛頂一切如來深妙秘密金剛界大三昧耶修行四十二種壇法經作用威儀法則　大毘盧遮那佛金剛心地法門密法戒壇法儀則</p><p class="byline">大興善寺三藏沙門大廣智不空奉詔譯</p>
<div class='div-other'><a id='mulu19' /><p style="margin-left:0em;text-indent:2em">爾時佛遊三十三天，遊到蓮華藏世界。盧舍那佛坐赫師子座，金剛界觀佛三昧壇，各各從此蓮華藏世界而沒。沒已，入體性虛空蓮花光三昧，還本源世界閻浮提菩提樹下。從體性虛空花光三昧出已，方坐金剛千化王座及妙光堂，說十世界海。復從座起，至帝釋宮說十地。復至炎摩天中說十行。復從座起，至四天王宮說十迴向。復從座起，至化樂天宮說十地禪定。復從座起，至他化天中說七地。復至一禪中說七地。復至一禪中說十金剛。復至二禪中說十惠。復至三禪中說十願。復至四禪中說摩醯首羅天王宮說：我本源蓮華藏世界盧舍那佛，所說心地法門，其餘千百億釋迦，亦復如是，無二無別，如《賢劫品》說我盧舍那佛觀佛三昧壇。</p>
<p style="margin-left:0em;text-indent:2em">佛告金剛藏菩薩：汝能如法修行，結此盧舍那佛十身並本尊壇，方闊丈二，高二肘。每門安劍兩口，箭十二隻，飯十二分。</p>
<p style="margin-left:0em;text-indent:2em">日日三時，散施飲食，度脫眾生。然燈，燒香，散花，安八佛頂，安八供養，與眾生受其灌頂。</p>
<p style="margin-left:0em;text-indent:2em">遞代相傳，令證無上菩提。</p>
<p style="margin-left:0em;text-indent:2em">開此壇時，取每月初一日、十五日，三藏法主開此壇時，洗浴令淨，著新淨衣，如法供養，莫生退心。</p>
<p class="head2">部第十五</p>
</div>
<div class='div-other'><a id='mulu20' /><p style="margin-left:0em;text-indent:2em">爾時釋迦從初現蓮華藏世界東方，來入天王宮，為諸天菩薩說摩受化經。</p>
<p style="margin-left:0em;text-indent:2em">一名摩受化經，二名最上大乘深妙秘密金剛界大三昧耶付法藏之法。不得等閑傳說。不受此法者，不同壇者，破此戒者，不得為說。行動作用，不得行者，不得教見此法。不深會者，師不付法者，舌如金剛，不得傳法說。如此不行者，三劫之中，墮大地獄。一切壇內所有諸佛賢聖，悉皆嗔怒，處分七祖已來，種子斷除；忿怒金剛，嗔怒心膽已來，焚燒令盡；夜叉羅剎，斷絕命根；飲血大神，破心喫血；十八大地獄，墮在其中。此是戒之根本也。</p>
<p style="margin-left:0em;text-indent:2em">告諸大眾，吾今已下生閻浮提迦維那國，母名摩耶，父名淨飯，吾名悉達。七歲出家，十九逾城，三十成道，號吾為釋迦牟尼。</p>
<p style="margin-left:0em;text-indent:2em">佛於寂滅道場，坐金剛花光王座，乃至摩醯首羅天王宮。其中次第十住處所說。時佛觀諸大梵天王網羅幢，因為說無量世界，猶如網孔。一一世界，各各不同，別異無量。佛教門亦復如是。</p>
<p style="margin-left:0em;text-indent:2em">吾今來此世界八千返，為此娑婆世界，坐金花光王座，乃至摩醯首羅天王宮。是中一切大眾，略開心地。</p>
<p style="margin-left:0em;text-indent:2em">復從天王宮下至閻浮提菩提樹下，為此地上一切眾生，凡夫、癡闇之人，說本盧舍那佛心地，是一切佛本願，一切菩薩本原佛性種子。一切眾生皆有佛性，一切意識、色心，是情是心，如是皆入佛性戒中。當當常有，因有故有，當當常住法身，出於世界。是法戒三世一切眾生，頂戴受持。</p>
<p style="margin-left:0em;text-indent:2em">吾今為此大眾，重說十無盡藏法門：</p>

<div class="lg regular" style="margin-left:0em;"><div class='lg-row'>我今盧舍那，　方坐蓮花臺。</div>
<div class='lg-row'>周匝千花上，　復現千釋迦。</div>
<div class='lg-row'>一花百億國，　一國一釋迦。</div>
<div class='lg-row'>各坐菩提樹，　一時成佛道。</div>
<div class='lg-row'>如是千百億，　盧舍那本身。</div>
</div><p style="margin-left:0em;text-indent:2em">佛告金剛藏菩薩：此最上大乘過去九十九億恒河沙諸佛，盡登金剛界，得證無上菩提。汝等受持四十二種最上大乘，度化一切眾生。此壇之法，汝等至心受持，直證無上菩提《金剛頂一切如來真實攝最上大乘現證大教王經》深妙秘密金剛界。</p>
<p style="margin-left:0em;text-indent:2em">佛於蓮華藏世界付汝金剛藏菩薩四十二種壇，度化眾生。先結五佛之壇，闊丈二，高二肘，或二丈四，高三肘。其壇方，每門安瓶三所，劍兩口，箭十二隻，飯十二分。每角安四總持，內有五佛之蓮，地隨其方色。</p>
<p style="margin-left:0em;text-indent:2em">開此壇時，取正月一日、五月五日、九月九日、十二月八日，撿好淨處開啟。三藏法主洗浴令淨，著新淨衣，身被七寶袈裟，七寶座具，圓壇僧四十二人，散花十六人，天人莊祼。仁王帝主，日日三時，手執香爐，六時行道，禮佛懺悔，發願，至心受持，無不成佛，秘密受持，不得虛傳。五佛、四菩薩、四金剛、八供養。淨地菩薩，白色；淨戒菩薩，青色；懺悔菩薩，赤色；結界菩薩，紅色。大慈金剛，東門；大悲金剛，南門；大喜金剛，西門；大捨金剛，北門。</p>
<p class="head2">部第十六</p>
</div>
<div class='div-other'><a id='mulu21' /><p style="margin-left:0em;text-indent:2em">爾時佛於忉利天宮為母說法。</p>
<p style="margin-left:0em;text-indent:2em">時諸天菩薩起立合掌，白佛言：世尊，我聞世尊開啟五佛之壇，度化眾生，盡證無上菩提。願佛慈悲，為我宣說，開啟五佛之壇，度化我等，令證無上菩提。</p>
<p style="margin-left:0em;text-indent:2em">佛告諸天菩薩：善哉，善哉。吾今為汝分別解說。</p>
<p style="margin-left:0em;text-indent:2em">五佛之壇，是過去九十九億諸佛遞代相傳，非吾所說。此是《深妙秘密最上大乘金剛界大三昧耶現證大教王總持經》。吾今為汝開啟，度化天人，令證無上菩提，乃至過去諸佛，盡登金剛界，得證無上菩提。吾今付汝，至心受持，無不成佛也。</p>
<p style="margin-left:0em;text-indent:2em">安此壇時，闊二丈四或丈二，高二肘。四層方，內圓，有五佛之蓮。每門安瓶五個，劍兩口，箭十二隻，安門兩伴，並四角安總持，飯十二分。</p>
<p style="margin-left:0em;text-indent:2em">開此壇時，撿清淨處，用好土、香泥，如法開啟。安淨戒菩薩，青色；淨地菩薩，白色；懺悔菩薩，赤色；結界菩薩，綠色。八供養。四金剛：東門大慈金剛，南門大悲金剛，西門大喜金剛，北門大捨金剛。五佛：東門阿閦佛，白色；南門寶生佛，青色；西門阿彌陀佛，赤色；北門不空成就佛，綠色；壇心是釋迦佛。</p>
<p style="margin-left:0em;text-indent:2em">若是國王、大臣、婆羅門、居士、善男子、善女人欲求無上菩提，但請三藏阿闍梨傳授教法，六時行道，禮佛懺悔，發願，燒香散花，散施飲食，度化有情，定證無上菩提。入此壇時，著新淨衣，食三白之食。受此法是盡生受持，不令間斷。至心受持《大教王經》，無上菩提，定無所失也。</p>
<p class="head2">部第十七</p>
</div>
<div class='div-other'><a id='mulu22' /><p style="margin-left:0em;text-indent:2em">爾時佛於薄伽梵，在室羅筏城，往誓多林給孤獨園，共會諸天菩薩萬二千人俱。</p>
<p style="margin-left:0em;text-indent:2em">諸天菩薩起立，合掌白佛言：世尊，我聞世尊五佛、八菩薩懺悔之壇。願佛慈悲，為我宣說。我今受持，憶持不忘，度化眾生。</p>
<p style="margin-left:0em;text-indent:2em">佛告諸天菩薩，讚言：善哉，善哉。吾為汝等，分別解說。</p>
<p style="margin-left:0em;text-indent:2em">五佛、八菩薩之壇，非吾所說。過去九十九億諸佛，遞代相傳，度化眾生。汝等受持，勿忘宣傳。</p>
<p style="margin-left:0em;text-indent:2em">此是《總持大教王經》。此經功德靈驗，校量不得。吾今付汝，至心受持，不令忘失。</p>
<p style="margin-left:0em;text-indent:2em">當結此五佛、八菩薩之壇，闊十二肘，高二肘。外四層方重，是金剛界。內一層圓，亦是金剛界。裏有五佛之蓮。每門安瓶三個並道具，劍兩口，箭十二隻，安門兩側並四角，飯十二分。</p>
<p style="margin-left:0em;text-indent:2em">日日三時，散施水陸有情。遇此懺悔之壇，總令生天。</p>
<p style="margin-left:0em;text-indent:2em">設有國王、王子、大臣、婆羅門、居士等，善男子、善女人，所造罪業，如山如嶽，煞生造罪，飲酒食肉，害一切重罪，自然消滅。</p>
<p style="margin-left:0em;text-indent:2em">結此壇時，但請教主三藏阿闍梨。</p>
<p style="margin-left:0em;text-indent:2em">開啟壇時，用淨土、香泥。如法安置八菩薩、八供養、四金剛。八菩薩者：淨戒菩薩，青色；懺悔菩薩，白色；淨地菩薩，赤色；結界菩薩，綠色；播抳菩薩，青色；健吒菩薩，綠色；護界菩薩，青色；懺悔菩薩，黃色。東門阿閦佛，白色；南門寶生佛，青色；西門阿彌陀佛，赤色；北門羯磨佛，綠色。東門大慈金剛，白色；南門大悲金剛，青色；西門歡喜金剛，赤色；北門大捨金剛，綠色。八供養尋常安置。</p>
<p style="margin-left:0em;text-indent:2em">此是如意輪懺悔之聖眾。若求如意，便得如意。若有懺悔，悉皆清淨，身謝命終，不墮惡趣。若求無上菩提，直趣無上菩提。</p>
<p style="margin-left:0em;text-indent:2em">開此壇時，三藏法主洗浴令淨，著新淨衣，身被七寶袈裟，七寶座具，方乃入壇。仁王帝主，日日三時，手執香爐，六時行道，禮佛懺悔，願求如意，悉皆滿足。至心受持，莫忘宣傳。</p>
<p class="head2">佛說懺悔之壇部第十八</p>
</div>
<div class='div-other'><a id='mulu23' /><p style="margin-left:0em;text-indent:2em">爾時佛於王舍城金剛座，共會諸天菩薩萬二千人俱。佛說觀三昧護身之壇法。</p>
<p style="margin-left:0em;text-indent:2em">諸天菩薩起立合掌，白佛言：世尊，我聞世尊護身之壇，願佛慈悲，為我宣說護身壇法。我能受持，不敢忘失。</p>
<p style="margin-left:0em;text-indent:2em">佛告諸天菩薩，讚言：善哉，善哉。諦聽，諦聽，善思念之。吾今為汝，分別解說。</p>
<p style="margin-left:0em;text-indent:2em">護身壇法，非吾所說，是過去九十九億諸佛，遞代相傳。度化眾生，非吾所作。</p>
<p style="margin-left:0em;text-indent:2em">佛告金剛藏菩薩：吾今付汝，莫忘宣傳。此八金剛、四菩薩、八供養、五佛身，過去九十九億諸佛，皆是八金剛、四菩薩供養五佛，護身結界，登金剛位，得證無上菩提。汝等受持，莫令忘失。興慈運悲，度化眾生。當結此五佛、八金剛、四菩薩、八供養護身之壇。</p>
<p style="margin-left:0em;text-indent:2em">結此壇時，撿清淨處，用淨土、香泥，方闊十二肘，高二肘。外兩層方，內一層圓。裏三層方，</p>
<p style="margin-left:0em;text-indent:2em">內五佛蓮亦圓。總是金剛界內四供養。瓶三個，劍兩口並道具。四角安八總持，外供養每門安瓶一所，劍兩口並道具，箭十二隻，安門兩伴並四角，飯十二分。第二層蓮花中出羯磨劍。</p>
<p style="margin-left:0em;text-indent:2em">此壇安了，如法受持。但取正月一日、三月一日、五月一日、九月一日、二月一日。</p>
<p style="margin-left:0em;text-indent:2em">開此壇時，但請三藏法主如法開啟，安五佛、八金剛、四菩薩、八供養。中央盧舍那佛，黃色；東門阿閦佛，白色；南門寶生佛，青色；西門阿彌陀佛，赤色；北門羯磨佛，綠色。淨戒菩薩，青色；懺悔菩薩，白色；結界菩薩，赤色；總持菩薩，綠色。東門大慈金剛，黃色；南門大悲金剛，青色；西門大喜金剛，赤色；北門大捨金剛，綠色。八供養尋常。結界金剛，黃色；護界金剛，青色；護身金剛，赤色；護法金剛，綠色。</p>
<p style="margin-left:0em;text-indent:2em">應請三藏法主洗浴令淨，身被七寶袈裟，七寶座具。仁王帝主，手執香爐，迎請聖眾，來入道場，日日三時，禮佛懺悔，燒香發願，六時行道，持吾大教，不得間斷。從上諸佛護身之法，受持亦復如是。汝等受持，不令間斷。</p>
<p style="margin-left:0em;text-indent:2em">此法靈驗，又能護國護人，及護自身。若有天魔外道，狂口賊徒，虎狼師子，不能近身。結此護身之壇時，持吾《大教王總持王經》，坐禪觀行，不為眾魔惱害，安心修道，直趣無上菩提。</p>
<p class="head2">佛說觀行三昧壇法部第十九</p>
</div>
<div class='div-other'><a id='mulu24' /><p style="margin-left:0em;text-indent:2em">爾時佛於伽維那國，共會諸天菩薩萬二千人俱。</p>
<p style="margin-left:0em;text-indent:2em">普賢菩薩起立合掌，白佛言：世尊，我聞世尊三昧之壇，願佛慈悲，為我宣說三昧之壇。我能受持，不敢忘失，度化眾生，總入三昧，令證無上菩提。</p>
<p style="margin-left:0em;text-indent:2em">佛告普賢菩薩，讚言：善哉，善哉。吾今為汝，分別解說。</p>
<p style="margin-left:0em;text-indent:2em">此三昧之壇，非吾所說，是過去諸佛遞代相傳，度化眾生。吾今付汝，莫忘宣傳。至心受持，不令忘失。興慈運悲，度化眾生。</p>
<p style="margin-left:0em;text-indent:2em">結此三昧壇時，當撿清淨之處，用七寶香泥如法開啟。當闊十二肘，高二肘。外安一層方，安八金剛。內一重圓，金剛界。八角輪裏面四方，一重金剛界，圓內有八葉蓮。每門安瓶三所，劍兩口，每一角安四總持並道具。外一層每門安瓶一所，劍兩口並道具，箭十二隻，安門兩伴並四角，飯十二分。</p>
<p style="margin-left:0em;text-indent:2em">裏四層安菩薩，外一層安八金剛，壇中心安八葉蓮。上安普賢菩薩，黃色；淨戒菩薩，黃色；懺悔菩薩，白色；淨地菩薩，青色；護界菩薩，綠色；大悲菩薩，黃色；金剛法菩薩，赤色；播抳菩薩，青色；健吒菩薩，綠色；定法金剛，黃色；不壞金剛，青色；自在金剛，赤色；辟除金剛，綠色。東門大慈金剛，白色；南門大悲金剛，青色；西門大喜金剛，赤色；北門大捨金剛，綠色。八供養尋常。</p>
<p style="margin-left:0em;text-indent:2em">安此壇了，若是國王、王子、大臣、官長、人民、婆羅門、居士、善男子、善女人，要求無上菩提，但請三藏法主開啟壇時，洗浴令淨，著新淨衣，身被七寶袈裟，七寶座具，方乃入壇。仁王帝主，日日三時，手執香爐，六時行道，燒香散花，禮佛懺悔，坐禪入定，修習三昧，持吾《大教總持王經》，天魔外道，不能侵害。至心受持，直趣無上菩提。</p>
<p style="margin-left:0em;text-indent:2em">日日三時，散施飲食，度化水陸有情，得離六趣，佛果菩提，定無所失。</p>
<p class="head2">佛說秘密深妙三昧壇法之處部第二十</p>
</div>
<div class='div-other'><a id='mulu25' /><p style="margin-left:0em;text-indent:2em">爾時佛於王舍城金剛座，共會諸天菩薩萬二千人俱。</p>
<p style="margin-left:0em;text-indent:2em">普賢菩薩起立合掌，白佛言：世尊，我聞世尊坐禪總持壇法，得證無上菩提。願佛慈悲，為我宣說禪定總持壇法，令我得證無上菩提。當來度化眾生，總令禪定證真佛果無上菩提。</p>
<p style="margin-left:0em;text-indent:2em">佛告普賢菩薩，讚言：善哉，善哉。吾為汝等，分別解說。</p>
<p style="margin-left:0em;text-indent:2em">此之坐禪之法，深妙秘密大三昧耶金剛界禪定之法。此法非吾所說，是過去九十九億諸佛遞代相傳，秘密受持，度化眾生。吾今付汝，莫忘宣傳。</p>
<p style="margin-left:0em;text-indent:2em">凡欲修行禪定之法，撿清淨之處，當結禪定之壇。其壇四方，四層金剛界。內兩層圓，安火輪，八角。四角安總持。每門安瓶三所，劍兩口，輪一所，箭十二隻並道具，飯十二分。</p>
<p style="margin-left:0em;text-indent:2em">開此壇時，闊十二肘，高二肘。用七寶香泥，七寶金剛界，七寶末塗，燒七寶末香。用五色綵結成。當請三藏法主，洗浴令淨，著新淨衣，身被七寶袈裟，七寶座具，方乃入壇，迎請聖眾。若是國王、王子、大臣、官長、婆羅門、居士等善男子、善女人、優婆塞、優婆夷，凡欲修行坐禪之法，修證無上菩提，先從師受四十八戒，受於灌頂，手執香爐，禮佛懺悔，受持《深妙秘密金剛界大三昧耶總持大教王成佛經》。</p>
<p style="margin-left:0em;text-indent:2em">此《大教王經》，從上過去九十九億諸佛遞代相傳。受持《大教王經》，得證無上菩提。汝等受持，定無所失。</p>
<p class="head2">佛說坐禪總持無礙之壇部第二十一</p>
</div>
<div class='div-other'><a id='mulu26' /><p style="margin-left:0em;text-indent:2em">爾時佛住王舍城耆闍崛山中，與大菩薩眾萬二千人俱，說坐禪入定、開禪修行之壇。</p>
<p style="margin-left:0em;text-indent:2em">佛告諸大菩薩：汝等誰能受持，度化眾生？</p>
<p style="margin-left:0em;text-indent:2em">普賢菩薩起立合掌，白佛言：世尊，我能受持，不敢忘失。願佛慈悲，為我宣說開禪修行之法，度化我等。證真佛果，皆是佛之威力。</p>
<p style="margin-left:0em;text-indent:2em">佛告普賢菩薩，讚言：善哉，善哉。汝等諦聽，諦聽，善思念之。吾今為汝，分別解說此開禪定之法。</p>
<p style="margin-left:0em;text-indent:2em">此開禪之法，是過去九十九億恒河沙諸佛，盡登金剛界開禪之壇，終證無上菩提。非但菩薩，吾今成佛已來，亦登金剛界，得證無上菩提。汝等修學，若是國王、王子、大臣、官長、婆羅門、居士等善男子、善女人，比丘、比丘尼、優婆塞、優婆夷等，若修無上菩提，當結總持之壇。</p>
<p style="margin-left:0em;text-indent:2em">結此壇時，撿清淨之處，如法安置。其壇四方，外一層方，內一層圓；內四層方，中心一層圓。安八角火輪，四角安總持。每門安瓶三所，輪一所並道具，劍兩口。外一層每門安□一所，劍兩口，箭十二隻，飯十二分，安門兩面並四角。</p>
<p style="margin-left:0em;text-indent:2em">安此壇時，用七寶香泥淨土、七寶金剛界、七寶末塗。用五色綵結成。當請三藏法主，洗浴令淨，著新淨衣，身被七寶袈裟，七寶座具，方乃入壇，迎請聖眾。仁王帝主，手執香爐，六時行道，燒香禮佛，懺悔發願，受持《深妙金剛界大三昧耶總持大教王成佛經》陀羅尼印契，晝夜六時，如川流之水，不得間斷。</p>
<p style="margin-left:0em;text-indent:2em">若是國王、王子、大臣、官長、婆羅門、居士、比丘、比丘尼、優婆塞、優婆夷修證無上菩提，至心受持《大教王經》，現世成佛，更莫狐疑。</p>
<p class="head2">佛說開禪修行之壇部第二十二</p>
</div>
<div class='div-other'><a id='mulu27' /><p style="margin-left:0em;text-indent:2em">爾時佛住王舍城金剛座，說五佛加持成佛十身之壇。</p>
<p style="margin-left:0em;text-indent:2em">諸天菩薩起立合掌，白佛言：世尊，聞佛所說十身之壇，願佛慈悲，為我宣說十身成佛之壇來處，我能受持，不敢忘失，度化眾生，總令成佛。</p>
<p style="margin-left:0em;text-indent:2em">佛告金剛藏菩薩，讚言：善哉，善哉。甚深不可思議，吾今為汝，分別解說。</p>
<p style="margin-left:0em;text-indent:2em">此十身之佛，不離於身。先從五佛、四親近並本尊，是十佛之身。五佛者，是地、水、火、風、空是也；四親近者，是身、口、意、業是也；本尊者，是心王住無相無為、慈悲喜捨、平等性智是也。</p>
<p style="margin-left:0em;text-indent:2em">金剛藏菩薩聞佛所說，忽然醒悟，起立合掌，白佛言：世尊，我於往昔修行，易吾十身之佛。今蒙世尊為我宣說，令我得悟十佛之身，我今廣令流布，度化眾生，報佛恩德。至心受持，不敢忘失。</p>
<p style="margin-left:0em;text-indent:2em">佛告金剛藏菩薩：汝等受持度化眾生，當結此總持金剛界大三昧耶加持身成佛十身之壇。此加持之法，是過去九十九億河沙諸佛盡登總持金剛界加持身，得證無上菩提。汝等修學，當結此壇。</p>
<p style="margin-left:0em;text-indent:2em">結此壇時，撿清淨處如法安置。其壇四方，內一層圓，內四層方。中心安一所輪，每門安瓶三所，輪一所並道具，劍兩口。外一層每門安輪一所，劍兩口，箭十二隻，飯十二分。</p>
<p style="margin-left:0em;text-indent:2em">開此壇時，其壇闊十二肘，高二肘。用淨土、七寶香泥、七寶金剛界、七寶末塗。用五色綵結成。</p>
<p style="margin-left:0em;text-indent:2em">若是國王、王子、大臣、官長、婆羅門、居士、比丘、比丘尼、優婆塞、優婆夷修證無上菩提，應結此壇。須請三藏法主，洗浴令淨，著新淨衣，身被七寶袈裟，七寶座具，方乃入壇，迎請聖眾。若是修證無上菩提，應從先師受四十八戒，依法受用，加持於身。陀羅尼印契，不得間斷，加持於身。手執香爐，六時行道，禮佛懺悔，燒香發願，至心受持《深妙秘密金剛界大三昧耶總持大教王成佛經》，直證無上菩提。若是國王、王子、大臣、官長，開此壇時，用七寶供養，燒七寶末香，七寶花，百味飲食，如法供養圓壇，僧四十九人，行道四十九匝。若是修行，直至終身，不得退之。</p>
<p style="margin-left:0em;text-indent:2em">授四十八戒時，頂戴五佛之冠，腳踏七寶蓮花，手執如意之輪，從師受於灌頂，便是本尊之身。</p>
<p class="head2">佛說五佛加持身成佛十身之壇處部第二十三</p>
</div>
<div class='div-other'><a id='mulu28' /><p style="margin-left:0em;text-indent:2em">爾時佛於王舍城耆闍崛山中，與大菩薩眾萬二千人俱，說護國金剛薩埵體之壇。</p>
<p style="margin-left:0em;text-indent:2em">五佛、八金剛、八供養加持灌頂授記，成金剛薩埵之體，能降三千大千世界一切夜叉、羅剎、天魔、外道、一切惡賊。聞此總持，念之七遍，三千大千世界碎為微塵，所獲功德不可稱計。吾今開說，誰能受持，後代流傳，度化眾生，護於國界？</p>
<p style="margin-left:0em;text-indent:2em">金剛藏菩薩起立合掌，白佛言：世尊，我能受持，後代流傳，報佛慈恩，度化眾生。至心受持，不敢忘失。願佛慈悲，為我宣說。</p>
<p style="margin-left:0em;text-indent:2em">佛告金剛藏菩薩，讚言：善哉，善哉。諦聽，諦聽，善思念之。吾今為汝，分別解說。</p>
<p style="margin-left:0em;text-indent:2em">護國金剛薩埵之體，是過去諸佛遞代相傳。</p>
<p style="margin-left:0em;text-indent:2em">彼如來甲冑加持於身，得成金剛薩埵之體。此之金剛，能降三千大千世界夜叉、羅剎、天魔、外道。諸大魔王、一切惡賊不能侵害。汝等受持《深妙秘密金剛界大三昧耶總持大教王成佛經》，直證無上菩提。</p>
<p style="margin-left:0em;text-indent:2em">若是國王、王子、大臣、官長、婆羅門、居士等，比丘、比丘尼、優婆塞、優婆夷，若修無上菩提，若修護國金剛薩埵之體，應結五佛、八金剛、八供養之壇。</p>
<p style="margin-left:0em;text-indent:2em">結此壇時，撿清淨之處如法安置。其壇外一層方，內一層圓。內安五佛宮、四大輪並本尊，總是金剛界八供養。每門安瓶一所，劍兩口，輪一所並道具，箭十二隻，飯十二分。</p>
<p style="margin-left:0em;text-indent:2em">開此壇時，用淨土、香泥、七寶金剛界、七寶末塗。用五色綵結成。請三藏法主，洗浴令淨，著新淨衣，身被七寶袈裟，七寶座具，方乃入壇，迎請聖眾。仁王帝主，手執香爐，六時行道，禮佛發願，燒香懺悔，至心受持《深妙秘密金剛界大三昧耶總持大教王成佛經》陀羅尼印契，不得斷絕，如川流之水。</p>
<p style="margin-left:0em;text-indent:2em">若是國界不安，惡賊侵擾國界，人民不安，風雨不順，五穀不成，但請三藏法主開啟此護國之壇。仁王帝主，手執香爐，六時行道，禮佛懺悔，燒香發願，國界清平，人民安樂。</p>
<p style="margin-left:0em;text-indent:2em">此法靈驗，說不可盡也。</p>
<p class="head2">佛說護國金剛薩埵體之壇部第二十四</p>
</div>
<div class='div-other'><a id='mulu29' /><p style="margin-left:0em;text-indent:2em">爾時佛住須彌盧山頂上，說降三世，功德成就，四寶合成。須彌山上結此壇時，安本尊、八金剛、四菩薩、八供養並四攝，具足須彌山之壇。此壇已上，更無過也。</p>
<p style="margin-left:0em;text-indent:2em">若說此壇功德靈驗，校量不得。若是國王、王子、大臣、官長、婆羅門、居士等，比丘、比丘尼、優婆塞、優婆夷，淨心供養此壇，功德無限，校量不得。若眼見一遍，滅恒河沙劫罪，長無量之福，何況受記供養？</p>
<p style="margin-left:0em;text-indent:2em">佛告金剛藏菩薩：吾今告汝，此壇之法，非吾受持，是過去九十九億河沙諸佛，盡登須彌山金剛界之壇，得證無上菩提。</p>
<p style="margin-left:0em;text-indent:2em">金剛藏菩薩起立合掌，白佛言：世尊，我聞世尊說須彌之壇法，受持無不成佛。願佛慈悲，為我宣說，令我得聞。我能受持，不敢忘失，後代流傳，度化天人，令證無上菩提。</p>
<p style="margin-left:0em;text-indent:2em">佛告金剛藏菩薩，讚言：善哉，善哉。甚深不可思議，是真佛子。吾今為汝，分別解說。</p>
<p style="margin-left:0em;text-indent:2em">此之壇法，是須彌盧之壇法。</p>
<p style="margin-left:0em;text-indent:2em">佛告金剛藏菩薩：後代流傳，諸小菩薩，不用宣傳。余是諸大菩薩、國王、王子、大臣、官長、比丘、比丘尼，方乃相傳。若求無上菩提，證真佛果，須撿清淨之處，如法開啟。</p>
<p style="margin-left:0em;text-indent:2em">建用淨土、七寶香泥、七寶金剛界。其壇外兩層方，內三層圓。天有八山為柱，安外一層。地有四海為環，安七金山內。</p>
<p style="margin-left:0em;text-indent:2em">四大部州，安大藏為內。大藏為山，小藏為山，為金山、黑山、七寶金山，四寶合成須彌盧頂本尊之位也。四大海宮，是地、水、火、風之位。</p>
<p style="margin-left:0em;text-indent:2em">四大部州者，慈、悲、喜、捨之位也。天有八山為柱者，是八識之位也。瓶為身，輪為定，劍為智，箭為惠，道具者為佛性。</p>
<p style="margin-left:0em;text-indent:2em">七金山圍繞者，是惠辯通達無礙也，號為山。法性深廣，號為海。須彌高且大，似法王身。悟者身是佛，不悟須彌山。用五色綵結成。</p>
<p style="margin-left:0em;text-indent:2em">若是國王、王子、大臣、官長求無上菩提佛果者，請三藏法主，洗浴令淨，著新淨衣，身被七寶袈裟，七寶座具，方乃入壇，迎請聖眾。仁王帝主，手執香爐，六時行道，燒香發願，禮佛懺悔，至心受持《深妙秘密金剛界大三昧耶總持大教王成佛經》陀羅尼印契，晝夜六時，不得斷絕，如川流之水。</p>
<p style="margin-left:0em;text-indent:2em">日日三時，散施飲食，修羅、餓鬼，盡令得足，四生六類，總得生天。身自修行，直趣無上菩提。</p>
<p style="margin-left:0em;text-indent:2em">開此壇時，用行道僧四十九人，行道四十九匝，不得欠少一匝。腳踏七寶蓮花，燒七寶末香，食三白之食，用散花四十九人，如法供養，不得嗔怒。</p>
<p class="head2">佛說須彌盧修性壇法之處部第二十五</p>
</div>
<div class='div-other'><a id='mulu30' /><p style="margin-left:0em;text-indent:2em">爾時佛住王舍城耆闍崛山中，共會諸天菩薩萬二千人俱，說八菩薩、八供養並四攝啟請之壇法。</p>
<p style="margin-left:0em;text-indent:2em">佛告金剛藏菩薩：凡欲修行，後代度化人天，先須開啟啟請之壇，迎請聖眾加持，求師灌頂，坐禪觀行，如法修行，至心受持《深妙秘密金剛界大三昧耶總持大教王成佛經》陀羅尼印契，不得斷絕，如川流之水。</p>
<p style="margin-left:0em;text-indent:2em">若是國王、王子、大臣、官長、婆羅門、居士等，比丘、比丘尼、優婆塞、優婆夷，若修無上正等菩提，證真佛果，應須請三藏法主，開啟迎請之壇。</p>
<p style="margin-left:0em;text-indent:2em">開此壇時，撿清淨之處，如法安置。</p>
<p style="margin-left:0em;text-indent:2em">安此壇時，其壇四方，內圓。用淨土、七寶香泥、七寶金剛界、七寶末塗。內安十六角火輪，上安五佛、八菩薩、四供養。外層安四攝、四供養。每門安瓶一所，劍兩口，箭十二隻，飯十二分並道具，輪一所。用五色綵結成。</p>
<p style="margin-left:0em;text-indent:2em">三藏法主，洗浴令淨，著新淨衣，身被七寶袈裟，七寶座具，方乃入壇，迎請聖眾。仁王帝主，手執香爐，六時行道，禮佛懺悔，燒香發願。</p>
<p style="margin-left:0em;text-indent:2em">日日三時，散施飲食，度化水陸有情，總然生天。修羅、餓鬼，盡令充足。興慈運悲，求師授於四十八戒。</p>
<p style="margin-left:0em;text-indent:2em">授此戒時，先著紫衣，坐於白象，受於灌頂。後去壇西南角上，著於黃衣，坐於七寶蓮臺，腳踏七寶蓮花，頂戴五佛之冠，手執如意之輪，受師灌頂，便是本尊之身。</p>
<p style="margin-left:0em;text-indent:2em">行道僧用四十九人散花，用十六人繞壇。</p>
<p style="margin-left:0em;text-indent:2em">四面安七寶蓮花，安龍天八部，燒七寶香，食三白食。如法淨心供養，不得嗔怒，果滿成就。</p>
<p class="head2">佛說啟請修行壇法部第二十六</p>
</div>
<div class='div-other'><a id='mulu31' /><p style="margin-left:0em;text-indent:2em">爾時佛住王舍城耆闍崛山中，共會諸天菩薩萬二千人俱，說十六大士十地滿足之壇法。</p>
<p style="margin-left:0em;text-indent:2em">諸大菩薩起立，合掌白佛言：世尊，我聞世尊所說十六大士滿足之壇法。願佛慈悲，為我宣說，令我得聞。我能受持，不敢忘失，後代流傳，度化眾生。</p>
<p style="margin-left:0em;text-indent:2em">佛告金剛藏菩薩，讚言：善哉，善哉。吾今為汝，分別解說。</p>
<p style="margin-left:0em;text-indent:2em">此十六大士，是過去諸佛皆因此十六大士付讚，得成無上菩提。此十六大士是過去恒河沙諸佛祖師，遞代相傳付囑，乃至如今，十六大士常在世間，助讚諸佛。</p>
<p style="margin-left:0em;text-indent:2em">後代修行菩薩，當結十六大士十地滿足之壇，至心受持十六大士之名。第一金剛薩埵菩薩，第二金剛王菩薩，第三金剛愛菩薩，第四金剛善哉菩薩，第五金剛寶菩薩，第六金剛光菩薩，第七金剛幢菩薩，第八金剛笑菩薩，第九金剛法菩薩，第十金剛利菩薩，第十一金剛目菩薩，第十二金剛語菩薩，第十三金剛業菩薩，第十四金剛護菩薩，第十五金剛藥叉菩薩，第十六金剛拳菩薩。</p>
<p style="margin-left:0em;text-indent:2em">若是國王、王子、大臣、官長、婆羅門、居士等，比丘、比丘尼、優婆塞、優婆夷，若修無上正等菩提，仍須撿清淨之處，如法安置此十六大士滿足之壇。</p>
<p style="margin-left:0em;text-indent:2em">安此壇時，其壇四方，闊十二肘，高二肘。用淨土、七寶香泥、七寶金剛界、七寶末塗。外一層方，安八金剛。每門安輪一所，劍兩口，箭十二隻，飯八分並道具。內兩層圓，金剛界中有大海水。內裏面三方金剛界，安十六大士。中心安八葉蓮，上安五佛。每門安瓶三所，輪一所，劍兩口並道具。四角安總持。用五色綵結成。</p>
<p style="margin-left:0em;text-indent:2em">請三藏法主，洗浴令淨，著新淨衣，身被七寶袈裟，七寶座具，方乃入壇，迎請聖眾。仁王帝主，手執香爐，六時行道，禮佛懺悔，燒香發願，至心受持《深妙秘密金剛界大三昧耶總持大教王成佛經》並十六大士名自陀羅尼印契，晝夜六時，如川流之水，不得斷絕。</p>
<p style="margin-left:0em;text-indent:2em">求師授於灌頂，先授四十八戒，後受羯磨，灌頂受記。</p>
<p style="margin-left:0em;text-indent:2em">開此壇時，用行道僧一十六人繞壇。</p>
<p style="margin-left:0em;text-indent:2em">四面安龍天八部，腳踏七寶蓮花。受法灌頂，坐七寶蓮臺，頂戴五佛之冠，腳踏七寶蓮花，手執如意之輪，求師授於正法。</p>
<p style="margin-left:0em;text-indent:2em">用散花菩薩一十六人，食三白之食，如法供養，不得嗔怒。歡喜奉行，正居十地滿足之位。</p>
<p class="head2">佛說十六大士十地滿足之壇處部第二十七</p>
</div>
<p class='juan'>金剛峻經金剛頂一切如來深妙秘密金剛界大三昧耶修行四十二種壇法經作用威儀法則　大毘盧遮那佛金剛心地法門密法戒壇法儀則卷第二</p></div></div>
</div><!-- end of div[@id='body'] -->
</body></html>