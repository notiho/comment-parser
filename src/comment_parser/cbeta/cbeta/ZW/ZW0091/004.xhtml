<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金剛峻經金剛頂一切如來深妙秘密金剛界大三昧耶修行四十二種壇法經作用威儀法則　大毘盧遮那佛金剛心地法門密法戒壇法儀則</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<div class='div-other'><a id='mulu41' />
<p class='juan'>金剛峻經金剛頂一切如來深妙秘密金剛界大三昧耶修行四十二種壇法經作用威儀法則　大毘盧遮那佛金剛心地法門密法戒壇法儀則</p><p class="byline">大興善寺三藏沙門大廣智不空奉詔譯</p><p style="margin-left:0em;text-indent:2em">爾時如來付大毘盧遮那佛四十二種壇法已畢。此說《付法藏品》。</p>
<p style="margin-left:0em;text-indent:2em">過去九十九億恒河沙諸佛，傳授正法《秘密心印總持大教王經》，不得等閑，妄為傳授。一代傳於一代，從過去九十九億恒河沙諸佛，遞代相傳《大毘盧遮那佛最上大乘金剛頂一切如來深妙秘密金剛界大三昧耶總持大教王承受付囑成佛經》。從河沙諸佛盡，從大毘盧遮那佛承受正法。</p>
<p style="margin-left:0em;text-indent:2em">河沙諸佛臨般涅槃，付正法眼已，法付囑一代士，付法藏人聖者毘婆尸佛。毘婆尸佛在菩薩位時，從河沙諸佛登毘盧金剛界，承受付囑，得證無上菩提。</p>
<p style="margin-left:0em;text-indent:2em">毘婆尸佛臨般涅槃，付正法眼已，法付囑一代士，付法藏人聖者尸棄佛。尸棄佛在菩薩位時，從毘婆尸佛登毘盧金剛界，承受付囑，得證無上菩提。</p>
<p style="margin-left:0em;text-indent:2em">尸棄佛臨般涅槃，付正法眼已，法付囑一代士，付法藏人聖者毘舍浮佛。毘舍浮佛在菩薩位時，從尸棄佛登毘盧金剛界，承受付囑，得證無上菩提。</p>
<p style="margin-left:0em;text-indent:2em">毘舍浮佛臨般涅槃時，付正法眼已，法付囑一代士，付法藏人聖者俱留孫佛。俱留孫佛在菩薩位時，從毘舍浮佛登毘盧金剛界，承受付囑，得證無上菩提。</p>
<p style="margin-left:0em;text-indent:2em">俱留孫佛臨般涅槃，付正法眼已，法付囑一代士，付法藏人聖者俱那含牟尼佛。俱那含牟尼佛在菩薩位時，從俱留孫佛登大毘盧金剛界，承受付囑，得證無上菩提。</p>
<p style="margin-left:0em;text-indent:2em">俱那含牟尼佛臨般涅槃時，付正法眼已，法付囑前迦葉佛。前迦葉佛在菩薩位時，從俱那含牟尼佛登大毘盧金剛界，得證無上菩提。</p>
<p style="margin-left:0em;text-indent:2em">前迦葉佛臨般涅槃，付正法眼已，法付囑釋迦牟尼佛。釋迦牟尼佛在護明菩薩時，從前迦葉佛登大毘盧金剛界，得證無上菩提。護明菩薩是盧舍那佛化身，為護明菩薩，為千百億釋迦，是盧舍那佛本身。</p>
<p style="margin-left:0em;text-indent:2em">盧舍那佛為此大眾，略開百千恒河沙不可說法門中心地，如毛頭許。是過去一切佛已說，未來佛當說，現在佛今說，三世菩薩已學、當學、今學。我已百劫修行是心地，號吾為盧舍那佛。汝諸佛轉我所說，與一切眾生開心地道。時蓮花臺藏世界赫赫天光，師子座上盧舍那佛放光，千花上佛持我《心地法門品》而去。復轉為千百億釋迦及一切眾生，次第說我上《心地法門品》。汝等受持讀誦，一心而行。</p>
<p style="margin-left:0em;text-indent:2em">爾時千蓮花上佛、千百億釋迦，從蓮華藏世界赫赫師子座起，各各辭退，舉身放不可思議光。光皆化無量佛，一佛以無量青、黃、赤、白花供養盧舍那佛，受持上說《心地法門品》竟，各各從此蓮華藏世界而沒。沒後已，入體性虛空蓮花光三昧，還本源世界閻浮提菩提樹下，從體性虛空蓮花光三昧出已，方坐金剛千花王座及妙光堂，說十世界海。復從座起，至帝釋宮說十地。復至炎摩天中說十行。從座起，至四天王宮說十迴向。復從座起，至化樂天說十地禪定。復從座起，至他化天中說七地。復至一禪中說十金剛。復至二禪中說十惠。復至三禪中說十願。復至四禪中說摩醯首羅天王宮說我本源蓮華藏世界盧舍那佛所說《心地法門品》。其餘千百億釋迦，亦復如是，無二無別，如《賢劫品》中說。</p>
<p style="margin-left:0em;text-indent:2em">爾時釋迦從初現蓮華藏世界東方來入天王宮，說《摩受化經》已，下生閻浮提迦維那國。母名摩耶，父名淨飯，吾名悉達。七歲出家，十九逾城，三十成道，號吾為釋迦牟尼。</p>
<p style="margin-left:0em;text-indent:2em">佛於寂滅道場，坐金剛花光王座，乃至摩醯羅天王宮。其中次第十住處所說時，佛觀諸大梵天王如網羅幢，因為說無量世界，猶如網孔。一一世界，各各不同，別異無量，佛教門亦復如是。</p>
<p style="margin-left:0em;text-indent:2em">吾今來此世界八千返，為此娑婆世界，坐金剛花光王座，乃至摩醯首羅天王宮。是中一切大眾，略開心地竟，復從天王宮下至閻浮提菩提樹下，為此地上一切眾生，凡夫癡闇之人，說本盧舍那佛，心中常誦一戒光明。金光寶戒是一切佛本願，一切菩薩本願，一切菩薩本願，佛世性種子。一切眾生皆有佛性，一切意識色心，是心如是，皆入佛性戒中，當當常有。因有故，當當常住法身。一切諸法，不著空有，不著諸色。千法唯心，萬法唯識。心法不生不迷，即清淨法身。</p>
<p style="margin-left:0em;text-indent:2em">如是釋迦牟尼佛四九年轉大法輪，度化有情。化緣將畢，我釋迦大師臨般涅槃，付正法眼已，法付囑第一代士付法藏人聖者摩訶大迦葉。彼我釋迦如來出現於世，成登正覺，化緣既畢，臨當涅槃，告摩訶迦葉：汝等當知，我於無量劫來，度諸有情，勤修苦行，一心專求無上勝法。如我昔願，今已滿足。迦葉，譬如密雲，充滿世界，降注甘雨，生長善法萌芽。無上法雨，亦復如是，能令有情增善法故。所以諸佛常加守護，恭敬讚歎，禮拜供養。如我今者臨涅槃，用付囑戒汝，汝當於後，敬順我法，廣宣流布，無令斷絕。</p>
<p style="margin-left:0em;text-indent:2em">迦葉白佛言：善哉！受教奉持正法，使未來世饒益眾生，唯願世尊，不以為慮。</p>
<p style="margin-left:0em;text-indent:2em">如來滅度之後，摩訶迦葉次宣正教，集佛法藏，化諸有情。其所度脫，永不退轉。彼大迦葉，智惠淵廣，名稱普聞，功德具足，不可具述。</p>
<p style="margin-left:0em;text-indent:2em">聖者大迦葉化緣已畢，向雞足山中潛身。山自開閉，見在其中，全身不散。持於釋迦如來袈裟，將與慈氏。</p>
<p style="margin-left:0em;text-indent:2em">未至於後，慈氏如來成等正覺，將諸徒眾九十六億萬至於雞足山下過，見於大迦葉。時諸眾會，皆作是言：迦葉弟子，身形果滿，若此化佛，亦當與斯無異。</p>
<p style="margin-left:0em;text-indent:2em">於是迦葉踊身虛空，現十八變，變為大形，充滿世界。時慈氏世尊，就迦葉波取僧迦梨衣。是時大眾，見其神力，除驕慢心，皆成聖果。</p>
<p style="margin-left:0em;text-indent:2em">大迦葉波頭陀第一，頌曰：</p>

<div class="lg regular" style="margin-left:0em;"><div class='lg-row'>善哉龜氏，　積學資神。</div>
<div class='lg-row'>夫妻敬讓，　處世無塵。</div>
<div class='lg-row'>心輝白玉，　體輝黃金。</div>
<div class='lg-row'>紹隆正教，　拯濟沉淪。</div>
<div class='lg-row'>火宅虛偽，　牛車實真。</div>
<div class='lg-row'>頭陀蘭若，　棄富從貧。</div>
<div class='lg-row'>王城集法，　鷲嶺潛身。</div>
<div class='lg-row'>龍花樹下，　冀奉慈仁。</div>
</div><p style="margin-left:0em;text-indent:2em">又頌曰：</p>

<div class="lg regular" style="margin-left:0em;"><div class='lg-row'>偉哉迦葉，　密傳佛心。</div>
<div class='lg-row'>身衣一納，　口海千尋。</div>
<div class='lg-row'>威儀庠序，　化道悲深。</div>
<div class='lg-row'>未逄慈氏，　具足雞峰。</div>
</div><p style="margin-left:0em;text-indent:2em">大迦葉臨般涅槃，付正法眼已，法付囑第二代付法藏人聖者阿難。</p>
<p style="margin-left:0em;text-indent:2em">阿難化緣將畢，臨般涅槃，付正法眼已，法付囑第三代商那和修。</p>
<p style="margin-left:0em;text-indent:2em">商那和修從阿難承受付囑，登大毘盧金剛界，得證無上菩提。商那和修化緣將畢，臨般涅槃，付正法眼已，法付囑第四代付法藏人聖者優婆鞠多。</p>
<p style="margin-left:0em;text-indent:2em">優婆鞠多在八地菩薩位時，從商那和修承大正教，登大毘盧金剛界，承受付囑，得證無上菩提。優婆鞠多化緣將畢，臨般涅槃，付正法眼已，法付囑第五代付法藏人聖者提多迦。</p>
<p style="margin-left:0em;text-indent:2em">提多迦聖者在八地菩薩位時，從優婆鞠多承受一代士教法，登大毘盧金剛界，承受付囑，得證無上菩提。提多迦化緣將畢，臨般涅槃，付正法眼已，法付囑第六代付法藏人聖者彌遮迦。</p>
<p style="margin-left:0em;text-indent:2em">彌遮迦聖者在八地菩薩時，從提多迦承受一代士教法，登大毘盧金剛界，承受付囑，得證無上菩提。彌遮迦化緣將畢，臨般涅槃，付正法眼已，法付囑第七代付法藏人聖者伏陀難提。</p>
<p style="margin-left:0em;text-indent:2em">伏陀難提聖者在菩薩位時，從彌遮迦承受一代士教法，登大毘盧金剛界，承受付囑，得證無上菩提。伏陀難提聖者化緣將畢，臨般涅槃，付正法眼已，法付囑第八代付法藏人聖者伏陀密多。</p>
<p style="margin-left:0em;text-indent:2em">伏陀密多聖者在菩薩位時，從伏陀難提承受一代士教法，登大毘盧金剛界，承受付囑，得證無上菩提。伏陀密多化緣將畢，臨般涅槃，付正法眼已，法付囑第九代付法藏人聖者脇尊者。</p>
<p style="margin-left:0em;text-indent:2em">脇尊者在菩薩位時，從伏陀密多承受一代士教法，登大毘盧金剛界，承受付囑，得證無上菩提。脇尊者化緣將畢，臨般涅槃，付正法眼已，法付囑第十代付法藏人聖者富那奢。</p>
<p style="margin-left:0em;text-indent:2em">富那奢在八地菩薩位時，從脇尊者承受一代士教法，登大毘盧金剛界，承受付囑，得證無上菩提。富那奢化緣將畢，臨般涅槃，付正法眼已，法付囑第十一代付法藏人聖者馬鳴菩薩。</p>
<p style="margin-left:0em;text-indent:2em">馬鳴菩薩在八地菩薩位時，從富那奢承受一代士教法，登大毘盧金剛界，承受付囑，得證無上菩提。馬鳴菩薩化緣將畢，臨般涅槃，付正法眼已，法付囑第十二代付法藏人聖者毘羅尊者。</p>
<p style="margin-left:0em;text-indent:2em">毘羅尊者在八地菩薩位時，從馬鳴菩薩承受一代士教法，登大毘盧金剛界，承受付囑，得證無上菩提。毘羅尊者化緣將畢，臨般涅槃，付正法眼已，法付囑第十三代付法藏人聖者龍樹菩薩。</p>
<p style="margin-left:0em;text-indent:2em">龍樹菩薩在八地菩薩位時，從毘羅尊者承受一代士教法，登大毘盧金剛界，承受付囑，得證無上菩提。龍樹菩薩化緣將畢，臨般涅槃，付正法眼已，法付囑第十四代付法藏人聖者提婆菩薩。</p>
<p style="margin-left:0em;text-indent:2em">提婆菩薩在八地菩薩位時，從龍樹菩薩承受一代士教法，登大毘盧金剛界，承受付囑，得證無上菩提。提婆菩薩化緣將畢，臨般涅槃，付正法眼已，法付囑第十五代付法藏人聖者羅睺羅尊者。</p>
<p style="margin-left:0em;text-indent:2em">羅睺羅尊者在八地菩薩位時，從提婆菩薩承受一代士教法，登大毘盧金剛界，承受付囑，得證無上菩提。羅睺羅尊者化緣將畢，臨般涅槃，付正法眼已，法付囑第十六代付法藏人聖者僧伽難提。</p>
<p style="margin-left:0em;text-indent:2em">僧伽難提聖者在八地菩薩位時，從羅睺羅聖者承受一代士教法，登大毘盧金剛界，承受付囑，得證無上菩提。僧伽難提化緣將畢，臨般涅槃，付正法眼已，法付囑第十七代付法藏人聖者化身羅漢聖者。</p>
<p style="margin-left:0em;text-indent:2em">化身羅漢聖者在八地菩薩位時，從僧伽難提承受一代士教法，登大毘盧金剛界，承受付囑，得證無上菩提。化身羅漢聖者化緣將畢，臨般涅槃，付正法眼已，法付囑第十八代付法藏人聖者僧伽耶舍。</p>
<p style="margin-left:0em;text-indent:2em">僧伽耶舍聖者在八地菩薩位時，從化身羅漢聖者承受一代士教法，登大毘盧金剛界，承受付囑，得證無上菩提。僧伽耶舍聖者化緣將畢，臨般涅槃，付正法眼已，法付囑第十九代付法藏人聖者鳩摩羅馱。</p>
<p style="margin-left:0em;text-indent:2em">鳩摩羅馱聖者在八地菩薩位時，從僧伽耶舍聖者承受一代士教法，登大毘盧金剛界，承受付囑，得證無上菩提。鳩摩羅馱聖者化緣將畢，臨般涅槃，付正法眼已，法付囑第廿代付法藏人聖者奢夜多聖者。</p>
<p style="margin-left:0em;text-indent:2em">奢夜多聖者在八地菩薩位時，從鳩摩羅馱聖者承受一代士教法，登大毘盧金剛界，承受付囑，得證無上菩提。奢夜多聖者化緣將畢，臨般涅槃，付正法眼已，法付囑第廿一代付法藏人聖者波修盤陀尊者。</p>
<p style="margin-left:0em;text-indent:2em">波修盤陀尊者在八地菩薩位時，從奢夜多聖者承受一代士教法，登大毘盧金剛界，承受付囑，得證無上菩提。波修盤陀聖者化緣將畢，臨般涅槃，付正法眼已，法付囑第廿二代付法藏人聖者摩奴囉聖者。</p>
<p style="margin-left:0em;text-indent:2em">摩奴囉聖者在八地菩薩位時，從波修盤陀聖者承受一代士教法，登大毘盧金剛界，承受付囑，得證無上菩提。摩奴囉聖者化緣將畢，臨般涅槃，付正法眼已，法付囑第廿三代付法藏人聖者霍勒那夜奢聖者。</p>
<p style="margin-left:0em;text-indent:2em">霍勒那夜奢聖者在八地菩薩位時，從摩奴囉聖者承受一代士教法，登大毘盧金剛界，承受付囑，得證無上菩提。霍勒那夜奢聖者化緣將畢，臨般涅槃，付正法眼已，法付囑第廿四代付法藏人聖者是師子尊者。</p>
<p style="margin-left:0em;text-indent:2em">師子尊者在八地菩薩位時，從霍勒那夜奢聖者承受一代士教法，登大毘盧金剛界，承受付囑，得證無上菩提。師子尊者化緣將畢，臨般涅槃，付正法眼已，法付囑第廿五代付法藏人聖者舍那波斯。</p>
<p style="margin-left:0em;text-indent:2em">舍那波斯聖者在八地菩薩位時，從師子尊者承受一代士教法，登大毘盧金剛界，承受付囑，得證無上菩提。舍那波斯化緣將畢，臨般涅槃，付正法眼已，法付囑第廿六代付法藏人聖者無著菩薩。</p>
<p style="margin-left:0em;text-indent:2em">無著菩薩在八地菩薩位時，從舍那波斯聖者承受一代士教法，登大毘盧金剛界，承受付囑，得證無上菩提。無著菩薩化緣將畢，臨般涅槃，付正法眼已，法付囑第廿七代付法藏人聖者天親菩薩。</p>
<p style="margin-left:0em;text-indent:2em">天親菩薩在八地菩薩位時，從無著菩薩請問大乘法，令心得悟，承受一代士教法，登大毘盧金剛界，承受付囑，得證無上菩提。天親菩薩化緣將畢，臨般涅槃，付正法眼已，法付囑第廿八代付法藏人聖者菩提達摩觀音菩薩聖者。</p>
<p style="margin-left:0em;text-indent:2em">菩提達摩聖者在八地菩薩位時，從天親菩薩承受一代士教法，登大毘盧金剛界，承受付囑，得證無上菩提。菩提達摩聖者化緣將畢，臨般涅槃，付正法眼已，法付囑第廿九代付法藏人聖者惠可禪師。俗姓姬，武平人也。</p>
<p style="margin-left:0em;text-indent:2em">惠可禪師聖者在八地菩薩位時，從菩提達摩聖者承受一代士教法，登大毘盧金剛界，承受付囑，得證無上菩提。惠可禪師聖者化緣將畢，臨般涅槃，付正法眼已，法付囑第卅代付法藏人聖者璨禪師。聖者不道名姓。</p>
<p style="margin-left:0em;text-indent:2em">璨禪師聖者在八地菩薩位時，從惠可禪師承受一代士教法，登大毘盧金剛界，承受付囑，得證無上菩提。璨禪師聖者化緣將畢，臨般涅槃，付正法眼已，法付囑第卅一代付法藏人聖者道信禪師。聖者俗姓司馬，河內人也。</p>
<p style="margin-left:0em;text-indent:2em">道信禪師聖者在八地菩薩位時，從璨禪師聖者承受一代士教法並袈裟，登大毘盧金剛界，承受付囑，得證無上菩提。道信禪師聖者化緣將畢，臨般涅槃，付正法眼已，法付囑第卅二代付法藏人聖者弘忍禪師。聖者俗姓周氏，黃梅人也。</p>
<p style="margin-left:0em;text-indent:2em">弘忍禪師聖者在八地菩薩位時，從道信禪師承受一代士教法並付袈裟，登大毘盧金剛界，承受付囑，得證無上菩提。弘忍禪師聖者化緣將畢，臨般涅槃，付正法眼已，法付囑第三十三代付法藏人聖者韶州僧沒惠能禪師。聖者俗姓盧氏，范陽人也。</p>
<p style="margin-left:0em;text-indent:2em">惠能禪師聖者在八地菩薩位時，從弘忍禪師聖者承受一代士教法並傳袈裟，登大毘盧金剛界，承受付囑，得證無上菩提。惠能禪師聖者臨般涅槃，付囑後代修行菩薩密傳佛心印，秘密宣傳，不令虛妄，直須苦行，苦節修行，莫生懈怠放逸，墮落三塗。從上過去諸佛苦行修行，盡經三無數劫，六度萬行，具修諸度，遞代相承，密傳心印，遞相付囑，令法久住。</p>
<p style="margin-left:0em;text-indent:2em">世有三種沙門，如何是三種沙門？第一是持明大教，是說道沙門；第二是傳持經論，是活道沙門；第三是不習經論，撥無因果，懈怠放逸，是壞道沙門。</p>
<p style="margin-left:0em;text-indent:2em">告諸大眾，後代修行菩薩，要修無上速證菩提，直須至心修持《最上大乘深妙秘密金剛界大三昧耶總持大教王成佛經》並四十二種壇法，晝夜六時，苦行修持，不令間斷，直趣無上菩提。</p>
<p style="margin-left:0em;text-indent:2em">時我大師釋迦如來臨般涅槃，付正法眼與大迦葉，遞代相傳，展轉付囑，燈燈不絕，令法久住。乃至如來涅槃時，當此土周穆王五十二年壬申歲二月十五日。至今己未歲，得一千八百四十八年矣。</p>
<p style="margin-left:0em;text-indent:2em">是時此方暴風忽起，黑雲靉靆，白虹十二道，南北通貫，大地山川，低昂湧沒。穆王問太史扈多曰：此何祥瑞？奏曰：此是西方大聖入滅之相。又問：於國如何？對曰：即時無他。一千年後，當有聖教被於中夏。勅令雙石記之，瘞於南郊壇下。</p>
<p style="margin-left:0em;text-indent:2em">後至一千一十七年，後漢第二主孝明皇帝永平十年乙丑歲，帝夜夢見金人身長丈六，紫磨金色，項背圓光，赫弈如日，殿前飛行。帝時驚窹，遍體汗流，詔問群臣曰：此是何祥？時太史傅毅等對曰：臣聞天竺國有大聖人，無師自覺，號之為佛。不言而民自信，不理而民不亂，不化而民自行。巍巍乎獨出三界，蕩蕩乎無人能名。此聖滅度，已逾千祀，當有正教，化被此方。陛下所夢，必是其兆。帝聞大悅，即遣羽林郎秦景、博士王導、太史令蔡愔等一十四人西迎佛教。至大月氏國，果逢迦葉摩騰、竺法蘭二三藏，以白褺畫釋迦像，貝多樹葉上書《金剛頂一切如來深妙秘密金剛界大三昧耶總持大教王成佛經》，並《四十二種壇法威儀法則金剛峻經》，並《四十二章經》，載以白馬，屆於洛陽鴻臚大興善寺安置。<span class='note-inline'>(時永平十年也。)</span></p>
<p style="margin-left:0em;text-indent:2em">皇帝別供養，恭敬問訊，三藏漸為帝主演說人天戒施，罪福報應。既開悟已，然說教、理、行、果，聖賢種智。帝及妃主、臣佐、民庶，咸生希有，敬重益深。</p>
<p style="margin-left:0em;text-indent:2em">至永平十七年，有五嶽九府名山大澤道士，都六百九十人，褚善信、費叔才等為首，皆精通玄籙，囊括道儀，為三十六洞風標，作二十四治名望，覩京華之改轍，情悱旴衡，共至雒陽，請與胡僧比試。</p>
<p style="margin-left:0em;text-indent:2em">帝未便全許，先問三藏曰：此國道士，欲與師定其優劣，師意以何私擬？摩騰曰：龍吟雲起，非虹蚓之所能；虎嘯風生，豈跛驢之所及？雷門無旋布鼓，雷耀豈懼螢光？敵對即施，何勞預搔而待癢？帝聞大喜，即允道士等決試。</p>
<p style="margin-left:0em;text-indent:2em">至正月十五日，大集民庶，百官、皇帝、妃主齊至洛陽。城外立一論場，建置三壇，安佛經像及百家諸子、章醮科儀、玉簡、金籙、符印、咒術法等，居一壇。當中一壇，僧道共試神力。</p>
<p style="margin-left:0em;text-indent:2em">三藏令道士先騁，其入水入火，或溺或焚，咒山咒梁，靡昇靡舉。然告太上玄元大道元始天尊：今有邪法胡人，擾亂華夏，我之大道，上德不得，玄之又玄。今對皇帝、百官，定其真偽，胡拜扣齒，執蘭[戶@勺]脊，火先焚經、像、簡、籙、科儀。悉為煨燼，一無所遺。</p>
<p style="margin-left:0em;text-indent:2em">二三藏卓立壇場，並無作用，即以火爇佛經像，猛焰蔽空，火滅煙銷，經像儼若。煙雲五色，祥瑞多端。摩騰、竺法蘭遂作一十八種神變，演說苦空無常，坐五綵雲中而說是偈：</p>

<div class="lg regular" style="margin-left:0em;"><div class='lg-row'>狐非師子類，　燈非日月明。</div>
<div class='lg-row'>池無巨海浪，　丘無嵩嶽崇。</div>
<div class='lg-row'>法雲垂世界，　善種悉開萌。</div>
<div class='lg-row'>諦通希有法，　處處悟群生。</div>
</div><p style="margin-left:0em;text-indent:2em">是時黃巾月皮，恥對天顏；白鹿青牛，羞屈法會。或自感而死，或捨道出家。魔雲卷而佛日曦，信心生而法門闢。於時百辟卿士，妃主遺族，女男庶品，願出家者三千餘人。勅置十寺，七所居僧，三所安尼。今洛陽白馬寺，即當時第一寺也。</p>
<p style="margin-left:0em;text-indent:2em">自此真乘啟轍，惠[打-丁+阿]通津。名教大被於神州，像塔廣興於華夏。神僧繼踵，三乘控御於康莊；梵宇連夢，九土擊揚於鐘唄。翻傳罔暇，講唱彌繁。王公躬聽於法音，帝主親揮於神筆。運龍宮之海藏，寶牧珠奩；昌像季之法輪，人間天上。何昏衢之不蒙開泰，何苦海之不遇舟航？瞽夫不□於太陽，誰之過矣？聖士不聆於韶護，孰之□焉？修六趣之彎環，昭三隅之迷懵。幸歸弱喪，願上指南。韋絲儻佩於一時，利濟可觀於三際。六合君子，止流水而鑒焉。</p>
<p style="margin-left:0em;text-indent:2em">自永平十年教至此，迄今大唐光化二年己未歲，凡八百三十八年矣。</p>
<p style="margin-left:0em;text-indent:2em">爾時佛初興世時，即《付法藏傳略抄》並《法住記》：我大師釋迦牟尼如來以姬周昭王廿三年癸丑之歲七月十五日夜半子時，降下閻浮提中天竺迦毘羅國，託蔭摩耶夫人，以周昭王廿四年甲寅之歲四月八日子時於林嶶尼園，從母右脇而出。以周昭王卌二年壬申之歲二月八日逾城出家，時年十九。以周穆王二年癸未之歲正月八日明星出時朗然大悟，十力世雄，三明獨朗，無師自覺，故號為佛。卌九年隨緣化物，利樂群品無邊。以周穆王五十年壬申之歲化緣將畢，拘尸那城國力士生地阿利羅跋提河邊，二月十五日中夜入無餘，依大圓寂涅槃。五天竺國代代相承，書戶上作如是記。</p>
<p style="margin-left:0em;text-indent:2em">大師滅度已來，至唐朝高宗皇帝世永徽五年甲寅歲之當計一千七百廿二年。從永徽五年至天寶十五載，計一百三年矣。共已前都計一千八百廿五年。</p>
<p style="margin-left:0em;text-indent:2em">降誕、將成道及滅度時，所有靈應瑞相，姬《周書異記》中當廣說。餘如《付法藏傳》，亦如是說。</p>
<p style="margin-left:0em;text-indent:2em">世尊臨滅度時，以大法藏付囑摩訶迦葉。世尊滅度後，尊者迦葉集諸無學，足滿五百，於王舍城耆闍崛山中葉巖窟中，結集三藏真淨妙法。教尊者阿難誦出修多羅藏十萬偈，《阿含經》者是；尊者優波利誦出大毘尼藏，有十萬偈，名上座部；尊者大迦葉誦出阿毘曇藏及摩夷論，有十萬偈。對法藏論等不預結集會者，別成一部律教，名摩訶僧衹，唐言大眾。以彼聖凡同時集會，故名大眾也，是為小乘三藏。聖教大乘三藏，文殊師利菩薩與尊者阿難於大鐵圍山中結集，教旨極多，不可知數。<span class='note-inline'>(如《智度論》說也。)</span></p>
<p style="margin-left:0em;text-indent:2em">摩訶迦葉臨般涅槃，以大、小二乘三藏法付囑阿難尊者。阿難臨滅度時，以大法藏付二大士，一名末田底伽，二名商那和修<span class='note-inline'>(於罽賓國行化。)</span>商那和修臨滅度時，以大法藏付囑聖者優婆鞠多<span class='note-inline'>(度無量眾，皆得解脫。時人號為無相好佛。)</span></p>
<p style="margin-left:0em;text-indent:2em">大毘尼藏當於是時，分成五部。尊者優婆鞠多有五弟子，各執異見，於中各有取捨不同，故成五部。一名彌沙塞部，二名曇無德部，三薩婆多部，四迦葉惟部，五摩訶僧衹部。</p>
<p style="margin-left:0em;text-indent:2em">其時有鐵輪王，名阿叔伽王，閻浮提造八萬四千塔，廣興佛教。從以五部，於後時中分出異部。西方兼根本二根，共成廿部焉。大乘教尊者滅度後已百年矣。</p>
<p style="margin-left:0em;text-indent:2em">佛滅度後，分南宗，住處別故。南宗依《大般若經》十八空，宗三性教以為了義，承文殊師利菩薩、承龍樹菩薩、提婆菩薩等《中觀論》等，及清辦菩薩《掌珍論》等以為了義。遠承彌勒菩薩《瑜伽》等論，無著菩薩《攝大乘論》等，近承護法、安慧《辯中邊論》、《成唯識論》等以了義。<span class='note-inline'>(略說如此。廣如餘論中說。)</span></p>
<p style="margin-left:0em;text-indent:2em">尊者優婆鞠多臨般涅槃，以大法藏付囑提多伽尊者。</p>
<p style="margin-left:0em;text-indent:2em">提多伽臨滅度時，以三藏教法付囑彌遮迦尊者。</p>
<p style="margin-left:0em;text-indent:2em">彌遮迦尊者臨般涅槃時，以大法藏付囑伏陀難提。</p>
<p style="margin-left:0em;text-indent:2em">伏陀難提臨滅度時，以大法藏付囑伏陀密多。</p>
<p style="margin-left:0em;text-indent:2em">伏陀密多臨滅度時，以大法藏付囑脇比丘。</p>
<p style="margin-left:0em;text-indent:2em">依《西方國記》記佛滅度時，以四百年時有鐵輪王名迦膩色拏，王閻浮提，廣興佛教於罽賓國<span class='note-inline'>(記去迦涅彌羅也。)</span>，集五百應真尊者。婆須密多菩薩<span class='note-inline'>(唐言世友。)</span>以為上座，譯二藏《大毘沙論》。<span class='note-inline'>(《金剛法廣論》一百卷者，即彼釋也。)</span></p>
<p style="margin-left:0em;text-indent:2em">尊者脇比丘臨涅槃時，以大法藏付囑富那舍。</p>
<p style="margin-left:0em;text-indent:2em">富那舍臨涅槃時，以大法藏付囑馬鳴菩薩。</p>
<p style="margin-left:0em;text-indent:2em">馬鳴菩薩臨滅度時，以三藏法教付囑毘羅尊者。</p>
<p style="margin-left:0em;text-indent:2em">毘羅尊者臨滅度時，以大法藏付囑龍樹菩薩。</p>
<p style="margin-left:0em;text-indent:2em">龍樹菩薩<span class='note-inline'>(《龍樹菩薩傳》：其時佛滅度後，經五百年，龍樹菩薩自住龍宮，得大乘教於閻浮提。於閻浮提廣行流布，造莊嚴佛道，凡百萬偈。《無畏論》、《大智度論》各十萬偈，見行天竺也。)</span>摧伏外道，建正法幢，服餌延靈，利益群品，無量無邊。化緣將畢，以大法藏付囑提婆菩薩。<span class='note-inline'>(馬鳴、龍樹是二大士，諸國王等為之立廟供養，喻若佛身。)</span></p>
<p style="margin-left:0em;text-indent:2em">尊者提婆於南天竺國四衢道中，安諸高座，命八萬諸大論士立三教。<span class='note-inline'>(云一切聖中佛聖第一，一切諸餘法中佛最為第一，一切出家人中佛僧第一。尊者誓曰：若人能摧破此三句義者，我斬首相謝。誰若屈者，應為我弟子，受我行法。時八方論士皆悉雲集，見無方論。愚者一言便屈，智者極至二日。故一夏內，凡度十萬餘人。王家每日送衣鉢，皆度出家。從此已後，論士皆盡出就閑林，廣造諸論以破邪見。)</span></p>
<p style="margin-left:0em;text-indent:2em">尊者提婆菩薩化緣將畢，以大法藏付囑羅睺羅。<span class='note-inline'>(龍樹菩薩在世之時，有一外道，十二年中於地蔭下造一世論，號鬼名名畫，凡五百偈。至龍樹菩薩所，作如是言：我有一論，欲催伏汝。汝能論不？龍樹告言：汝且誦著，當共汝論。外道誦已，龍樹告言：如是論者，我先通解。汝於何處盜我論端？外道驚異：言：汝誦者。尊者誦已，一字無遺。龍樹遂命提婆菩薩令誦，亦一字無遺。次命羅睺羅令誦，亦一字無遺。外道無使降伏，永乞尊者出家。羅睺羅聰明智惠，利樂群品無邊。化緣將畢。)</span></p>
<p style="margin-left:0em;text-indent:2em">尊者羅睺羅臨滅度時，以大法藏付囑僧伽難提。</p>
<p style="margin-left:0em;text-indent:2em">僧伽難提臨滅度時，以三藏教法付囑僧伽耶舍。</p>
<p style="margin-left:0em;text-indent:2em">僧伽耶舍臨滅度時，以大法藏付囑鳩摩羅馱。</p>
<p style="margin-left:0em;text-indent:2em">鳩摩羅馱臨滅度時，以三藏教法付囑闍夜多。</p>
<p style="margin-left:0em;text-indent:2em">闍夜多臨般涅槃時，付囑婆修盤陀。<span class='note-inline'>(應時尊者世親菩薩依對法藏廣說造論，說六百行頌，譯成卅卷。以聰明，初不信大乘非佛說，因兄無著菩薩，便生信，廣造諸論，以譯大乘，時人號為千部論師。)</span></p>
<p style="margin-left:0em;text-indent:2em">婆修盤陀利樂無量眾生，化緣將畢，臨滅度時，以大法藏付囑摩奴羅尊者。</p>
<p style="margin-left:0em;text-indent:2em">摩奴羅尊者化緣將畢，臨滅度時，以大法藏真淨妙法付囑霍勒那夜奢，以大方便利益無量百千有情。</p>
<p style="margin-left:0em;text-indent:2em">霍勒那夜奢化緣將畢，臨滅度時，以大法三藏付囑聖者師子比丘。</p>
<p style="margin-left:0em;text-indent:2em">時罽賓國王名彌羅崛，邪見熾盛，心無敬信，於罽賓國毀壞寺塔，煞害眾僧。即以利劍用斬師子比丘。項中無血，白乳流出，相付法人，於是便絕。展轉相付，付廿四人，於後便絕。當佛滅後一千載矣。</p>
<p style="margin-left:0em;text-indent:2em">依《法住記》作如是說：世尊已付囑十六大阿羅漢及餘應真，令於大千堪忍世界，乃至法皆更護持，不入涅槃，受佛遺囑，饒益群品，利樂有情。是諸羅漢，賓頭盧等而為上首，各領眷屬，散在諸洲內。國臣凡庶大會，皆受彼請，隱聖儀則，密來應供，令諸施主，獲福無量無邊世。</p>
<p style="margin-left:0em;text-indent:2em">閻浮眾生，命極長者，年一百廿五。縱以百年滅一年壽，從後漸滅，滿十歲，大師教法方始滅沒。不久三災便起。初饑饉災，七日便止。次疫病災，七日便止。三刀兵災，七日之中，更相煞害。以惡心故，所得草木，皆成刀劍，從此捨命，墮落三途，長劫輪迴，受諸苦惱。行善等者，得人國土安寧，無諸災疾，宜應自慶，發廣大心，修解脫因，速盡眾苦。</p>
<p style="margin-left:0em;text-indent:2em">佛應生堪忍國，南閻浮提中天竺迦毘羅衛國。此國當三千大千世界之心，三垂大海，背雪山。其國統八萬四千城邑，各有九萬戶，人民豐盛。此是佛生之國。</p>
<p style="margin-left:0em;text-indent:2em">從劫初已來，金輪王多往此國。亦是世尊上古相承種族。鬱摩王，是第一高祖。尼樓王，第二祖。烏頭羅王，第三祖。瞿頭羅王，曾祖。鳩休羅王，祖。</p>
<p style="margin-left:0em;text-indent:2em">其鳩休羅王有四子：一名淨飯，二名白飯，三名斛飯，四名甘露飯。淨飯王者，是佛之父；白飯王，佛二叔；斛飯王，佛三叔；甘露飯王，佛四叔。</p>
<p style="margin-left:0em;text-indent:2em">淨飯王有二子，一名悉達，二名難陀。白飯王有二子，一名調陀，二名阿難。斛飯王有二子，一名釋摩男，二名阿那律。甘露飯王有二子，一名婆沙，二名跋提。佛有二子，一名羅睺羅，二名善星，庶子。</p>
<p style="margin-left:0em;text-indent:2em">勝光夫人，是佛母；摩耶夫人，是佛母。淨味夫人，是佛姑；憍曇彌，是佛姨。</p>
<p style="margin-left:0em;text-indent:2em">調達，佛從兄，四月七日生，身長一丈五尺四寸。佛，四月八日生，身長一丈六尺。佛弟難陀，四月九日生，身長一丈五尺五寸。佛從弟阿難，四月十日生，身長一丈五尺三寸。其餘同姓釋種，各長一丈四寸。</p>
<p style="margin-left:0em;text-indent:2em">摩耶夫人亦是釋種，姓瞿曇氏。佛是真聖，應生宮室。達隨父母二姓，亦姓瞿曇也，不同凡人，不取父姓也。</p>
<p style="margin-left:0em;text-indent:2em">《金剛峻利聖經略抄》：佛國土、曾祖、父母、眷屬、兄弟、身量、生日，大意如此。餘廣如《本行集》、《因果經》具當說也。</p>
<p style="margin-left:0em;text-indent:2em">分燈之錄經，從上西天八祖受記，唐來六代祖師密傳心印。</p>
<p style="margin-left:0em;text-indent:2em">佛臨般涅槃，密傳法付囑大迦葉，偈云：</p>

<div class="lg regular" style="margin-left:0em;"><div class='lg-row'>法法本來法，　無法法亦法。</div>
<div class='lg-row'>今付無法時，　法法何曾法？</div>
</div><p style="margin-left:0em;text-indent:2em">大迦葉臨般涅槃，密傳心印付囑阿難，偈云：</p>

<div class="lg regular" style="margin-left:0em;"><div class='lg-row'>法法本來法，　無法無非法。</div>
<div class='lg-row'>何於一法中，　有法有不法？</div>
</div><p style="margin-left:0em;text-indent:2em">阿難臨般涅槃，密傳心印付囑商那和修，偈云：</p>

<div class="lg regular" style="margin-left:0em;"><div class='lg-row'>本來付有法，　付了言無法。</div>
<div class='lg-row'>各各既自悟，　悟了無無法。</div>
</div><p style="margin-left:0em;text-indent:2em">商那和修臨般涅槃，密傳心印付囑優婆掬多，偈云：</p>

<div class="lg regular" style="margin-left:0em;"><div class='lg-row'>非法非亦法，　無心亦無法。</div>
<div class='lg-row'>說是心法時，　是法非心法。</div>
</div><p style="margin-left:0em;text-indent:2em">優婆掬多臨般涅槃時，密傳心印付囑提多迦，偈曰：</p>

<div class="lg regular" style="margin-left:0em;"><div class='lg-row'>心自本來心，　本來非有法。</div>
<div class='lg-row'>有法有本心，　非心非本法。</div>
</div><p style="margin-left:0em;text-indent:2em">提多迦臨般涅槃時，傳心印付囑彌遮迦，偈曰：</p>

<div class="lg regular" style="margin-left:0em;"><div class='lg-row'>通達本法心，　無法無非法。</div>
<div class='lg-row'>悟了同未悟，　無心得無法。</div>
</div><p style="margin-left:0em;text-indent:2em">彌遮迦臨般涅槃時，密傳心印付囑婆須密多，偈曰：</p>

<div class="lg regular" style="margin-left:0em;"><div class='lg-row'>說得不名法，　無心無可得。</div>
<div class='lg-row'>若了心非心，　始解心心法。</div>
</div><p style="margin-left:0em;text-indent:2em">婆須密多臨般涅槃時，密傳心印付囑佛陀難提，偈曰：</p>

<div class="lg regular" style="margin-left:0em;"><div class='lg-row'>心同虛空界，　是等虛空法。</div>
<div class='lg-row'>證得虛空時，　無是無非法。</div>
</div><p style="margin-left:0em;text-indent:2em">佛陀難提臨般涅槃時，密傳心印付囑伏馱密多，偈曰：</p>

<div class="lg regular" style="margin-left:0em;"><div class='lg-row'>虛空無內外，　心法亦如此。</div>
<div class='lg-row'>若了虛空故，　具達真如理。</div>
</div><p style="margin-left:0em;text-indent:2em">伏馱密多臨般涅槃時，密傳心印付囑脇尊者，偈曰：</p>

<div class="lg regular" style="margin-left:0em;"><div class='lg-row'>真理本無名，　因名顯真理。</div>
<div class='lg-row'>受得真實法，　非真亦非偽。</div>
</div><p style="margin-left:0em;text-indent:2em">脇尊者臨般涅槃時，密傳心印付囑富那夜奢，偈曰：</p>

<div class="lg regular" style="margin-left:0em;"><div class='lg-row'>迷悟如隱顯，　明暗不相離。</div>
<div class='lg-row'>今付隱顯法，　非一亦非二。</div>
</div><p style="margin-left:0em;text-indent:2em">富那夜奢臨般涅槃時，密傳心印付囑馬鳴菩薩，偈曰：</p>

<div class="lg regular" style="margin-left:0em;"><div class='lg-row'>隱顯即本法，　明暗元無二。</div>
<div class='lg-row'>本付悟了法，　非取亦非棄。</div>
</div><p style="margin-left:0em;text-indent:2em">馬鳴菩薩臨般涅槃時，密傳心印付囑毘羅尊者，偈曰：</p>

<div class="lg regular" style="margin-left:0em;"><div class='lg-row'>言非隱顯法，　說是真實際。</div>
<div class='lg-row'>悟此隱顯法，　非愚亦非智。</div>
</div><p style="margin-left:0em;text-indent:2em">毘羅尊者臨般涅槃時，密傳心印付囑龍樹菩薩，偈曰：</p>

<div class="lg regular" style="margin-left:0em;"><div class='lg-row'>為明隱顯法，　方說解脫理。</div>
<div class='lg-row'>於法心不證，　無瞋亦無喜。</div>
</div><p style="margin-left:0em;text-indent:2em">龍樹菩薩臨般涅槃時，密傳心印付囑提婆菩薩，偈云：</p>

<div class="lg regular" style="margin-left:0em;"><div class='lg-row'>本對傳法人，　為說解脫理。</div>
<div class='lg-row'>於法實無證，　無終亦無始。</div>
</div><p style="margin-left:0em;text-indent:2em">提婆菩薩臨般涅槃時，密傳心印付囑羅睺羅多，偈云：</p>

<div class="lg regular" style="margin-left:0em;"><div class='lg-row'>於法實無證，　不取亦不離。</div>
<div class='lg-row'>法非有無相，　內外云何起？</div>
</div><p style="margin-left:0em;text-indent:2em">羅睺羅尊者臨般涅槃時，密傳心印付囑僧迦難提，偈曰：</p>

<div class="lg regular" style="margin-left:0em;"><div class='lg-row'>心地本無生，　因種從緣起。</div>
<div class='lg-row'>緣種不相妨，　花果亦復耳。</div>
</div><p style="margin-left:0em;text-indent:2em">僧迦難提臨般涅槃時，密傳心印付囑伽耶舍多，偈曰：</p>

<div class="lg regular" style="margin-left:0em;"><div class='lg-row'>有種有心地，　因緣能發萌。</div>
<div class='lg-row'>於緣不相礙，　當生生不生。</div>
</div><p style="margin-left:0em;text-indent:2em">伽耶舍多臨般涅槃時，密傳心印付囑鳩摩羅多，偈曰：</p>

<div class="lg regular" style="margin-left:0em;"><div class='lg-row'>性上本無生，　為對求人說。</div>
<div class='lg-row'>於法既無證，　何懷決不決？</div>
</div><p style="margin-left:0em;text-indent:2em">鳩摩羅多臨般涅槃時，密傳心印付囑闍夜多尊者，偈云：</p>

<div class="lg regular" style="margin-left:0em;"><div class='lg-row'>言下合無生，　因於法界性。</div>
<div class='lg-row'>若能如是解，　通達事理竟。</div>
</div><p style="margin-left:0em;text-indent:2em">闍夜多臨般涅槃時，密傳心印付囑婆修盤頭，偈云：</p>

<div class="lg regular" style="margin-left:0em;"><div class='lg-row'>泡幻同無礙，　云何不了悟？</div>
<div class='lg-row'>達法在其中，　非今亦非古。</div>
</div><p style="margin-left:0em;text-indent:2em">婆修盤頭尊者臨般涅槃時，密傳心印付囑摩拏羅，偈云：</p>

<div class="lg regular" style="margin-left:0em;"><div class='lg-row'>心逐萬境轉，　轉處實能幽。</div>
<div class='lg-row'>隨流認得性，　無喜亦無憂。</div>
</div><p style="margin-left:0em;text-indent:2em">摩拏羅尊者臨般涅槃時，密傳心印付囑鶴勒尊者，偈云：</p>

<div class="lg regular" style="margin-left:0em;"><div class='lg-row'>認得心性時，　可說不思議。</div>
<div class='lg-row'>了了無可得，　得時不說知。</div>
</div><p style="margin-left:0em;text-indent:2em">鶴勒尊者臨般涅槃時，密傳心印付囑師子尊者，偈云：</p>

<div class="lg regular" style="margin-left:0em;"><div class='lg-row'>正說知見時，　知見俱是心。</div>
<div class='lg-row'>當心即知見，　知見即於今。</div>
</div><p style="margin-left:0em;text-indent:2em">師子尊者臨般涅槃時，密傳心印付囑婆舍斯聖者，偈云：</p>

<div class="lg regular" style="margin-left:0em;"><div class='lg-row'>聖人說知見，　當境無是非。</div>
<div class='lg-row'>我今悟真性，　無導亦無理。</div>
</div><p style="margin-left:0em;text-indent:2em">婆舍斯多臨般涅槃時，密傳心印付囑不如密多尊者，偈云：</p>

<div class="lg regular" style="margin-left:0em;"><div class='lg-row'>真性心地藏，　無頭亦無尾。</div>
<div class='lg-row'>應緣而化物，　方便呼為智。</div>
</div><p style="margin-left:0em;text-indent:2em">不如密多臨般涅槃時，密傳心印付囑般若多羅，偈云：</p>

<div class="lg regular" style="margin-left:0em;"><div class='lg-row'>心地生諸種，　因事復生理。</div>
<div class='lg-row'>果滿菩提圓，　花開世界起。</div>
</div><p style="margin-left:0em;text-indent:2em">般若多羅臨般涅槃時，密傳心印付囑菩提達磨，偈云：</p>

<div class="lg regular" style="margin-left:0em;"><div class='lg-row'>吾本來茲土，　傳法救迷情。</div>
<div class='lg-row'>一花開五葉，　結果自然成。</div>
</div><p style="margin-left:0em;text-indent:2em">達磨臨般涅槃時，密傳心印付囑惠可大師，偈云：</p>

<div class="lg regular" style="margin-left:0em;"><div class='lg-row'>本來緣有地，　因地種花生。</div>
<div class='lg-row'>本來無有種，　花亦不能生。</div>
</div><p style="margin-left:0em;text-indent:2em">惠可大師臨般涅槃時，密傳心印付囑僧璨大師，偈云：</p>

<div class="lg regular" style="margin-left:0em;"><div class='lg-row'>花種雖因地，　從地種花生。</div>
<div class='lg-row'>若無人下種，　花地盡無生。</div>
</div><p style="margin-left:0em;text-indent:2em">璨大師臨般涅槃時，密傳心印付囑道信大師，偈云：</p>

<div class="lg regular" style="margin-left:0em;"><div class='lg-row'>花種有生性，　因地花生生。</div>
<div class='lg-row'>大緣與性合，　當生不生生。</div>
</div><p style="margin-left:0em;text-indent:2em">信大師臨般涅槃時，密傳心印付囑弘忍大師，偈云：</p>

<div class="lg regular" style="margin-left:0em;"><div class='lg-row'>有情來下種，　因地果還生。</div>
<div class='lg-row'>無生既無種，　無情亦無生。</div>
</div><p style="margin-left:0em;text-indent:2em">弘忍大師臨般涅槃時，密傳心印，付囑惠能大師偈云。</p>
<p style="margin-left:0em;text-indent:2em">能大師告諸長老：衣信到吾處不傳也。所以達磨道「一花開五葉，結果自然成」。從可大師至吾，恰五人也。普告諸長老曰：如來以大法眼付囑大迦葉，展轉相傳，今至於我。今將此正法眼藏付囑於汝，汝善護持，無令法眼斷絕，聽吾偈言：</p>

<div class="lg regular" style="margin-left:0em;"><div class='lg-row'>心地菩薩性，　普雨悉皆生。</div>
<div class='lg-row'>頓悟花情已，　菩提果自成。</div>
</div><p style="margin-left:0em;text-indent:2em">成身合色身，結界，然後擡禜身心，端身正坐。</p>
<p style="margin-left:0em;text-indent:2em">想此身放大光明，遍照十方，三途息苦，地獄停酸。右肩上放一道乳光，照一切諸天，悉皆離苦解脫。左肩上放一道乳光，照一切諸天，悉皆離苦。十方世界一切天人總證道果。右脇下放一道乳光，照一切畜生，盡得生天。左脇下放一道乳光，照一切餓鬼，總得生天。右膝下放一道乳光，清淨涼冷，照破一切八熱地獄，受苦眾生，悉皆生天。左膝下放一道溫暖乳光，照八寒地獄，受苦眾生，總得離苦，皆得生天。然後盡十方界一切眾生，無有一個受苦之者。</p>
<p style="margin-left:0em;text-indent:2em">想我身印，即是諸佛，諸佛即是我身，餘外更無別物。</p>
<p style="margin-left:0em;text-indent:2em">金剛藏菩薩三字觀想：</p>
<p style="margin-left:0em;text-indent:2em">初祖時面取向西，端身正坐，安此三字。唵字，觀在腦上，放黃光；吽字，觀在心上，放白光；押字，觀在舌上，放赤光。然後三光遍三千大千世界，十方諸佛見此光明，迴加恩於作觀人，然後念驗光真言：薩泥呵羅那吽。</p>
<p style="margin-left:0em;text-indent:2em">念了，三光還來，各入本位。三字懸在虛空，押字上，吽字中，唵字下排著。後唵字生一道光入吽字中，又押字生一道光，亦入吽字中了，後吽字卻生一道光，滅前兩字光了。其吽字光亦滅，後便入無念禪定。</p>
<p style="margin-left:0em;text-indent:2em">良久靜坐，若氏眼來者，便須觀空，後念真言：悉鉢囉那叭。</p>
<p style="margin-left:0em;text-indent:2em">然後念此光真言：薩泥呵囉那吽。</p>
<p style="margin-left:0em;text-indent:2em">念了，三光便即化來，其光作一半月，阿字作一半月，合為一個月日壇。結界印，淨印，李無一切印。</p>
<p style="margin-left:0em;text-indent:2em">大毘盧遮那佛付法藏心地法門秘密甚深密法戒四十二種壇法傳授心印，遞代相傳，承受付囑，不令斷絕。</p>

<p class='juan'>金剛峻經金剛頂一切如來深妙秘密金剛界大三昧耶修行四十二種壇法經作用威儀法則　大毘盧遮那佛金剛心地法門密法戒壇法儀則卷第四</p></div></div>
<div class='div-other'><a id='mulu42' />
<p class='h1'>〔附〕</p><p class="head1">結壇、散食、迴向發願文</p>
<p style="margin-left:0em;text-indent:2em">奉請清淨法身毘盧遮那佛</p>
<p style="margin-left:0em;text-indent:2em">奉請圓滿報身盧舍那佛</p>
<p style="margin-left:0em;text-indent:2em">奉請千佰億化身同名釋迦牟尼佛</p>
<p style="margin-left:0em;text-indent:2em">奉請東方世界十二上願藥師琉璃光佛</p>
<p style="margin-left:0em;text-indent:2em">奉請南方世界日月燈王佛</p>
<p style="margin-left:0em;text-indent:2em">奉請西方極樂世界阿彌陀佛</p>
<p style="margin-left:0em;text-indent:2em">奉請北方世界最勝音王佛</p>
<p style="margin-left:0em;text-indent:2em">奉請十方三世一切恒沙諸佛</p>
<p style="margin-left:0em;text-indent:2em">來就燉煌郡東南角結壇道場五日五夜，受我太傅花果、淨香、淨燈專注供養。擁護我一郡含生及我太傅、公主長幼、合宅枝羅，並受無疆之福；九橫不侵於寶體，十善常增於閨閣。</p>
<p style="margin-left:0em;text-indent:2em">敬禮常住三寶</p>
<p style="margin-left:0em;text-indent:2em">奉請清涼山頂大聖文殊師利菩薩</p>
<p style="margin-left:0em;text-indent:2em">奉請大聖普賢菩薩</p>
<p style="margin-left:0em;text-indent:2em">奉請大聖大慈如意輪菩薩</p>
<p style="margin-left:0em;text-indent:2em">奉請大悲救苦觀世音菩薩</p>
<p style="margin-left:0em;text-indent:2em">奉請大慈大勢至菩薩</p>
<p style="margin-left:0em;text-indent:2em">奉請大聖大悲地藏菩薩</p>
<p style="margin-left:0em;text-indent:2em">奉請十方三世一切世界諸菩薩眾</p>
<p style="margin-left:0em;text-indent:2em">復願起拔濟心，就此道場，受我太傅供養。助一方境土、人民及我太傅合宅親羅，非災不染，恒承吉慶。</p>
<p style="margin-left:0em;text-indent:2em">敬禮常住三寶</p>
<p style="margin-left:0em;text-indent:2em">奉請十方世界無學、辟支、入定羅漢，有天眼、天耳、他心通者，並願出於三昧，興悲愍心，降此道場，受我太傅淨心供養。加護世界，悲念萬人，資益我太傅姻羅宗族，福蔭閨闈。</p>
<p style="margin-left:0em;text-indent:2em">敬禮常住三寶</p>
<p style="margin-left:0em;text-indent:2em">奉請東方提頭賴吒天王主領一切乾闥婆神、毘舍闍鬼，並諸眷屬，來降道場。</p>
<p style="margin-left:0em;text-indent:2em">奉請南方毘樓勒叉天王主領一切鳩槃吒鬼，毘脇多鬼，並諸眷屬，來降道場。</p>
<p style="margin-left:0em;text-indent:2em">奉請西方毘樓博叉天王主領一切諸大毒龍及富怛那鬼，並諸眷屬，來降道場。</p>
<p style="margin-left:0em;text-indent:2em">奉請北方大聖毘沙門天王主領一切夜叉羅剎、諸惡鬼神，並諸眷屬，來降道場。</p>
<p style="margin-left:0em;text-indent:2em">奉請上方釋提桓因主領一切日月天子、星宿五官、三十二神、四金剛首，並諸眷屬，來降道場。</p>
<p style="margin-left:0em;text-indent:2em">奉請下方堅牢地神主領一切山岳靈衹、江河魍魎，並諸眷屬，來降道場。</p>
<p style="margin-left:0em;text-indent:2em">奉請三界九地二十八部、那羅延神、散脂大將、金剛密跡轉輪聖王、護塔善神、護伽藍神、三皈五戒菩薩藏神、閻羅天子、啖人羅剎、行病鬼王、內外五道大王、太山府君、察命、司錄、五羅、八王、三月六府奏使考典、預定是非善惡童子、大阿毘獄夜叉羅剎、小捺洛迦牛頭獄卒，諸如是等雜類鬼神，皆有不思議大威神力，並願空飛雨驟，電擊雷奔，並諸眷屬，來降道場，證明弟子所修功德。並願發歡喜心，誓當懺悔。</p>
<p style="margin-left:0em;text-indent:2em">敬禮常住三寶</p>
<p style="margin-left:0em;text-indent:2em">奉請四天王眾、二十八部藥叉大將、乾闥婆神、毘舍闍鬼、丘槃吒鬼及富單那鬼、毘脇多鬼、夜叉羅剎等一切鬼神族類，並諸眷屬，來降道場，受我太傅所請，淨食、香燈、錢財、五穀、花果、六時音樂供養。衛護我燉煌一境土人民及我太傅一族，永離刀兵之難、永離賊施之難、永離非災之難、永離弊毒之難、永離侵毒之難、永離水災之難、永離火災之難、永離蛇毒之難、永離蠱毒之難、永離厭禱之難、永離毒龍惡戰之難，所有一切不祥之難等，不霑我身，不及我門。諸鬼神等，願當衛護。福比高山，壽等深江，祿同滄海，門列朱軒，千秋萬古，永保長年。</p>
<p style="margin-left:0em;text-indent:2em">敬禮常住三寶</p>
<p style="margin-left:0em;text-indent:2em">奉請江、河、淮、濟諸大龍王、海首雷公、蟾光掣電，諸龍王眾等，並諸眷屬，來降道場，受我太傅結壇道場五日五夜，香花燈燭，種種飲食、錢財、五穀、六時音樂，萬般供養。唯願折雷庭之怒，發歡喜之心；調順風雨，五穀豐登；夏疽秋霜，不霑境內；哀愍萬人，並昌年豐之啟。</p>
<p style="margin-left:0em;text-indent:2em">至心歸命常住三寶</p>
<p style="margin-left:0em;text-indent:2em">懺悔隨喜，勸請發願。</p>
<p style="margin-left:0em;text-indent:2em">散神食已了，次打斷鬼食。</p>
<p style="margin-left:0em;text-indent:2em">奉請諸鬼神等，受我太傅及萬姓結壇道場五日五夜，所施飲食，如似深海；賜汝錢財，如同高山；賜汝明燈，照之黑暗；使汝轉念，願汝往生淨土，永離鬼趣。若是天上人間、壙野丘陵、塚墓孤墳、離鄉失井，不得歸魂；或非自潔敬忙而死；或塚名錯追，不時矌死，不得生處，流浪而行；或於軍陣鬬死；或犯官法而死，兩盈之間作群餓鬼；或是新死之鬼，未得歸還，在其中陰，未得生路，詐作親識，更為我禍；或是客死之鬼，未得歸還，欲作禍祟；汝等諸鬼，受我太傅結壇五日五夜，淨食、香燈、錢財、五穀、花果、音樂供養。伏願汝等迴禍為福，守護我沙州一境土人民及太傅、刺史、尚書，枝羅宗族，免斯妖禍，歸依他界，莫慳萬人，永離鬼趣。</p>
<p style="margin-left:0em;text-indent:2em">敬禮常住三寶</p>
<p style="margin-left:0em;text-indent:2em">若是江河溪谷一切魍魎，道路、林間、巖穴浮遊，詐稱神鬼，並願來就道場，領受淨信供養。隨經聲癘疾消除，逐呪音永歸本所。然後國安人泰，合城清吉。</p>
<p style="margin-left:0em;text-indent:2em">敬禮常住三寶</p>
<p style="margin-left:0em;text-indent:2em">（尾殘）</p>
<p style="margin-left:0em;text-indent:2em">〔錄文完〕</p>
<p class="byline">（方廣錩修改審定）</p></div>
</div><!-- end of div[@id='body'] -->
</body></html>