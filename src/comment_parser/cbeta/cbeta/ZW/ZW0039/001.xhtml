<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>觀經變像經文偈頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>觀經變像經文偈頌</p><p class="byline">整理者　陳明光</p><p class="head1">〔題解〕</p>
<p style="margin-left:0em;text-indent:2em">《觀經變像經文偈頌》，中國人所撰佛教文獻，作者不詳。刊刻於南宋趙智鳳鐫刻的寶頂山石窟大佛灣北巖觀經變像龕。</p>
<p style="margin-left:0em;text-indent:2em">全國石窟中觀經變並不鮮見，但變像與變文並列的不多；規模如此宏大、內容如此豐富則甚為罕見。特別是「十六觀」的造像取材，他處多以刻韋提希夫人像為正，本龕卻刻了十六個不同階層的男、女人物像，並把各觀想中經文濃縮成二十字的偈頌刊刻在圖旁，為各處石窟所罕見。</p>
</div>
<div class='div-other'><a id='mulu2' />
<p class='h1'>〔錄文一〕</p><p class="head1">大藏《佛說觀無量壽佛經》</p>

<div class='div-other'><a id='mulu3' /><p style="margin-left:0em;text-indent:2em">大藏經云：</p>
<p style="margin-left:0em;text-indent:2em">爾時世尊告韋提希：「汝今知不？阿彌陀佛去此不遠。汝當繫念，諦觀彼國淨業成者。我今為汝廣說眾譬，亦令末世一切凡夫，欲修淨業者，得生西方極樂國土。欲生彼國者，當修三福：一者孝養父母，奉事師長，慈心不殺，修十善業；二者受持三皈，具足眾戒，不犯威儀；三者發菩提心，深信因果，讀誦大乘，勸進行者。如此三事，名為淨業。」佛告韋提希：「此三種業乃是過去、未來、現在三世諸佛淨業正因。」佛告阿難及韋提希：「凡生西方極樂國土，有九品人。」</p>
</div>
<div class='div-other'><a id='mulu4' />
<div class='div-other'>
<p class='h3'>上品上生</p><p style="margin-left:0em;text-indent:2em">「上品上生者。若有人願生彼國，發三種心：所謂慈心不殺，具諸戒行，讀誦大乘，修行六念，迴向發願心。具三心者，必生彼國。此人精進勇猛，故阿彌陀佛與觀音、勢至、無數化佛、無量大眾，觀世音菩薩執金剛台，與大勢至菩薩至行者前，佛放光明照行者身。行者見已，歡喜踴躍，自見其身，乘金剛台，隨從佛後，如彈子□，往生彼國。生彼國已，見佛、菩薩色相具足，演說妙法。聞已即悟無生法忍。經須臾間，歷事□佛，於諸佛前次第受記，還至本國，得無量陀羅尼法門。是名上品上生者。」</p>
</div>
<div class='div-other'><a id='mulu5' />
<p class='h3'>西方淨土上品中生</p><p style="margin-left:0em;text-indent:2em">大藏佛言：「上品中生，受持讀誦方等經典，善解義趣，於第一義心不驚動，深信因果，不謗大乘，以此功德，迴向願生西方極樂國土。行此行者，命欲終時，阿彌陀佛與觀音、勢至、無量大眾，持紫金台至行者前，贊言：『法子，汝行大乘，解第一義，是故我今來迎接汝。』行者自見坐紫金台，合掌贊佛，如一念頃，即生彼國七寶池中。佛及菩薩俱時放光照行者身，因前宿習，普聞眾聲，純說甚深第一義諦，應時即得阿耨菩提。即至十方，歷事諸佛，於諸佛所修諸三昧，得無生忍，摩頂受記。是故名為上品中生者。」</p>
</div>
<div class='div-other'><a id='mulu6' />
<p class='h3'>極樂世界上品下生</p><p style="margin-left:0em;text-indent:2em">大藏佛言：「上品下生者，□□□□□□□□□發無□□□□□□□迴□□□□□□□□□命□□□□□□□□□觀音□□□□□□□□□□□□□□□□□□此人□□□□□□□□□□□□□□□□□□□□□我□□□□□事時即日見□□□□□世尊後即得往生□□□□三七日後乃了□□聞眾音聲，皆演妙法。遊歷十方，供養□諸佛，於諸佛前，聞甚深法。經三小劫，得百法明門，住歡喜地。是名上品下生者。」</p>
</div>
<div class='div-other'><a id='mulu7' />
<p class='h3'>中品上生</p><p style="margin-left:0em;text-indent:2em">「中品上生者，若有眾生，受持五戒，持八戒齋，修行諸戒，不造五逆，無眾過患，以此善根，迴向願生西方極樂世界。臨命終時，阿彌陀佛與諸菩薩眷屬圍繞，放金色光至其人所，演說苦、空、無常、無我，讚歎出家得離眾苦。行者見已，心大歡喜，自見己身坐蓮花台，長跪合掌為佛作禮，聞贊四諦，得羅漢道，三明六通，具八解脫。是名中品上生者。」</p>
</div>
<div class='div-other'><a id='mulu8' />
<p class='h3'>中品中生</p><p style="margin-left:0em;text-indent:2em">大藏佛言：「中品中生者，若有眾生，一日一夜，持八戒齋，持沙彌戒，持具足戒，威儀無缺，以此功德，迴向願生極樂，戒香薰修。如此行者，命欲終時，阿彌陀佛與諸菩薩持七寶蓮花至行者前，贊言：『善男子！如汝善人，隨順三世諸佛教法，我來迎汝。』行者自見坐蓮花內。蓮花即合，生於西方七寶池中。經於七日，蓮花乃敷。開目合掌，讚歎世尊，聞法歡喜，得須陀洹。經半劫已，成阿羅漢。是名中品中生者。」</p>
</div>
<div class='div-other'><a id='mulu9' />
<p class='h3'>中品下生</p><p style="margin-left:0em;text-indent:2em">「中品下生者，若善男子、善女人，孝養父母，行事仁慈，此人命欲終時，遇善知識，為其廣說阿彌陀佛國土樂事及四十八願。聞此事已，尋即命終，屈伸臂頃，即生極樂世界。在蓮花內，經於七日。遇觀音、勢至為說妙法，聞法歡喜，得須陀洹。經一小劫，成阿羅漢。是則名為中品下生者。」</p>
</div>
<div class='div-other'><a id='mulu10' />
<p class='h3'>下品上生</p><p style="margin-left:0em;text-indent:2em">「下品上生者，或有人作眾惡業，雖不誹謗□□□□，如此愚人，多造惡法，無有慚愧，命欲□□□□□□善知識為贊大乘十二部經，首□□□□□□□□如來諸經名，故除卻千劫□□□□□□□□□□阿彌陀佛。稱佛名故，□□□□□□□□□□爾時，彼佛即遺化佛，化□□□□□□□□□□□□□□觀音、勢至□□□□□□□男子，以汝稱佛□□□□□□□□□迎汝。行者即見□□□□□□□室，見已歡喜，即便命終，乘寶蓮花，□□□□，□寶池中，經七七日，蓮花乃敷。□□□菩薩為說十二部經，聞以信解，發無上道心，得入初地。聞贊三寶名字，即得往生。是名下品上生者。」</p>
</div>
<div class='div-other'><a id='mulu11' />
<p class='h3'>下品中生</p><p style="margin-left:0em;text-indent:2em">大藏佛言：「下品中生者，或有眾生，毀犯戒律，偷僧祇物，不淨說法，無有慚愧。如此罪人，以惡業故，應墮地獄。命欲終時，地獄眾火一時俱至。遇善知識為說阿彌陀佛十力威德，亦贊戒定慧解，解脫知見。此人聞已，除八十億劫生死之罪。地獄猛火化為涼風，吹諸天花。花上皆有化佛、菩薩迎接此人。如一念頃，即得往生七寶池中蓮花之內。經於六劫，蓮花乃敷。觀音、勢至以梵音聲安慰彼人，為說大乘經典。聞此法已，即發無上道心。是名下品中生者。」</p>
</div>
<div class='div-other'><a id='mulu12' />
<p class='h3'>下品下生</p><p style="margin-left:0em;text-indent:2em">「下品下生者，或有眾生，不作善業，五逆十惡，具諸不善。如此愚人，以惡業故，應墮惡道，經歷多劫，受苦無窮。如此愚人，臨命終時，遇善知識種種安慰，教令念佛。彼人苦逼不遑念。佛告言：若不能念佛者，應稱無量壽佛。如是至心，令聲不絕，稱佛名故，於念念中除八十億劫生死之罪。命終之後，見金蓮花住其人前，如一念頃，即得徃生極樂世界於蓮花中。滿十二大劫，蓮花方開。時觀音、勢至為廣說實相，除滅罪法。聞已歡喜，應即發菩提心。是名下品下生者。」</p>
</div></div>
<div class='div-other'><a id='mulu13' />
<div class='div-other'><a id='mulu14' />
<p class='h3'>日觀</p>
<div class="lg regular" style="margin-left:0em;"><div class='lg-row'>輾破無明窟，　衝開極樂鄉，</div>
<div class='lg-row'>紅輪重示處，　即此是西方。</div>
</div></div>
<div class='div-other'><a id='mulu15' />
<p class='h3'>水觀</p>
<div class="lg regular" style="margin-left:0em;"><div class='lg-row'>禪心澄定水，　堅住即寒冰，</div>
<div class='lg-row'>一片常清淨，　光明直下生。</div>
</div></div>
<div class='div-other'><a id='mulu16' />
<p class='h3'>地觀</p>
<div class="lg regular" style="margin-left:0em;"><div class='lg-row'>瑩徹琉璃地，　□□古佛心，</div>
<div class='lg-row'>正觀無□相，　邪見入□林。</div>
</div></div>
<div class='div-other'><a id='mulu17' />
<p class='h3'>樹觀</p>
<div class="lg regular" style="margin-left:0em;"><div class='lg-row'>五根為道本，　七覺是心華，</div>
<div class='lg-row'>八正菩提果，　莊嚴法界家。</div>
</div></div>
<div class='div-other'><a id='mulu18' />
<p class='h3'>池觀</p>
<div class="lg regular" style="margin-left:0em;"><div class='lg-row'>彩現金剛底，　光翻七寶蓮，</div>
<div class='lg-row'>雖分八功德，　祇是一根源。</div>
</div></div>
<div class='div-other'><a id='mulu19' />
<p class='h3'>總觀</p>
<div class="lg regular" style="margin-left:0em;"><div class='lg-row'>遍地林泉景，　高樓四望寬，</div>
<div class='lg-row'>若無向上眼，　誰得憑欄杆？</div>
</div></div>
<div class='div-other'><a id='mulu20' />
<p class='h3'>寶像觀</p>
<div class="lg regular" style="margin-left:0em;"><div class='lg-row'>眾生心是佛，　想念即菩提，</div>
<div class='lg-row'>寶像如開眼，　分明更是誰。</div>
</div></div>
<div class='div-other'><a id='mulu21' />
<p class='h3'>華座觀</p><p style="text-indent:2em" class="lg-abnormal"><div class='lg-row'>□…□</div>
</p></div>
<div class='div-other'><a id='mulu22' />
<p class='h3'>法身觀</p>
<div class="lg regular" style="margin-left:0em;"><div class='lg-row'>且舉河沙量，　令觀法界身，</div>
<div class='lg-row'>白毫如不昧，　諸相自然分。</div>
</div></div>
<div class='div-other'><a id='mulu23' />
<p class='h3'>觀世音觀</p>
<div class="lg regular" style="margin-left:0em;"><div class='lg-row'>觀音何所辯，　立佛在天冠，</div>
<div class='lg-row'>五道光中現，　慈悲接有緣。</div>
</div></div>
<div class='div-other'><a id='mulu24' />
<p class='h3'>大勢至觀</p>
<div class="lg regular" style="margin-left:0em;"><div class='lg-row'>勢至如何別，　冠中望寶瓶，</div>
<div class='lg-row'>無邊光照處，　智慧攝群生。</div>
</div></div>
<div class='div-other'><a id='mulu25' />
<p class='h3'>普觀</p>
<div class="lg regular" style="margin-left:0em;"><div class='lg-row'>依正莊嚴事，　花開次第成，</div>
<div class='lg-row'>坦然心不動，　時至佛來迎。</div>
</div></div>
<div class='div-other'><a id='mulu26' />
<p class='h3'>丈六金身觀</p>
<div class="lg regular" style="margin-left:0em;"><div class='lg-row'>佛智開方便，　令觀丈六身，</div>
<div class='lg-row'>觀音並勢至，　化佛亦如雲。</div>
</div></div>
<div class='div-other'><a id='mulu27' />
<p class='h3'>上品觀</p>
<div class="lg regular" style="margin-left:0em;"><div class='lg-row'>上品皆菩薩，　初中了正因，</div>
<div class='lg-row'>第三新發意，　一道出凡倫。</div>
</div></div>
<div class='div-other'><a id='mulu28' />
<p class='h3'>中品觀</p>
<div class="lg regular" style="margin-left:0em;"><div class='lg-row'>中品阿羅漢，　同超三濁時，</div>
<div class='lg-row'>開花分早晚，　見佛智參差。</div>
</div></div>
<div class='div-other'><a id='mulu29' />
<p class='h3'>下品觀</p>
<div class="lg regular" style="margin-left:0em;"><div class='lg-row'>下品全兇惡，　曾無二利因，</div>
<div class='lg-row'>遇人稱十念，　勇猛謝沉淪。</div>
</div></div></div><p>〔錄文完〕</p>
</div>
<div class='div-other'><a id='mulu30' />
<p class='h1'>〔錄文二〕</p><p class="head1">普勸持念阿彌陀佛</p>

<div class="lg regular" style="margin-left:0em;"><div class='lg-row'>浮世生身事若何，　猶如春燕壘巢窠，</div>
<div class='lg-row'>波波役役營家計，　不如隨分念彌陀。</div>
</div>
<div class="lg regular" style="margin-left:0em;"><div class='lg-row'>文章俊辯應名科，　朱紫榮身志意多，</div>
<div class='lg-row'>官崇誰免無常至，　不如方便念彌陀。</div>
</div>
<div class="lg regular" style="margin-left:0em;"><div class='lg-row'>飛槍走射勢難過，　駿馬騎來似擲梭，</div>
<div class='lg-row'>力敵萬夫輸老病，　不如習善念彌陀。</div>
</div>
<div class="lg regular" style="margin-left:0em;"><div class='lg-row'>富貴資財不厭多，　朝昏計算恐差訛，</div>
<div class='lg-row'>憂煩不覺頭如雪，　不如知足念彌陀。</div>
</div>
<div class="lg regular" style="margin-left:0em;"><div class='lg-row'>音聲清響善謳歌，　一曲新詞格調和，</div>
<div class='lg-row'>直饒唱得行雲墜，　不如淨口念彌陀。</div>
</div>
<div class="lg regular" style="margin-left:0em;"><div class='lg-row'>柳眉星眼賽嫦娥，　玉體時新著綺羅，</div>
<div class='lg-row'>華容祇可常年少，　不如及早念彌陀。</div>
</div>
<div class="lg regular" style="margin-left:0em;"><div class='lg-row'>棋誇敵手智謀多，　打劫爭先在切磋，</div>
<div class='lg-row'>光陰一半因茲廢，　不如端坐念彌陀。</div>
<div class='lg-row'>商人經紀最奔波，　遠地他方到處過，</div>
<div class='lg-row'>江湖風浪危中險，　不如歸去念彌陀。</div>
</div>
<div class="lg regular" style="margin-left:0em;"><div class='lg-row'>慣習公方損陷他，　巧妝詞頌逞嘍囉，</div>
<div class='lg-row'>家財使盡招人怨，　不如省事念彌陀。</div>
</div>
<div class="lg regular" style="margin-left:0em;"><div class='lg-row'>殺業冤家債漸多，　將何詞理見閻羅，</div>
<div class='lg-row'>教君一路超生法，　不如知悔念彌陀。</div>
</div>
<div class="lg regular" style="margin-left:0em;"><div class='lg-row'>念佛持經福最多，　不持不念罪恒河，</div>
<div class='lg-row'>如來金口親宣說，　普為眾生解網羅。</div>
</div><p style="text-indent:2em" class="lg-abnormal"><div class='lg-row'>幸知仁者，信受奉行。</div>
</p><p>〔錄文完〕</p>
</div>
<div class='div-other'><a id='mulu31' />
<p class='h1'>〔錄文三〕</p><p class="head1">再三相勸念彌陀</p>

<div class="lg regular" style="margin-left:0em;"><div class='lg-row'>三界炎炎如火聚，　道人未□□□□，</div>
<div class='lg-row'>蓮池寶土樂無窮，　收拾身心如□□。</div>
<div class='lg-row'>西方極樂七寶池，　八功德水不思議，</div>
<div class='lg-row'>底有金沙岸香樹，　蓮花湧出化生兒。</div>
</div>
<div class="lg regular" style="margin-left:0em;"><div class='lg-row'>人人佛性本天真，　念佛常為作佛因，</div>
<div class='lg-row'>不念不稱心似漆，　何時得見本來身。</div>
</div>
<div class="lg regular" style="margin-left:0em;"><div class='lg-row'>眷屬親情不是親，　滿堂金玉未為珍，</div>
<div class='lg-row'>不如一句彌陀佛，　便是生生引路人。</div>
</div>
<div class="lg regular" style="margin-left:0em;"><div class='lg-row'>念念常存念佛心，　念而無念最功深，</div>
<div class='lg-row'>功成無念須成佛，　成佛人天自仰欽。</div>
</div>
<div class="lg regular" style="margin-left:0em;"><div class='lg-row'>口閒念佛譬如閒，　不礙家緣不費錢，</div>
<div class='lg-row'>大有便宜何不念，　莫教臨死卻茫然。</div>
</div>
<div class="lg regular" style="margin-left:0em;"><div class='lg-row'>貪生日日祇忙忙，　不覺年衰鬢似霜，</div>
<div class='lg-row'>或若鬼魔來耍取，　且推不辦向閻王。</div>
</div>
<div class="lg regular" style="margin-left:0em;"><div class='lg-row'>有田不種放教荒，　秋後羨人收滿倉，</div>
<div class='lg-row'>有佛有經不禮念，　死來地獄遣誰當。</div>
</div>
<div class="lg regular" style="margin-left:0em;"><div class='lg-row'>地獄三途卻愛遊，　天堂佛國不尋求，</div>
<div class='lg-row'>欲求佛國天堂樂，　勤念彌陀早轉頭。</div>
</div>
<div class="lg regular" style="margin-left:0em;"><div class='lg-row'>再三相勸念彌陀，　不念之人莫奈何，</div>
<div class='lg-row'>雖則無人奈何得，　奈何卻自有閻羅。</div>
</div>
<div class="lg regular" style="margin-left:0em;"><div class='lg-row'>念念無常步步隨，　勤心念佛是便宜，</div>
<div class='lg-row'>再三共勸成多口，　子細思量為阿誰。</div>
</div><p>〔錄文完〕</p>
</div>
</div><!-- end of div[@id='body'] -->
</body></html>