<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金剛經頌（擬）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>〔錄文五〕</p><p style="margin-left:0em;text-indent:2em">（前殘）</p>
<p style="margin-left:0em;text-indent:0em;" class="lg-abnormal"><div class='lg-row'>咸令悲智收。</div>
<div class='lg-row'>若起眾生見，　還同著相求。</div>
</p><p>頌菩薩應無所住　檀波羅蜜是彼岸下六度如頌受之</p>

<div class="lg regular" style="margin-left:0em;"><div class='lg-row'>一大阿僧祇，　萬行俱齊修。</div>
<div class='lg-row'>既悟人無我，　長依聖道流。</div>
<div class='lg-row'>二空方漸證，　三昧任遨遊。</div>
<div class='lg-row'>創居歡喜地，　常樂遂亡憂。</div>
</div>
<div class="lg regular" style="margin-left:0em;"><div class='lg-row'>尸羅得清淨，　無量劫來因。</div>
<div class='lg-row'>妄想如怨賊，　貪愛若參辰。</div>
<div class='lg-row'>在欲而無欲，　居塵不染塵。</div>
<div class='lg-row'>權依離垢地，　當證法王身。</div>
</div>
<div class="lg regular" style="margin-left:0em;"><div class='lg-row'>忍心如幻夢，　嗔境若龜毛。</div>
<div class='lg-row'>常能修此觀，　逢難轉堅牢。</div>
<div class='lg-row'>無非亦無我，　無下亦無高。</div>
<div class='lg-row'>若滅貪嗔賊，　須行智惠刀。</div>
</div>
<div class="lg regular" style="margin-left:0em;"><div class='lg-row'>進修名燄地，　良為惠光舒。</div>
<div class='lg-row'>二智心中盡，　三空境上祛。</div>
<div class='lg-row'>無明念念滅，　隨眠漸漸除。</div>
<div class='lg-row'>觀心如不間，　何啻至無餘。</div>
</div>
<div class="lg regular" style="margin-left:0em;"><div class='lg-row'>禪河隨浪淨，　定水逐波清。</div>
<div class='lg-row'>心地生覺性，　智照滅迷情。</div>
<div class='lg-row'>遍計虛分別，　由來假立名。</div>
<div class='lg-row'>若了依他性，　無別有圓成。</div>
</div>
<div class="lg regular" style="margin-left:0em;"><div class='lg-row'>惠燈如朗日，　蘊界若乾城。</div>
<div class='lg-row'>明來暗便謝，　無暇暫時停。</div>
<div class='lg-row'>妄心猶未滅，　仍見我人形。</div>
<div class='lg-row'>妙智圓光燭，　唯得一虛名。</div>
</div><p>總頌六度</p>

<div class="lg regular" style="margin-left:0em;"><div class='lg-row'>施門通六行，　六行束三檀。</div>
<div class='lg-row'>資生無畏法，　聲色不相干。</div>
<div class='lg-row'>二邊純莫立，　中道不須安。</div>
<div class='lg-row'>欲覓無生處，　背境向心觀。</div>
</div><p>頌東方虛空可思量不</p>

<div class="lg regular" style="margin-left:0em;"><div class='lg-row'>若論無相施，　功德極難量。</div>
<div class='lg-row'>行悲濟貧乏，　果報勿須望。</div>
<div class='lg-row'>凡夫情行劣，　先且略稱揚。</div>
<div class='lg-row'>欲知檀貌狀，　如空遍十方。</div>
</div><p>頌可以身相見如來不</p>

<div class="lg regular" style="margin-left:0em;"><div class='lg-row'>如來舉身相，　為破世間情。</div>
<div class='lg-row'>恐人生斷見，　權且立虛名。</div>
<div class='lg-row'>假言三十二，　八十也空聲。</div>
<div class='lg-row'>有身非覺體，　無相乃真形。</div>
</div><p>頌頗有眾生聞說是經法生實信不</p>

<div class="lg regular" style="margin-left:0em;"><div class='lg-row'>因深果亦深，　理密實難尋。</div>
<div class='lg-row'>當來末後世，　唯慮法將沉。</div>
<div class='lg-row'>空生情未達，　聞義恐難任。</div>
<div class='lg-row'>如能信此說，　定是覺人心。</div>
</div><p>頌乃至一念生實信者</p>

<div class="lg regular" style="margin-left:0em;"><div class='lg-row'>信根生一念，　諸佛盡能知。</div>
<div class='lg-row'>生因於此日，　證果未來時。</div>
<div class='lg-row'>三大經多劫，　六度久安施。</div>
<div class='lg-row'>熏成無漏種，　方號不思議。</div>
</div><p>頌無復我相眾生相</p>

<div class="lg regular" style="margin-left:0em;"><div class='lg-row'>人空法亦空，　二相體還同。</div>
<div class='lg-row'>遍計虛分別，　依他礙不通。</div>
<div class='lg-row'>圓成沉識海，　流轉若飄蓬。</div>
<div class='lg-row'>欲識無生性，　心外斷行蹤。</div>
</div><p>頌知我說法如筏喻者</p>

<div class="lg regular" style="margin-left:0em;"><div class='lg-row'>渡河須用筏，　至岸不須船。</div>
<div class='lg-row'>人法知無我，　悟理詎勞詮。</div>
<div class='lg-row'>中流仍被溺，　誰論在二邊。</div>
<div class='lg-row'>有無但取一，　即被汙心田。</div>
</div><p>頌如來得阿耨多羅三藐三菩提</p>

<div class="lg regular" style="margin-left:0em;"><div class='lg-row'>菩提離言說，　曾來無得人。</div>
<div class='lg-row'>須依二空理，　當證法王身。</div>
<div class='lg-row'>有心俱是妄，　無執可名真。</div>
<div class='lg-row'>若悟非非法，　逍遙出六塵。</div>
</div><p>頌一切聖人皆以無為法得名</p>

<div class="lg regular" style="margin-left:0em;"><div class='lg-row'>人法俱名執，　了即亦無為。</div>
<div class='lg-row'>菩薩能齊證，　聲聞離一非。</div>
<div class='lg-row'>所知煩惱障，　空中無所依。</div>
<div class='lg-row'>常能作此觀，　得聖定何疑。</div>
</div><p>頌三千大千七寶布施</p>

<div class="lg regular" style="margin-left:0em;"><div class='lg-row'>寶滿三千界，　賷持作福田。</div>
<div class='lg-row'>唯成有漏業，　終不離人天。</div>
<div class='lg-row'>持經四句福，　與聖作良緣。</div>
<div class='lg-row'>欲達無為路，　須乘般若船。</div>
</div><p>頌須陀洹至阿那含</p>

<div class="lg regular" style="margin-left:0em;"><div class='lg-row'>捨凡初至聖，　煩惱漸輕微。</div>
<div class='lg-row'>斷除人我執，　創始證無為。</div>
<div class='lg-row'>緣塵及身見，　今者乃知非。</div>
<div class='lg-row'>七返人天後，　一去不知歸。</div>
</div><p>頌阿羅漢</p>

<div class="lg regular" style="margin-left:0em;"><div class='lg-row'>無生亦無死，　無我亦無人。</div>
<div class='lg-row'>永除煩惱障，　長辭後有身。</div>
<div class='lg-row'>境亡心亦滅，　無復起貪嗔。</div>
<div class='lg-row'>少悲便用智，　蕭然獨任真。</div>
</div><p>頌如來昔在燃燈佛所</p>

<div class="lg regular" style="margin-left:0em;"><div class='lg-row'>昔時稱善惠，　今日號能人。</div>
<div class='lg-row'>看緣緣似妄，　識體體無真。</div>
<div class='lg-row'>法性非因果，　如理不從因。</div>
<div class='lg-row'>謂得燃燈記，　焉知號舊身。</div>
</div><p>頌嚴佛土</p>

<div class="lg regular" style="margin-left:0em;"><div class='lg-row'>掃除心意地，　名為淨土因。</div>
<div class='lg-row'>無論福與智，　先且離貪嗔。</div>
<div class='lg-row'>莊嚴絕能所，　無我乃成真。</div>
<div class='lg-row'>斷常俱不得，　穎脫出囂塵。</div>
</div><p>頌須彌山</p>

<div class="lg regular" style="margin-left:0em;"><div class='lg-row'>須彌高且大，　將喻法王身。</div>
<div class='lg-row'>七寶齊圍繞，　六度次相鄰。</div>
<div class='lg-row'>四色成山果，　慈悲作佛因。</div>
<div class='lg-row'>有形終不大，　無相乃言真。</div>
</div><p>頌恒河中所有沙</p>

<div class="lg regular" style="margin-left:0em;"><div class='lg-row'>恒河為比量，　分為六種多。</div>
<div class='lg-row'>持經為四句，　七寶詎能過。</div>
<div class='lg-row'>法門遊履處，　供養感修羅。</div>
<div class='lg-row'>經稱法最勝，　尊高似佛陀。</div>
</div><p>頌當何名此經</p>

<div class="lg regular" style="margin-left:0em;"><div class='lg-row'>名中無有義，　義上復無名。</div>
<div class='lg-row'>金剛喻真智，　能破復堅貞。</div>
<div class='lg-row'>波羅稱彼岸，　入理出迷情。</div>
<div class='lg-row'>不解心中覓，　向外逐空聲。</div>
</div><p>頌三千大千世界所有微塵</p>

<div class="lg regular" style="margin-left:0em;"><div class='lg-row'>施命如沙數，　人天業轉深。</div>
<div class='lg-row'>既掩菩提相，　能障涅槃心。</div>
<div class='lg-row'>猿猴探水月，　莨菪聚花針。</div>
<div class='lg-row'>愛河浮更沒，　苦海出還沉。</div>
</div><p>頌受持四句偈</p>

<div class="lg regular" style="margin-left:0em;"><div class='lg-row'>經中四句偈，　應知不離身。</div>
<div class='lg-row'>迷人看似妄，　智者乃唯真。</div>
<div class='lg-row'>法性非因果，　如中非故新。</div>
<div class='lg-row'>蘊空無實法，　焉得有塵人。</div>
</div><p>頌涕淚悲泣而白佛言</p>

<div class="lg regular" style="margin-left:0em;"><div class='lg-row'>聞經深解義，　心中喜且悲。</div>
<div class='lg-row'>昔除煩惱障，　今能離所知。</div>
<div class='lg-row'>遍計於先了，　圓成證此時。</div>
<div class='lg-row'>示同今始悟，　方便勸人持。</div>
</div><p>頌則生實相</p>

<div class="lg regular" style="margin-left:0em;"><div class='lg-row'>未有無心境，　曾無了境心。</div>
<div class='lg-row'>境無心亦滅，　心滅境無侵。</div>
<div class='lg-row'>經中稱實相，　語妙理能深。</div>
<div class='lg-row'>證知唯有佛，　小聖詎堪任。</div>
</div><p>頌我今得聞如是經典信解受持不足為難</p>

<div class="lg regular" style="margin-left:0em;"><div class='lg-row'>空生問此理，　如蓬植在麻。</div>
<div class='lg-row'>凡流信此說，　因火出蓮花。</div>
<div class='lg-row'>恐人生二見，　大聖預開遮。</div>
<div class='lg-row'>如能離諸相，　定入法王家。</div>
</div><p>頌第一波羅蜜非第一波羅蜜</p>

<div class="lg regular" style="margin-left:0em;"><div class='lg-row'>波羅稱彼岸，　於中十種名。</div>
<div class='lg-row'>高卑猶妄識，　次第為迷情。</div>
<div class='lg-row'>燄裏尋求水，　空中覓響聲。</div>
<div class='lg-row'>真如何損壞，　今始號圓成。</div>
</div><p>頌離一切諸相</p>

<div class="lg regular" style="margin-left:0em;"><div class='lg-row'>如能發心者，　應當了二邊。</div>
<div class='lg-row'>涅槃無有相，　菩提離所詮。</div>
<div class='lg-row'>非我及我者，　人法兩俱捐。</div>
<div class='lg-row'>欲達真如理，　應當識本源。</div>
</div><p>頌歌利王</p>

<div class="lg regular" style="margin-left:0em;"><div class='lg-row'>暴虐離無道，　時稱歌利王。</div>
<div class='lg-row'>逢伊出遊獵，　仙人橫被傷。</div>
<div class='lg-row'>頻經五百代，　前後極時長。</div>
<div class='lg-row'>承仙忍辱力，　今乃證真常。</div>
</div><p>頌利益一切眾生</p>

<div class="lg regular" style="margin-left:0em;"><div class='lg-row'>菩薩懷深智，　何曾不帶悲。</div>
<div class='lg-row'>投身憂虎餓，　割肉恐鷹饑。</div>
<div class='lg-row'>精勤三大劫，　曾無一念疲。</div>
<div class='lg-row'>如能同此行，　皆得作天師。</div>
</div><p>頌實語真語</p>

<div class="lg regular" style="margin-left:0em;"><div class='lg-row'>眾生與蘊界，　名別體非殊。</div>
<div class='lg-row'>了心知似幻，　迷情見有餘。</div>
<div class='lg-row'>真言言不妄，　實語語非虛。</div>
<div class='lg-row'>始終無變易，　性相本來如。</div>
</div><p>頌如來所得此法無實無虛</p>

<div class="lg regular" style="margin-left:0em;"><div class='lg-row'>證空便為實，　執我乃成虛。</div>
<div class='lg-row'>非空亦非有，　誰有復誰無。</div>
<div class='lg-row'>對病應須藥，　無病藥還無。</div>
<div class='lg-row'>常依二空理，　穎脫出無餘。</div>
</div><p>頌三時捨身命</p>

<div class="lg regular" style="margin-left:0em;"><div class='lg-row'>眾生與壽者，　蘊上假虛名。</div>
<div class='lg-row'>如龜毛不實，　似兔角無形。</div>
<div class='lg-row'>捨身由妄識，　施命為迷情。</div>
<div class='lg-row'>未離人我執，　何日證圓成。</div>
</div><p>頌如來為發大乘者說</p>

<div class="lg regular" style="margin-left:0em;"><div class='lg-row'>所作皆依性，　修成功德林。</div>
<div class='lg-row'>終無趣寂意，　唯有濟群心。</div>
<div class='lg-row'>行悲悲廣大，　用智智慧深。</div>
<div class='lg-row'>利他兼利己，　小聖詎勘任。</div>
</div><p>頌為人輕賤</p>

<div class="lg regular" style="margin-left:0em;"><div class='lg-row'>先身有報障，　今日受持經。</div>
<div class='lg-row'>暫被人欺賤，　轉重罪還輕。</div>
<div class='lg-row'>若了依他起，　能除遍計情。</div>
<div class='lg-row'>常依般若觀，　何慮不圓成。</div>
</div><p>頌應云何降伏其心</p>

<div class="lg regular" style="margin-left:0em;"><div class='lg-row'>空生重請問，　無心為自身。</div>
<div class='lg-row'>欲發菩提者，　當了現前因。</div>
<div class='lg-row'>行悲疑似妄，　用智乃成真。</div>
<div class='lg-row'>度生權用我，　證理即無人。</div>
</div><p>頌如來於燃燈所於法有所得不</p>

<div class="lg regular" style="margin-left:0em;"><div class='lg-row'>人與法相待，　二相本來無。</div>
<div class='lg-row'>法空人是妄，　人空法亦空。</div>
<div class='lg-row'>人法俱不實，　受記可非虛。</div>
<div class='lg-row'>一切皆如幻，　誰言得有無。</div>
</div><p>頌五眼</p>

<div class="lg regular" style="margin-left:0em;"><div class='lg-row'>天眼通非礙，　肉眼礙非通。</div>
<div class='lg-row'>法眼唯觀俗，　惠眼直緣空。</div>
<div class='lg-row'>佛眼如千日，　照異體還同。</div>
<div class='lg-row'>圓照法界內，　無處不鑒容。</div>
</div><p>頌過去心不可得</p>

<div class="lg regular" style="margin-left:0em;"><div class='lg-row'>依他一念起，　俱為妄所行。</div>
<div class='lg-row'>便分六十四，　九百亂縱橫。</div>
<div class='lg-row'>過去滅無滅，　當來生不生。</div>
<div class='lg-row'>常能作此觀，　真妄坦然平。</div>
</div><p>頌具足相見不</p>

<div class="lg regular" style="margin-left:0em;"><div class='lg-row'>八十隨形好，　相分三十二。</div>
<div class='lg-row'>應物萬般身，　理中無一異。</div>
<div class='lg-row'>人法雙俱遣，　色心齊一棄。</div>
<div class='lg-row'>所以證菩提，　實由諸相離。</div>
</div><p>頌是法平等</p>

<div class="lg regular" style="margin-left:0em;"><div class='lg-row'>水陸同真際，　飛行體一如。</div>
<div class='lg-row'>法中何彼此，　理上豈親疏。</div>
<div class='lg-row'>自他分別遣，　高下執情除。</div>
<div class='lg-row'>作斯平等觀，　咸共入無餘。</div>
</div><p>頌若以色見我</p>

<div class="lg regular" style="margin-left:0em;"><div class='lg-row'>涅槃含四德，　唯我契真常。</div>
<div class='lg-row'>齊名八自在，　獨一取虛長。</div>
<div class='lg-row'>非色非聲相，　心識豈能量。</div>
<div class='lg-row'>看時不可見，　無見乃形彰。</div>
</div><p>頌恒河沙七寶布施</p>

<div class="lg regular" style="margin-left:0em;"><div class='lg-row'>施寶如沙數，　唯成有漏因。</div>
<div class='lg-row'>不如無我觀，　了妄乃名真。</div>
<div class='lg-row'>欲證無生忍，　要假離貪嗔。</div>
<div class='lg-row'>人法知無我，　逍遙出六塵。</div>
</div><p>頌無我得成於忍及一合相</p>

<div class="lg regular" style="margin-left:0em;"><div class='lg-row'>界塵何一異，　報應亦同然。</div>
<div class='lg-row'>非因亦非果，　誰後復誰前。</div>
<div class='lg-row'>事中通一合，　理上兩俱捐。</div>
<div class='lg-row'>欲達無生路，　應當識本源。</div>
</div><p>頌如翳燈幻</p>

<div class="lg regular" style="margin-left:0em;"><div class='lg-row'>如星翳燈幻，　皆喻為無常。</div>
<div class='lg-row'>漏識修因果，　誰能得久長。</div>
</div><p>（下殘）……</p>
<p>〔錄文完〕</p>
</div>
</div><!-- end of div[@id='body'] -->
</body></html>