<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金剛經讚集（擬）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>〔錄文二〕</p><p style="margin-left:0em;text-indent:2em">（前殘）</p>

<div class="lg regular" style="margin-left:0em;"><div class='lg-row'>忍心如幻夢，　嗔境若龜毛。</div>
<div class='lg-row'>常能作此觀，　逢難轉堅牢。</div>
<div class='lg-row'>無非亦無是，　無下亦無高。</div>
<div class='lg-row'>若滅貪嗔賊，　須行智惠刀。</div>
</div>
<div class="lg regular" style="margin-left:0em;"><div class='lg-row'>進修名焰地，　良為惠光舒。</div>
<div class='lg-row'>二智心中遣，　三空境上祛。</div>
<div class='lg-row'>無明念念滅，　隨眠漸漸除。</div>
<div class='lg-row'>觀心不染著，　何啻至無餘。</div>
</div>
<div class="lg regular" style="margin-left:0em;"><div class='lg-row'>禪河隨浪淨，　定水逐波清。</div>
<div class='lg-row'>澄神生覺性，　志慮滅迷情。</div>
<div class='lg-row'>遍計虛分別，　由來假立名。</div>
<div class='lg-row'>若了依他起，　無別有圓成。</div>
</div>
<div class="lg regular" style="margin-left:0em;"><div class='lg-row'>惠燈如朗日，　蘊界若乾城。</div>
<div class='lg-row'>明來闇便謝，　無復暫時停。</div>
<div class='lg-row'>妄心猶未滅，　仍見我人形。</div>
<div class='lg-row'>妙智圓光照，　唯得一虛名。</div>
</div>
<div class="lg regular" style="margin-left:0em;"><div class='lg-row'>施門通六行，　六行束三檀。</div>
<div class='lg-row'>資生無畏法，　聲色勿相干。</div>
<div class='lg-row'>二邊純莫立，　中道不須安。</div>
<div class='lg-row'>欲覓無生福，　背境向心看。</div>
</div>
<div class="lg regular" style="margin-left:0em;"><div class='lg-row'>若論無相施，　福德極難量。</div>
<div class='lg-row'>行悲濟貧乏，　報果不相忘。</div>
<div class='lg-row'>凡夫情行劣，　施者著稱揚。</div>
<div class='lg-row'>若論檀相貌，　如空遍十方。</div>
</div><p style="margin-left:0em;text-indent:2em">第三欲得色身住處　從「可以身相」至「即見如來」。</p>

<div class="lg regular" style="margin-left:0em;"><div class='lg-row'>如來見身相，　為破世間情。</div>
<div class='lg-row'>恐人生斷見，　權且立虛名。</div>
<div class='lg-row'>假號三十二，　八十也空聲。</div>
<div class='lg-row'>有身非覺體，　無相乃真形。</div>
</div><p style="margin-left:0em;text-indent:2em">第四欲得法身住處　從「彼有眾生」至「以此為實」。</p>

<div class="lg regular" style="margin-left:0em;"><div class='lg-row'>果因俱稱妙，　理密秘難尋。</div>
<div class='lg-row'>當來末世後，　唯恐法將沉。</div>
<div class='lg-row'>空生情未達，　聞義畏難任。</div>
<div class='lg-row'>如能信此說，　一念佛知心。</div>
</div><p style="margin-left:0em;text-indent:2em">從「當知是人」至「淨信」。</p>

<div class="lg regular" style="margin-left:0em;"><div class='lg-row'>信心成一念，　諸佛悉皆知。</div>
<div class='lg-row'>克因於此日，　證果未來時。</div>
<div class='lg-row'>三大經多劫，　六度久安施。</div>
<div class='lg-row'>熏成無漏種，　方號不思議。</div>
</div><p style="margin-left:0em;text-indent:2em">從「若唯法相」至「我人眾生壽者」。</p>

<div class="lg regular" style="margin-left:0em;"><div class='lg-row'>人空法亦空，　二相本來同。</div>
<div class='lg-row'>遍計虛分別，　依他礙不通。</div>
<div class='lg-row'>真如沉識海，　流轉若飄蓬。</div>
<div class='lg-row'>欲證無生性，　心外斷行蹤。</div>
</div><p style="margin-left:0em;text-indent:2em">從「不應取」至「不應取非法」。</p>

<div class="lg regular" style="margin-left:0em;"><div class='lg-row'>有因無假號，　無因無實名。</div>
<div class='lg-row'>有無無別體，　無有有無形。</div>
<div class='lg-row'>有無無自性，　妄起有無情。</div>
<div class='lg-row'>有無如谷響，　勿著有無聲。</div>
</div><p style="margin-left:0em;text-indent:2em">從「以是義故」至「何況非法」。</p>

<div class="lg regular" style="margin-left:0em;"><div class='lg-row'>渡河須用筏，　至岸不須船。</div>
<div class='lg-row'>人法知無我，　悟理詎能詮。</div>
<div class='lg-row'>中流仍被溺，　誰論在二邊。</div>
<div class='lg-row'>有無但取一，　即被汙心田。</div>
</div><p style="margin-left:0em;text-indent:2em">從「如來所說法」至「非法非非法」。</p>

<div class="lg regular" style="margin-left:0em;"><div class='lg-row'>菩提離言說，　曾來無得人。</div>
<div class='lg-row'>須依二空理，　然證法王身。</div>
<div class='lg-row'>有心俱是妄，　無執可名真。</div>
<div class='lg-row'>若悟非非法，　高步出情塵。</div>
</div><p style="margin-left:0em;text-indent:2em">從「一切賢」至「而有差別」。</p>

<div class="lg regular" style="margin-left:0em;"><div class='lg-row'>人法俱名執，　了即二無為。</div>
<div class='lg-row'>菩薩能齊證，　聲聞悟一非。</div>
<div class='lg-row'>所知煩惱障，　空中無所依。</div>
<div class='lg-row'>常能作此觀，　得聖定無疑。</div>
</div><p style="margin-left:0em;text-indent:2em">從「若人以七寶」至「不如一四句偈為他人說」。</p>

<div class="lg regular" style="margin-left:0em;"><div class='lg-row'>寶滿三千界，　齎特作福田。</div>
<div class='lg-row'>唯成有漏業，　終不離人天。</div>
<div class='lg-row'>經中取四句，　與聖作良緣。</div>
<div class='lg-row'>欲入無為海，　須乘般若船。</div>
</div><p style="margin-left:0em;text-indent:2em">第五於修道中得勝無慢住處　從「須陀洹於意」至「是名須陀洹」。</p>

<div class="lg regular" style="margin-left:0em;"><div class='lg-row'>舍凡初至聖，　煩惱漸輕微。</div>
<div class='lg-row'>斷除人我執，　創始證無為。</div>
<div class='lg-row'>緣塵及身見，　今者乃知非。</div>
<div class='lg-row'>七返人天後，　一去剩無歸。</div>
</div><p style="margin-left:0em;text-indent:2em">從「阿羅漢能作是念」至「阿蘭那行」。</p>

<div class="lg regular" style="margin-left:0em;"><div class='lg-row'>無生亦無滅，　無我亦無人。</div>
<div class='lg-row'>斷除煩惱障，　長辭後有身。</div>
<div class='lg-row'>境亡心亦滅，　無復起貪嗔。</div>
<div class='lg-row'>少悲偏用智，　逍遙獨任真。</div>
</div><p style="margin-left:0em;text-indent:2em">第六不離佛出時住處　從「如來在燃燈佛所」至「實無所得」。</p>

<div class="lg regular" style="margin-left:0em;"><div class='lg-row'>昔時稱善惠，　今日號能仁。</div>
<div class='lg-row'>尋緣緣似妄，　識體體無真。</div>
<div class='lg-row'>法性非因果，　如理不從因。</div>
<div class='lg-row'>後得燃燈記，　應知是舊身。</div>
</div><p style="margin-left:0em;text-indent:2em">第七願淨佛土住處　從「菩薩莊嚴佛土」至「而生其心」。</p>

<div class="lg regular" style="margin-left:0em;"><div class='lg-row'>掃除心意地，　名為淨土因。</div>
<div class='lg-row'>無論福與智，　先且離貪嗔。</div>
<div class='lg-row'>莊嚴絕能所，　無執乃名真。</div>
<div class='lg-row'>斷常俱不得，　自在脫囂塵。</div>
</div><p style="margin-left:0em;text-indent:2em">第八成熟眾生住處　從「譬如有人身如須彌」至「是名大身」。</p>

<div class="lg regular" style="margin-left:0em;"><div class='lg-row'>須彌高且大，　將喻法王身。</div>
<div class='lg-row'>七寶齊圍繞，　六度次為鄰。</div>
<div class='lg-row'>四色成山相，　慈悲作佛因。</div>
<div class='lg-row'>有身非聖體，　無相乃名真。</div>
</div><p style="margin-left:0em;text-indent:2em">第九遠離隨順外散亂住處　從「如恒河中」至「如來無所說」。</p>

<div class="lg regular" style="margin-left:0em;"><div class='lg-row'>恒沙為比量，　分為六種多。</div>
<div class='lg-row'>持經四句偈，　七寶詎能過。</div>
<div class='lg-row'>弘揚隨所在，　供養感修羅。</div>
<div class='lg-row'>經中稱最上，　尊高似佛陀。</div>
</div><p style="margin-left:0em;text-indent:2em">第十色及眾生身搏取觀破相應行住處　從「三千大千世界」至「是名世界」。</p>

<div class="lg regular" style="margin-left:0em;"><div class='lg-row'>積塵成世界，　析界作微塵。</div>
<div class='lg-row'>界喻人天果，　塵為有漏因。</div>
<div class='lg-row'>塵因因不實，　界果果非真。</div>
<div class='lg-row'>因果皆如幻，　超然物外人。</div>
</div><p style="margin-left:0em;text-indent:2em">第十一供養如來給侍住處　從「若人以恒河沙身命施」至「其福甚多」。</p>

<div class="lg regular" style="margin-left:0em;"><div class='lg-row'>施命恒沙數，　人天業轉深。</div>
<div class='lg-row'>既掩菩提相，　無障涅槃心。</div>
<div class='lg-row'>獼猴投水月，　莨菪取花針。</div>
<div class='lg-row'>愛河浮更沒，　苦海出還沉。</div>
</div>
<div class="lg regular" style="margin-left:0em;"><div class='lg-row'>經中取四句，　應知不離身。</div>
<div class='lg-row'>迷人看似妄，　智者了唯真。</div>
<div class='lg-row'>法性無前後，　知非故復新。</div>
<div class='lg-row'>空無實法，　權示敬經人。</div>
</div><p style="margin-left:0em;text-indent:2em">從「涕淚悲位」至「得聞如是之經」。</p>

<div class="lg regular" style="margin-left:0em;"><div class='lg-row'>聞經深解意，　心中喜且悲。</div>
<div class='lg-row'>昔除煩惱障，　今能離所知。</div>
<div class='lg-row'>遍計於先了，　圓成證此時。</div>
<div class='lg-row'>乘因今始悟，　方便勸人持。</div>
</div><p style="margin-left:0em;text-indent:2em">第十二遠離利養疲惱不精進及退等住處　從「得聞是」至「說名實相」。</p>

<div class="lg regular" style="margin-left:0em;"><div class='lg-row'>未有無心境，　曾無無境心。</div>
<div class='lg-row'>境亡心亦滅，　心滅境非侵。</div>
<div class='lg-row'>經中稱實相，　語妙理能深。</div>
<div class='lg-row'>證真唯有佛，　小聖豈堪任。</div>
</div><p style="margin-left:0em;text-indent:2em">從「我今得聞」至「甚為希有」。</p>

<div class="lg regular" style="margin-left:0em;"><div class='lg-row'>空生聞妙理，　如蓬植在麻。</div>
<div class='lg-row'>凡流言此說，　同火出蓮花。</div>
<div class='lg-row'>恐人生異見，　大聖預開遮。</div>
<div class='lg-row'>若能離此相，　定入法王家。</div>
</div><p style="margin-left:0em;text-indent:2em">從「離一切相即名諸佛」。</p>

<div class="lg regular" style="margin-left:0em;"><div class='lg-row'>如能發心者，　應當離二邊。</div>
<div class='lg-row'>涅槃無有相，　菩提離所詮。</div>
<div class='lg-row'>無乘及乘者，　人法兩俱捐。</div>
<div class='lg-row'>欲達無生性，　應當絕本源。</div>
</div><p style="margin-left:0em;text-indent:2em">從「佛言如是」至「第一波羅蜜」。</p>

<div class="lg regular" style="margin-left:0em;"><div class='lg-row'>波羅稱彼岸，　於中十種名。</div>
<div class='lg-row'>高卑緣妄識，　次第為昏情。</div>
<div class='lg-row'>燄裏尋求水，　琴中覓曲聲。</div>
<div class='lg-row'>真如何得失，　今始號圓成。</div>
</div><p style="margin-left:0em;text-indent:2em">第十三忍苦住處　從「如我昔為歌利王」至「應生嗔恨乃至無壽者」。</p>

<div class="lg regular" style="margin-left:0em;"><div class='lg-row'>行因求聖果，　修道在山藏。</div>
<div class='lg-row'>逢王出遊獵，　無殃橫被傷。</div>
<div class='lg-row'>頻經五百代，　前後極時長。</div>
<div class='lg-row'>乘先忍辱力，　今乃證真常。</div>
</div><p style="margin-left:0em;text-indent:2em">從「離一切相」至「發阿耨多羅」。</p>

<div class="lg regular" style="margin-left:0em;"><div class='lg-row'>如能發心者，　應當離二邊。</div>
<div class='lg-row'>涅槃無有相，　菩提離所緣。</div>
<div class='lg-row'>有無終不著，　中道二須蠲。</div>
<div class='lg-row'>欲達無為路，　唯當識本源。</div>
</div><p style="margin-left:0em;text-indent:2em">從「不應住色生心」至「不應住色布施」。</p>

<div class="lg regular" style="margin-left:0em;"><div class='lg-row'>菩薩行深智，　何曾不帶悲。</div>
<div class='lg-row'>投身飼餓虎，　割肉濟鷹饑。</div>
<div class='lg-row'>精勤三大劫，　曾無一念疲。</div>
<div class='lg-row'>如能同此行，　皆作死生師。</div>
</div><p style="margin-left:0em;text-indent:2em">從「真語」至「不異語」。</p>

<div class="lg regular" style="margin-left:0em;"><div class='lg-row'>眾生與蘊界，　名別體非殊。</div>
<div class='lg-row'>了心知是幻，　迷情見有無。</div>
<div class='lg-row'>真言言不妄，　實語語非虛。</div>
<div class='lg-row'>始終無變異，　性相本來如。</div>
</div><p style="margin-left:0em;text-indent:2em">從「如來所得法」至「無實無虛」。</p>

<div class="lg regular" style="margin-left:0em;"><div class='lg-row'>證空便謂實，　執我乃成虛。</div>
<div class='lg-row'>非真復非假，　誰有復誰無。</div>
<div class='lg-row'>對病應施藥，　病癒藥還除。</div>
<div class='lg-row'>常依般若觀，　凝寂契真如。</div>
</div><p style="margin-left:0em;text-indent:2em">第十四離寂靜味住處　從「初日分以恒河身命布施」至「其福勝彼」。</p>

<div class="lg regular" style="margin-left:0em;"><div class='lg-row'>眾生與人我，　蘊上執虛名。</div>
<div class='lg-row'>如龜毛不實，　似兔角無形。</div>
<div class='lg-row'>捨身緣妄識，　施命為愚情。</div>
<div class='lg-row'>未離人我執，　何以證圓成。</div>
</div><p style="margin-left:0em;text-indent:2em">從「如來為發大乘」至「最上乘」。</p>

<div class="lg regular" style="margin-left:0em;"><div class='lg-row'>所作皆依性，　修成功德林。</div>
<div class='lg-row'>終無趣寂滅，　唯有濟群心。</div>
<div class='lg-row'>行悲悲廣大，　用智智能深。</div>
<div class='lg-row'>利他兼自利，　永不被升沉。</div>
</div><p style="margin-left:0em;text-indent:2em">第十五於證道時遠離喜動住處　從「受持讀誦此經」至「當得三菩提」。</p>

<div class="lg regular" style="margin-left:0em;"><div class='lg-row'>先因有報障，　今日受持經。</div>
<div class='lg-row'>暫被人輕賤，　轉重卻為輕。</div>
<div class='lg-row'>若滅依他起，　先除遍計情。</div>
<div class='lg-row'>常能作此觀，　何愁道不成。</div>
</div><p style="margin-left:0em;text-indent:2em">從「云何應住」至「無有眾生樂滅度者」。</p>

<div class="lg regular" style="margin-left:0em;"><div class='lg-row'>空生重請問，　無心為自身。</div>
<div class='lg-row'>今發菩提者，　當了現前因。</div>
<div class='lg-row'>行悲疑似妄，　智照乃名真。</div>
<div class='lg-row'>度生權有我，　證現即無人。</div>
</div><p style="margin-left:0em;text-indent:2em">第十六求教受住處　從「須菩提於意云何」至「號釋迦牟尼」。</p>

<div class="lg regular" style="margin-left:0em;"><div class='lg-row'>人法兩相待，　二法本來如。</div>
<div class='lg-row'>住空人是妄，　人空法亦祛。</div>
<div class='lg-row'>人法齊俱寂，　受記可非虛。</div>
<div class='lg-row'>心色皆如幻，　須言法有無。</div>
</div><p style="margin-left:0em;text-indent:2em">第十七得聖道住處　從「肉眼」至「佛眼」。</p>

<div class="lg regular" style="margin-left:0em;"><div class='lg-row'>天眼通非礙，　肉眼礙非通。</div>
<div class='lg-row'>法眼唯觀俗，　惠眼直緣空。</div>
<div class='lg-row'>佛眼如千日，　照異體還同。</div>
<div class='lg-row'>圓明廓塵界，　無礙不含容。</div>
</div><p style="margin-left:0em;text-indent:2em">從「過去心」至「未來心」。</p>

<div class="lg regular" style="margin-left:0em;"><div class='lg-row'>依他一念起，　俱為妄所行。</div>
<div class='lg-row'>見分六十二，　煩惱亂縱橫。</div>
<div class='lg-row'>過去滅無滅，　當來生不生。</div>
<div class='lg-row'>常能修此觀，　真妄坦然平。</div>
</div><p style="margin-left:0em;text-indent:2em">（後殘）</p>
<p>〔錄文完〕</p>
</div>
</div><!-- end of div[@id='body'] -->
</body></html>