<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>入菩薩行論廣解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>入菩薩行論廣解</p><p class="byline">寂天菩薩造頌　傑操大師註解　隆蓮法師譯</p><p class="head1">〔題解〕</p>
<p style="margin-left:0em;text-indent:2em">《入菩薩行論》（Bodhisattvacaryavatara，梵），印度後期大乘佛教經典。古印度著名佛教學者寂天（Sāntideva，梵）著。寂天為後期大乘佛教瑜伽中觀派的主要理論家，約生活於公元八世紀左右。本論全由偈頌組成，共十品，言簡意賅，從勸發菩提心、修菩薩行兩個方面，系統論述了後期大乘關於菩薩修心的主要理論，是一部重要的著作。</p>
<p style="margin-left:0em;text-indent:2em">本論在北宋曾由天息災自梵文譯出，稱《菩提行經》，謂是龍樹所造，僅八品。但西藏的藏文大藏經中保存有全本，且有傑操大師所撰對該論的「廣解」。「廣解」精深簡要，對閱讀該論有較大幫助。</p>
<p style="margin-left:0em;text-indent:2em">隆蓮法師於五十年代初將本記連同「廣解」自藏文譯出，定名為《入菩薩行論廣解》，並承能海法師審定。九十年代，本譯本曾油印為四川尼眾佛學院教材，其後又曾由陝西省佛教協會弘法利生委員會印刷流通。此次主要依據油印本重新標點校訂。標點校訂者為吉祥、方廣錩、蘇軍、華方田。</p>
</div>
<div class='div-xu'><a id='mulu2' />
<p class='h1'>漢譯入菩薩行論廣解序</p><p style="margin-left:0em;text-indent:2em">入菩薩行論，詳菩薩修持，全以頌文寫成，名為千頌。首三頌歸敬三寶及造論因緣。解分十品。勸發菩提心四品：讚功德、懺罪、總持、不放逸；修菩薩行六品：守護正知、安忍、精進、靜慮、般若、迴向。註釋有梵、藏多家。</p>
<p style="margin-left:0em;text-indent:2em">此論作者寂天論師，約公元六至七世紀人，南印蘇羅室蹉國德鎧王之子，原名寂鎧。為不滿王族空虛享受奢靡生活，臨將接位，出走東印度獅子王處。前後服務十二年，勤奮好學，博通內外學說。繼至那爛陀寺出家，入勝天之門，改名寂天，成為月稱以後中觀學派之大家。其所倡導學風：一為廣博守約，以簡御繁；二為行解相應，不尚虛論。著作不多，悉從實踐中來。後由阿提沙傳到西藏，宗喀巴大師盛加宣揚。迦當派對《入菩薩行論》，宗為六論之一，影響深遠。</p>
<p style="margin-left:0em;text-indent:2em">此論漢譯，宋雍熙二年，由天息災翻譯名《菩提行經》，題龍樹菩薩造，較藏文本缺兩品，文字艱澀，又無註解，難以研尋。新中國成立初，隆蓮法師由藏譯漢，會入傑操廣解，洵為難得之書，付印流通，以餉讀者。爰述數言，以弁其首。</p>
<p style="margin-left:7em">佛曆二千五百三十九年佛吉祥日　趙樸初</p>
</div>
<div class='div-other'><a id='mulu3' />
<p class='h1'>〔譯文〕</p>
<div class='div-other'><a id='mulu4' />
<p class='juan'>入菩薩行論廣解卷一</p><p style="margin-left:2em">極尊正士諸具大悲心者足下恭敬頂禮。</p>
<p style="margin-left:2em">誰之智慧盡除諸罪，相好功德熾然四身，輪超法界際，大悲流露六十支分韻音，無垢光明普照無邊諸眾生，任運成辦，恒常無間，善能破除無邊眾生愚癡諸黑暗，於諸能仁自在上師大士聖妙吉祥足前，我今恭敬禮。</p>

<div class="lg regular" style="margin-left:0em;"><div class='lg-row'>為己一切生中備諮詢，　亦為利他與我同類機，</div>
<div class='lg-row'>遵依正士智者之所許，　入菩薩行論釋今當作。</div>
<div class='lg-row'>自見取執絹網所繫縛，　謂言欲證小乘菩提果，</div>
<div class='lg-row'>不須證入甚深真如性，　願捨諸顛倒說而諦聽。</div>
</div><p class="head1">入菩薩行論</p>
<p>梵語：菩提薩埵雜雅阿瓦打[冒-目+阿]</p>
<p>藏語：降曲生巴覺巴那[覺/勿]巴</p>
<p style="margin-left:0em;text-indent:2em">我佛能仁自在，初於殊勝菩提發心，中於眾多無數大劫，修行施等波羅蜜多，圓滿二種資糧，最後現證圓滿大覺。三轉法輪，初於四聖諦，三轉十二行宣說，有具聲聞種姓相續成熟者，唯說四諦，便能悟入緣生，離戲論邊際。如龍樹菩薩之論及月稱論師《六十正理論釋》，於小乘諸經中，亦曾多次正說細分無我也。次說廣中略三種經，廣明補特伽羅及法無我，轉第二法輪。次說具廣大方便分之不退轉輪，轉第三法輪。於此三轉法輪中，總釋一切契經密意，別者圓滿顯釋大乘經藏密意，於一切契經皆是一具大乘種姓者成佛道之支分，及云何修行之理，廣加抉擇，入正法行者，是此論之所明也。本論作者，聖者寂天論師，於一切契經密意已能圓滿通達，自他互換，具大悲心，不唯自利是視，一向唯求為他利樂，特由修行無上瑜伽極無戲論之門，於大乘道已獲圓滿。</p>
<p style="margin-left:0em;text-indent:2em">其所造《入菩薩行論》分四：甲一、釋題；甲二、皈敬；甲三、正義；甲四、結義。今初：</p>
<p style="margin-left:0em;text-indent:2em">梵語有四種，此是桑支達語也。此論題名「菩提」，藏語降曲；「薩埵」，藏語「生巴」；「雜雅」，藏語「覺巴」；阿瓦打[冒-目+阿]藏語「[覺/勿]巴。」</p>
<p class="head2">第一卷</p>
<p style="text-indent:2em" class="lg-abnormal"><div class='lg-row'>頂禮一切諸佛菩薩。</div>
</p><p style="margin-left:0em;text-indent:2em">甲二、譯文皈敬。</p>
<p style="margin-left:0em;text-indent:2em">明所屬之品類也。復為息滅譯事之障難。當知本論雖總釋全藏密意，主要唯正釋經藏也。卷數易知。</p>
<p style="margin-left:0em;text-indent:2em">甲三、正釋論義。分二：</p>
<p style="margin-left:0em;text-indent:2em">乙一、將釋大乘道次第之所作；乙二、正釋道次第。初復分三：</p>
<p style="margin-left:0em;text-indent:2em">丙一、皈敬；丙二、誓說；丙三、謙言樂欲造論之因。初復分三：</p>
<p style="margin-left:0em;text-indent:2em">丁一、所為義；丁二、迴向義；丁三、文詞義。</p>
<p style="margin-left:0em;text-indent:2em">丁初所為義者，由稱揚殊勝皈境功德而修皈依，能令自身證正士果，息滅造論障難，究竟得決定勝。亦令餘所化者隨順趣入，妙善資糧悉皆成辦也。</p>
<p style="margin-left:0em;text-indent:2em">丁二總攝義者，言三寶及應敬禮者，顯亦禮其餘也。</p>
<p style="margin-left:0em;text-indent:2em">丁三文詞義者，</p>
<p style="margin-left:0em;text-indent:0em;" class="lg-abnormal"><div class='lg-row'>善逝具足法身及佛子，　一切應禮敬處敬禮已，</div>
</p><p style="margin-left:0em;text-indent:2em">蘇嗄達言，有斷證二解。斷德圓滿之功德者，如人像善，煩惱障盡斷，端嚴而逝，故曰善逝。如疫病善，淨治已，不隨煩惱，自在復墮輪迴，故曰善逝。又如瓶善，充盈不染污，無明盡斷故，無餘而逝，故曰善逝。善謂妙善等，逝者達彼自性也。彼三者，如其次第顯勝出外道離欲、預流、一來等，及小乘阿羅漢也。若就證德圓滿而言，聖智現證二種無我真如，智堅固，無餘知，是為善逝。此亦如其次第勝出三種補特伽羅。以上明讚佛寶。界自性清淨離諸垢染之法身，是為法寶。彼依何而有？謂依善逝。善逝法身，先後二名，亦攝二種色身。法身亦表菩薩滅道，故佛寶及大乘法寶悉是皈敬境。佛子者，菩薩聖人，並為三寶。彼等及餘所應禮敬和尚阿闍黎等，悉三門恭敬作禮。已者，如言浴已受食，引起下文也。</p>
<p style="margin-left:0em;text-indent:2em">丙二、誓說。分四：</p>
<p style="margin-left:0em;text-indent:2em">丁一、辨所詮；丁二、顯離臆造過；丁三、斷妨難；丁四、明所為等。今初：</p>
<p style="margin-left:0em;text-indent:0em;" class="lg-abnormal"><div class='lg-row'>如來勝子律儀趣入處，　遵依經教總攝當宣說。</div>
</p><p style="margin-left:0em;text-indent:2em">此中所詮，援引有据。何所引据？謂如來子諸菩薩等，從初發菩提心，修施等波羅蜜行，乃至證大覺位，道之次第，悉皆含攝之律儀也。註家有唯釋為戒者，非頌文義也。丁二顯離臆造過。此得毋由汝臆造，何足為据耶？無如是過。欲釋一切大乘道次第，是依本師所說契經而說故。丁三斷妨難者，若爾唯依契經即可通達，何用造斯論乎？所難無過。為令經義，易於通達，總攝而說，故造斯論。丁四明所為者，大乘道及果，俱為所詮。依於此論於彼證入，依彼究竟證得佛果。若無前前後後不生，相關屬故，是其所為。誓願造論之所為，令所願作究竟成辦故。</p>
<p style="margin-left:0em;text-indent:2em">丙三、謙言樂欲造論之因。分三：</p>
<p style="margin-left:0em;text-indent:2em">丁一、謙言非正為他義而作；丁二、樂欲造論之因；丁三、明亦為利他同類之機。今初：</p>

<div class="lg regular" style="margin-left:0em;"><div class='lg-row'>昔所未聞此中既未述，　韻音善巧亦非我所能。</div>
<div class='lg-row'>故我亦非意樂為利他，　唯為自心煉修造斯論。</div>
</div><p style="margin-left:0em;text-indent:2em">若遵依契經而說，即依契經已可通達，何用造此論耶？我造此論，非為利益別餘補特伽羅，唯依契經即於其義易能通達者。往昔契經所詮義所未見者，於此論中亦絕未詮說。義既無別，於詞句中文藻華飾韻音善巧，亦非我能有所增益。造論之因，如下科說。</p>
<p style="margin-left:0em;text-indent:2em">丁二、樂欲造論之因：</p>
<p style="margin-left:0em;text-indent:0em;" class="lg-abnormal"><div class='lg-row'>為修善法我心淨信力，　因作斯論萬一能增長。</div>
</p><p style="margin-left:0em;text-indent:2em">我，寂天論師自稱。今作斯論，有其所為。為先所知不令失壞且益增長，自心煉修故。上文所說，意謂論師自心圓滿，非謂即以造此論為圓滿也。若為自利而作，自未悟入不應造論，自己悟入，即依彼起修可矣，何須造論耶？無過。於大善法先已趣入，為恒常無間修習故，依論文安立，亦能令心輾轉向上，增長我之淨信般若悲心等勢力。由造斯論，萬一能先於自相續增長，次亦令餘同類機，由見斯論，而得悟入也。言萬一者，語氣貫注為他饒益也。</p>
<p style="margin-left:0em;text-indent:2em">丁三、明亦為利他同類之機：</p>
<p style="margin-left:0em;text-indent:0em;" class="lg-abnormal"><div class='lg-row'>與我根機相等餘有情，　由見斯論或能成義利。</div>
</p><p style="margin-left:0em;text-indent:2em">亦定能成他義利。與我根機相等餘大乘人，見此論文，或亦如我能成義利。大疏釋「或亦」者，是倘亦之義。因曾成辦自利，他人見此論者，倘亦有義利，其釋義同。義說利他是造論所為也。前皈敬中明所為義，亦顯此論是他趣入之因應知。</p>
<p style="margin-left:0em;text-indent:2em">乙二、正釋道次第。分二：</p>
<p style="margin-left:0em;text-indent:2em">丙一、勸於暇滿取心要；丙二、如何取心要之法。今初：</p>

<div class="lg regular" style="margin-left:0em;"><div class='lg-row'>暇滿此身獲得甚艱難，　士夫義利即今能成辦。</div>
<div class='lg-row'>若於此時不勤作饒益，　後時此事何從得圓滿？</div>
</div><p style="margin-left:0em;text-indent:2em">依此獲得暇滿之身，定須修行正法。此十八法具足之暇滿，得之甚難，彼因難修故。僅得人身，亦須淨持一戒，欲得殊勝暇滿，尤須律儀清淨以為根本，施等為助伴，無垢淨願為樞紐，其成辦極為難得故。思維暇滿大義者，依此獲得暇滿之身，當須成辦士夫所求義利。士夫義利謂增上生及決定勝，欲得能成彼義之所依，當須作大精進。若因不死等想，不依此身成辦以後之利益，後時此清淨圓滿之身，復從何可得？我等多分住於八無暇處，由彼罕能修善趣因故。暇滿難得者，《親友書》云：「大海狂瀾皆盲龜遇浮木，極難幸得脫離畜生趣，獲得人身其難尤過此，應修正法得果毋空過。」離八無暇，名為有暇。八無暇者，《親友書》云：「顛倒見取及生旁生趣，生餓鬼趣及生地獄中，佛法滅盡邊地下賤生，愚昧冥頑不能解法義，長壽天人久耽禪定寂，隨所生處稱為八無暇，離是八處稱為有暇處，遮無暇生應當奮精勤。」若無淨離此等八處之暇，名為無暇。十圓滿者，《聲聞地》云：「自圓滿有五，人生中國諸根具，業邊無倒信是處。」業邊無倒者，謂不自作，亦不教他作無間業。信是處者，謂信三藏也。他圓滿五者，《聲聞地》云：「佛出世間宣正法，教猶住世證隨轉，他所憫念具悲心。」</p>
<p style="margin-left:0em;text-indent:2em">丙二、如何取心要之法。分二：</p>
<p style="margin-left:0em;text-indent:2em">丁一、總科；丁二、別釋。今初：</p>
<p style="margin-left:0em;text-indent:2em">此論圓滿開顯上士修心之支分，先於中下士道修心已，次發起殊勝菩提心，學施等六波羅蜜，乃至成佛道之次第。此中初發殊勝菩提心，須於彼功德善思維已，意樂猛利，倍復增進。故於初品明中下士修心，釋彼之支分。次以慈悲為根本發起菩提心，如迎轉輪聖王須先灑掃殿宇，懺除罪障違緣，積集資糧順緣，而受持菩提心，故先說第二品，後說第三品。發心已學菩薩行，諸善不失壞之支分，須依不放逸，故說第四品。修行六波羅蜜之法，明於以下諸品。此中以正念正知守護之門而學律儀之理，於第五品中廣明。次於以下四品，依次明忍辱、精進、禪定、般若諸學之理。於第十品中，修以報身諸善根施他之心，廣作殊勝迴向，故佈施學處之理，於第十品中廣明，亦於受持菩提心等品宣說。佛果位之相於第九品宣說。</p>
<p style="margin-left:0em;text-indent:2em">丁二、別釋。分二：</p>
<p style="margin-left:0em;text-indent:2em">戊一、思維修菩提心之功德利益；戊二、發二菩提心已，學菩薩行之法。初中分二：</p>
<p style="margin-left:0em;text-indent:2em">己一、釋論文；己二、出品名。初中分二：</p>
<p style="margin-left:0em;text-indent:2em">庚一、教應止惡修善；庚二、思維菩提心功德利益。今初：</p>

<div class="lg regular" style="margin-left:0em;"><div class='lg-row'>猶如長夜黑暗陰雲覆，　剎那電閃萬象暫顯明，</div>
<div class='lg-row'>如是以佛神力加持故，　世人福慧萬一須臾生。</div>
</div><p style="margin-left:0em;text-indent:2em">我等於此善弱惡強之時，應勤修對治。此復云何？譬如暗夜陰雲之中，藉閃電緣，於剎那頃，眾象明顯。如是以佛神力加持，諸世間人欲作福德，修善之慧心，萬一偶能須臾生起亦爾。非恒時生也，是故善力恒弱。如陰雲黑暗，生惡趣之罪，勢力強大，難可勝伏，生大怖畏，極難安忍，知此是時，於止惡修善，當勤勵力也。</p>
<p style="margin-left:0em;text-indent:2em">庚二、思維菩提心功德利益。分四：</p>
<p style="margin-left:0em;text-indent:2em">辛一、釋菩提心功德利益；辛二、辨菩提心相；辛三、由彼出生此等功德利益之因；辛四、讚修菩提心者。初中分三：</p>
<p style="margin-left:0em;text-indent:2em">壬一、能摧一切罪成一切善；壬二、得殊勝名義；壬三、舉喻。初中分三：</p>
<p style="margin-left:0em;text-indent:2em">癸一、摧滅大罪；癸二、能成勝樂；癸三、隨欲能成。今初：</p>

<div class="lg regular" style="margin-left:0em;"><div class='lg-row'>如是常以微弱之善根，　極難對抗罪障大勢力。</div>
<div class='lg-row'>是時若無圓滿菩提心，　餘善威力何能遮彼罪！</div>
</div><p style="margin-left:0em;text-indent:2em">言常以微弱之善根者，言時分之義，亦言當知是時善力微、惡勢強之義也。二菩提心應當勤修，地獄因等罪極難抗御，若無圓滿菩提心，以何餘善，能映奪彼？悉不能遮伏彼故。發勝義菩提心，能斷障種，非此正所說。此中所明，是發世俗菩提心，能淨先積惡趣因斷後等流之功德。</p>
<p style="margin-left:0em;text-indent:2em">癸二、能成勝樂：</p>

<div class="lg regular" style="margin-left:0em;"><div class='lg-row'>於多劫中恒時作護念，　諸能仁主觀見此利益。</div>
<div class='lg-row'>無量士夫多資糧所成，　勝樂由斯不難安隱得。</div>
</div><p style="margin-left:0em;text-indent:2em">應勤修菩提心。於多無數劫中，諸能仁自在，利益眾生，作意思維一切方便，見唯發菩提心，能利益有情。由發此心，無量有情士夫，積諸資糧所獲勝樂，不待拔髮等苦行，安隱無難便能獲得，如種生芽故。如言：「由轉安樂趣安樂，心若了知何怯弱。」</p>
<p style="margin-left:0em;text-indent:2em">癸三、隨欲能成：</p>

<div class="lg regular" style="margin-left:0em;"><div class='lg-row'>百千生死苦痛欲摧壞，　有情憂惱不安欲遣除，</div>
<div class='lg-row'>眾多百千妙樂欲受享，　菩提心體常應不捨離。</div>
</div><p style="margin-left:0em;text-indent:2em">是自他普利勝方便故，應修彼心。欲由修中士意樂故，摧壞自相續百千生死眾苦。欲由修上士意樂故，除遣一切有情懮惱不安。欲享受增上生及決定勝眾多妙樂，亦無別餘殊勝方便，唯有發菩提心，常時不應失壞。</p>
<p style="margin-left:0em;text-indent:2em">壬二、得殊勝名義：</p>

<div class="lg regular" style="margin-left:0em;"><div class='lg-row'>若發菩提心者剎那間，　生死囹圄堅牢苦逼身，</div>
<div class='lg-row'>即名一切如來殊勝子，　世間天人悉皆應恭敬。</div>
</div><p style="margin-left:0em;text-indent:2em">應當勵力發菩提心。若人能發願行菩提心者，彼無間剎那之間，即得殊勝名，稱為諸如來子。此名有殊勝義。謂是世間天人俱應合掌恭敬之處也。不唯諸登地菩薩有如是功德，即輪迴牢獄繫縛之一切苦惱有情，纔一發心，無間即得如是功德也。</p>
<p style="margin-left:0em;text-indent:2em">壬三、舉喻。分六：</p>
<p style="margin-left:0em;text-indent:2em">癸一、由劣轉勝喻；癸二、難得珍貴喻；癸三、與果無盡增長喻；癸四、能救有怖畏喻；癸五、罪障無餘摧毀喻；癸六、依教顯其功德。今初：</p>

<div class="lg regular" style="margin-left:0em;"><div class='lg-row'>如丹點金轉成殊勝相，　將此不淨之身能轉成，</div>
<div class='lg-row'>希有無價大寶如來身，　是故於菩提心應堅持。</div>
</div><p style="margin-left:0em;text-indent:2em">思維此等功德，當受持菩提心，勿令失壞堅固守持。如點金汁，能成純淨上妙之金，以一兩藥汁，能轉千兩鐵，皆成純金。由發菩提心，能令此因及自性俱不淨之身，轉成如來無價大寶之身也。《密嚴經》云：「有藥名為水銀，變金，以一兩藥，能轉千兩鐵，成為純金，以此為譬，廣說發心功德。」</p>
<p style="margin-left:0em;text-indent:2em">癸二、難得珍貴喻：</p>

<div class="lg regular" style="margin-left:0em;"><div class='lg-row'>眾生唯一導師無量慧，　善巧普觀見為極珍奇，</div>
<div class='lg-row'>五趣眾生欲求出離者，　大寶菩提妙心應堅持。</div>
</div><p style="margin-left:0em;text-indent:2em">諸趣所居一切生死衰損欲脫離者，如自在寶王之大寶菩提心，應善發起，堅固守持，勿令失壞。如善巧商主導諸商人往至寶洲，眾生唯一無比導師，即是如來。無量慧者，謂有無量之智慧者。彼普遍善觀，何為能除眾生匱乏之殊勝方便？見唯菩提心最為珍貴希有，是能作大饒益之方便故。</p>
<p style="margin-left:0em;text-indent:2em">癸三、與果無盡增長喻：</p>

<div class="lg regular" style="margin-left:0em;"><div class='lg-row'>一切餘善不久如芭蕉，　一次生果凋謝不再生，</div>
<div class='lg-row'>菩提妙心嘉樹常茂密，　與果恒時無盡輾轉增。</div>
</div><p style="margin-left:0em;text-indent:2em">欲善法無盡增長者，亦應修菩提心。不為菩提心所攝持之諸餘善法，猶如芭蕉，即生果已，不能再生即便凋盡。菩提心樹如如意樹，常恒生果無盡，輾轉增長故。《無盡慧所說經》云：「如一滴水入於大海，乃至劫盡終不枯竭，一切善法，迴向無上菩提，乃至成佛終不竭盡，亦猶如是。」</p>
<p style="margin-left:0em;text-indent:2em">癸四、能救大怖畏喻：</p>

<div class="lg regular" style="margin-left:0em;"><div class='lg-row'>如作極惡難容諸重罪，　須依有力勇者脫諸怖，</div>
<div class='lg-row'>若於誰人歸投即蒙救，　諸謹畏者於彼何不歸。</div>
</div><p style="margin-left:0em;text-indent:2em">於修菩提心堅意取捨虔敬不放逸者，何不勤依修菩提心，當勤依此法也。若作損壞三寶無間等罪，極惡難容，如行道途遇大怖畏，當依有力勇士以為救護，依於菩提心，一切惡趣怖畏於須臾頃即解脫故。</p>
<p style="margin-left:0em;text-indent:2em">癸五、罪障無餘摧毀喻：</p>
<p style="margin-left:0em;text-indent:0em;" class="lg-abnormal"><div class='lg-row'>菩提妙心猶如劫盡火，　剎那能焚諸罪盡無餘。</div>
</p><p style="margin-left:0em;text-indent:2em">發心摧罪，具大能力。如劫盡火，初禪以下諸器世間悉能焚毀，若發心者，於諸應墮地獄重罪，一剎那間，定能焚毀故。定受之業，彼尚能摧，況不定業？諸大乘即說由四力完全懺悔，定業異熟亦能清淨，復說為定業者，謂若不修對治品類，決定受報，眾多教理所成故。</p>
<p style="margin-left:0em;text-indent:2em">癸六、依教顯其功德：</p>
<p style="margin-left:0em;text-indent:0em;" class="lg-abnormal"><div class='lg-row'>是故發心功德量無邊，　慈氏依怙廣為善財說。</div>
</p><p style="margin-left:0em;text-indent:2em">依菩提心定能出生此等功德。菩提心功德讚揚無量，如《密嚴經》中，慈氏依怙具慧菩薩為善財童子說。《密嚴經》云：「善男子，菩提心者，如一切佛法之種子，能長養一切眾生種種白法，猶如田地；能圓滿一切意樂，猶如寶瓶；能摧煩惱敵，猶如戈矛。」如是廣說。</p>
<p style="margin-left:0em;text-indent:2em">辛二、辨菩提心性相。分三：</p>
<p style="margin-left:0em;text-indent:2em">壬一、體性之差別；壬二、譬釋差別；壬三、釋願行二菩提心功德之差別。今初：</p>

<div class="lg regular" style="margin-left:0em;"><div class='lg-row'>總攝而言菩提心，　應知有二種差別，</div>
<div class='lg-row'>謂即發起菩提願，　及與趣入菩提行。</div>
</div><p style="margin-left:0em;text-indent:2em">於殊勝菩提發心者，由體性之門，總攝有二種差別應知，即緣菩提而發之願心，及緣於菩提之行心是。大乘發心之性相者，即為利他故欲求正等菩提之欲及彼相應之心是。此中由體性之門差別有願行二，由助伴之門差別，有二十二，由分齊之門差別，有勝解乃至增上意樂等四。僅唯願行發心者，從未得殊勝資糧道起皆是。殊勝資糧道者，自三無數大劫，乃至佛道之始，《現證莊嚴論》所說之一百四十四種功德現證之種類，悉由聞思斷其增益，最初能修行以上皆是。或謂佛無大乘發心者，有大過失。若無行菩提心，亦當無菩薩戒，若爾於佛果位，應許亦無別解脫戒及密乘戒等，則戒體便斷矣。又勝義菩提心之發心，亦與自所承許相違。許菩薩戒與行菩提心之發起相違，又於修行菩提心之法中，許應兼修菩薩戒者，是大惑也。世俗菩提心之發心，亦緣色身等佛之世俗身而安立。勝義菩提心者，即是現證佛之勝義住理之心。此中勝義菩提心者，非眾多經論所說之大乘發心也。唯發願菩提心，不須觀待儀軌而發，即發起已，此心乃至成佛中間任何時中終不捨離想。由此二誓願鈎之所攝持，阿底峽尊者教授說為即是依儀軌受持。彼復應學於現生中既發心已不復失壞之因，及斷四黑法，依四白法等於餘生中世世不離發心之因等。能學如是願菩提心學處者，應當受持。彼未得能得之法，廣如極尊羅桑扎聖教所說《波羅蜜道次第》應知。行菩提心未得能得之法及學處等，廣如極尊所作《菩薩地戒品廣解》應知，文繁不錄。</p>
<p style="margin-left:0em;text-indent:2em">壬二、譬釋差別：</p>

<div class="lg regular" style="margin-left:0em;"><div class='lg-row'>如人欲行與趣行，　差別如何易了知，</div>
<div class='lg-row'>如其次第願行別，　智者當知亦如是。</div>
</div><p style="margin-left:0em;text-indent:2em">仍坐床上，於身未親到之境，作應往彼之想，是欲行往彼境之心。已舉步下足時，作應往彼想之心。二者有別。往彼境想之心雖等，而往彼之事已作未作有其差別。顯然可見。如是諸有智者，於願行二菩提心之差別，如其次第，當知亦爾。為利他故願成佛想之心雖同，一屬於應須觀待已作修施等波羅蜜行之類，一屬於不觀待彼之類也。如嗄馬納西納論師等善巧者所說，不錄。</p>
<p style="margin-left:0em;text-indent:2em">壬三、釋願行二菩提心功德差別。分二：</p>
<p style="margin-left:0em;text-indent:2em">癸一、願菩提心功德；癸二、行菩提心功德。今初：</p>

<div class="lg regular" style="margin-left:0em;"><div class='lg-row'>願菩提心雖亦能，　於生死中興大果，</div>
<div class='lg-row'>然不如行菩提心，　出生福德恒無盡。</div>
</div><p style="margin-left:0em;text-indent:2em">聖者慈氏傳云：「善男子，譬如金剛寶，雖為碎片，能映奪一切殊勝金莊嚴具，不捨金剛寶名，能除一切困乏。善男子，如是於一切智發心之金剛寶，不勞勵力，自能映奪一切聲聞獨覺功德莊嚴，不捨菩薩之名，能除生死中一切困乏，亦猶如是。由於願菩提心所生無盡福德常流不斷也。」</p>
<p style="margin-left:0em;text-indent:2em">癸二、行菩提心功德：</p>

<div class="lg regular" style="margin-left:0em;"><div class='lg-row'>普為無邊有情界，　悉皆解脫安隱故，</div>
<div class='lg-row'>發心堅固無退轉，　何時真發如是心。</div>
<div class='lg-row'>即當從於彼時起，　縱令倚臥行放逸，</div>
<div class='lg-row'>福德勢力流無盡，　量等虛空遍出生。</div>
</div><p style="margin-left:0em;text-indent:2em">從於何時為無邊有情界，解脫輪迴,安立佛果位故，盡輪迴際，利他不退，正發如是行菩提心，從彼時起，縱令倚臥昏醉，作諸放逸，其福德勢力，仍恒流不斷，出生甚多，量等虛空。願菩提心僅得所求果，即便竭盡，行菩提心，成辦圓滿佛果之因方盡也。</p>
<p style="margin-left:0em;text-indent:2em">辛三、由彼出生此等功德利益之因。分二：</p>
<p style="margin-left:0em;text-indent:2em">壬一、教立；壬二、理成。今初：</p>

<div class="lg regular" style="margin-left:0em;"><div class='lg-row'>此有經文可為證，　出於《妙臂請問經》。</div>
<div class='lg-row'>為利小心有情故，　如來歡喜親宣說。</div>
</div><p style="margin-left:0em;text-indent:2em">行菩提心應具足此等功德利益，如《妙臂菩薩請問經》中如來所說。為誰而說？為不定性聲聞，或有怖畏積集廣大資糧，退大乘心，希求聲聞菩提，為利彼小心有情，遮其下劣意樂，安立大乘故說也。</p>
<p style="margin-left:0em;text-indent:2em">壬二、理成。分二：</p>
<p style="margin-left:0em;text-indent:2em">癸一、從願菩提心得功德利益之理；癸二、從行菩提心得功德利益之理。初中分四：</p>
<p style="margin-left:0em;text-indent:2em">子一、成辦安樂作用無邊故功德大；子二、是故別無利益之心更勝於此；子三、餘諸有情即為己利，亦未曾起如是利益之心；子四、結讚。今初：</p>

<div class="lg regular" style="margin-left:0em;"><div class='lg-row'>若人但略一思維，　欲為有情除首疾，</div>
<div class='lg-row'>亦為具足饒益想，　所有福德亦無量。</div>
<div class='lg-row'>況為別別眾有情，　各欲為除無量苦，</div>
<div class='lg-row'>無量功德各成辦，　其為福德何待言。</div>
</div><p style="margin-left:0em;text-indent:2em">如商主親友女，緣相狹小，僅作欲除有情首疾之想，亦為具足利他之心，能具無量福德，況為別別有情，各欲為除無量鏕苦，別別有情，各欲為成辦佛果無量功德，福德無邊更何待言。</p>
<p style="margin-left:0em;text-indent:2em">子二、是故別無利益之心更勝於此：</p>

<div class="lg regular" style="margin-left:0em;"><div class='lg-row'>縱令若父或若母，　孰有如斯饒益心。</div>
<div class='lg-row'>諸天仙人梵行者，　寧有何人心似此？</div>
</div><p style="margin-left:0em;text-indent:2em">如是饒益之心，世間別餘有情，縱令若父若母，欲為愛子而作饒益，似此欲成辦殊勝安樂之饒益心，何由可得？天人及持明諸仙，安住四無量心之梵天，亦無如是之饒益心也。</p>
<p style="margin-left:0em;text-indent:2em">子二、餘諸有情即為己利，亦未曾起如是利益之心：</p>

<div class="lg regular" style="margin-left:0em;"><div class='lg-row'>彼諸有情於往昔，　為自利故如是心，</div>
<div class='lg-row'>夢中尚未暫夢見，　此利他心從何生。</div>
</div><p style="margin-left:0em;text-indent:2em">彼諸有情，昔時縱為自利，如是饒益之心，雖於夢中，亦未嘗夢見，況真為利他，何從生起？絕未曾發如是心也。</p>
<p style="margin-left:0em;text-indent:2em">子四、結硈：</p>

<div class="lg regular" style="margin-left:0em;"><div class='lg-row'>反是絕不求自利，　唯為利益諸有情，</div>
<div class='lg-row'>殊勝菩提心妙寶，　空前希有始誕生。</div>
</div><p style="margin-left:0em;text-indent:2em">餘諸有情，雖為自利，尚未有剎那頃起如是心，諸菩薩眾，為一切有情，成辦安樂，斷除痛苦，欲求成佛，此超勝妙寶之心，空前希有，於焉誕生？餘諸有情應知其希有而勵力求之也。</p>
<p style="margin-left:0em;text-indent:2em">癸二、從行菩提心得功德利益之理。分三：</p>
<p style="margin-left:0em;text-indent:2em">子一、正說；子二、理成；子三、斷疑。今初：</p>

<div class="lg regular" style="margin-left:0em;"><div class='lg-row'>一切有情喜樂因，　有情諸苦普療藥，</div>
<div class='lg-row'>菩提妙心福云何，　於彼以何量可測？</div>
</div><p style="margin-left:0em;text-indent:2em">願菩提心功德甚大，若於其事真實修行，尤為超勝。令諸眾生得增上生及解脫樂，故為歡喜之因。能摧一切有情痛苦，如療病良藥。此等同如意大寶之心，其福德云何，安能量測？彼無邊故。《勇施請問經》云：「發菩提心之福德，假使令其有色相，盡虛空界悉充滿，猶復盈溢不能容。」廣如《集學論》引《密嚴經》所說應知。</p>
<p style="margin-left:0em;text-indent:2em">子二、理成：</p>

<div class="lg regular" style="margin-left:0em;"><div class='lg-row'>僅唯發起饒益心，　猶勝供養諸如來。</div>
<div class='lg-row'>況於無餘眾有情，　勤作利益安樂事。</div>
</div><p style="margin-left:0em;text-indent:2em">僅唯發心，為救護一切眾生故，自欲成佛，以此饒益意樂，猶勝於以百千萬億佛剎所有供具，供養如來所有福德，如《三昧王經》所說，況為無餘一切有情，成辦無上安樂，起大精進，勵力修行，福德無邊更何待言。</p>
<p style="margin-left:0em;text-indent:2em">子三、斷疑：</p>

<div class="lg regular" style="margin-left:0em;"><div class='lg-row'>心欲捨離諸苦痛，　現於諸苦轉趣近，</div>
<div class='lg-row'>雖欲安樂而愚昧，　摧壞己樂如仇人。</div>
<div class='lg-row'>若人匱乏安樂具，　具足眾多痛苦事，</div>
<div class='lg-row'>誰以諸樂令滿足，　復為斷除諸苦痛。</div>
<div class='lg-row'>愚癡暗昧能遣除，　如此善心何能匹，</div>
<div class='lg-row'>如斯善友何可得？　如斯福德何能及？</div>
</div><p style="margin-left:0em;text-indent:2em">或有問言：有情自身，悉欲安樂不欲受苦，如是致力便能得樂離苦，彼於苦樂取捨，豈自不善巧，何待他人為作劬勞耶？答曰：定須為作。彼諸有情，雖有欲離苦之心，而由煩惱自在，惟造苦因，輪迴無盡，現見趣近惡趣之苦。雖欲安樂，而昧於安樂之方便，愚癡之力，摧己安樂，如摧怨仇。於苦樂方便，顛倒住故。是故於彼所有昧於苦樂方便之有情，匱乏安樂，具多痛苦，能以增上生及決定勝之一切安樂，令其滿足，截一切痛苦之流，除一切愚矼之暗，具如是作用之心，此外有何善法，可與相匹？成辦一切利益，救護一切災害，有何親友能似彼乎？於一切應取捨處，悉無倒教示，有何福德能似彼者？餘無能及，故於發菩提心，應勵力也。</p>
<p style="margin-left:0em;text-indent:2em">辛四、讚修菩提心者。分三：</p>
<p style="margin-left:0em;text-indent:2em">壬一、大悲引發為不請友故應讚揚；壬二、略作利益尚應稱歎，成辦一切利樂彌應讚揚；壬三、為勝福田故應讚揚。今初：</p>

<div class="lg regular" style="margin-left:0em;"><div class='lg-row'>或為受恩作酬報，　彼亦尚應獲稱揚，</div>
<div class='lg-row'>況為眾生不請友，　菩提薩埵何待言。</div>
</div><p style="margin-left:0em;text-indent:2em">於諸菩薩應當讚揚，世間之人於先曾施恩者，若能酬報，尚或應稱揚，謂是能報恩之丈夫，況此菩薩，不待勸請，大悲引發，善為成辦一切利益安樂，應受人天讚歎，何待言乎？</p>
<p style="margin-left:0em;text-indent:2em">壬二、略作利益尚應稱歎，成辦一切利樂彌應讚揚。</p>

<div class="lg regular" style="margin-left:0em;"><div class='lg-row'>於少有情作<span class='corr'>摶</span>食，　剎那施與一餔醊，</div>
<div class='lg-row'>輕心嗟來半日施，　世人敬讚猶稱善。</div>
<div class='lg-row'>況於無邊諸有情，　無上菩提大安樂，</div>
<div class='lg-row'>隨心所欲悉圓滿，　恒時施與何待言。</div>
</div><p style="margin-left:0em;text-indent:2em">世人若於少數百十眾生，以下劣之物乃至一<span class='corr'>摶</span>之食，於剎那間暫時施與，加行下劣無恭敬意輕蔑而行，利益甚微，僅半日飽，而為人敬仰，謂為善行大施主也。今於廣大福田無數有情，盡輪迴際時劫長久，所施物殊勝，與以如來，無上無漏大樂饒益殊勝，意樂所求悉皆圓滿，加行殷重具足恭敬，常時施與，應當敬仰更何待言？是故凡有心者，於彼菩薩應當一心恭敬也。</p>
<p style="margin-left:0em;text-indent:2em">壬三、為勝福田故應讚揚。分三：</p>
<p style="margin-left:0em;text-indent:2em">癸一、於菩薩不應少毀謗之因；癸二、應修信心之因。癸三、結成應頂禮皈依。今初：</p>

<div class="lg regular" style="margin-left:0em;"><div class='lg-row'>如是佛子大施主，　若誰於彼起惡心，</div>
<div class='lg-row'>佛言隨其心念數，　當墮泥犁爾許劫。</div>
</div><p style="margin-left:0em;text-indent:2em">似此能施一切利樂菩薩，是究竟施主，若誰有情慾於彼輕毀損惱，起於惡心，是重罪之尤。若起惡心，《最極寂靜決定神變經》云：「妙吉祥，若時菩薩於菩薩所，發起瞋心，發起慢心，其時即彼自言我當經劫住於地獄，應當慎之。」故隨起惡心經幾剎那，即應住地獄經爾許劫。是佛所說，於此應深留意。《信力發起手印經》云：「縱令焚毀恒河沙數所有塔廟，不如於大乘勝解行地菩薩起一念損惱之心，其罪猶大無數倍。」蓋諸佛由菩薩生，損佛之因，故為重罪之尤。眾多經論，皆作如是說也。</p>
<p style="margin-left:0em;text-indent:2em">癸二、應修信心之因：</p>
<p style="margin-left:0em;text-indent:0em;" class="lg-abnormal"><div class='lg-row'>若誰於彼生淨信，　其果如前信轉增。</div>
</p><p style="margin-left:0em;text-indent:2em">然於彼菩薩，若人心極淨信，彼信心之果，視前說罪報之果，倍復增多，隨其所起信心有幾許剎那，當享殊勝果報，劫數較彼多無數倍。如《定不定趣入手印經》所說。</p>
<p style="margin-left:0em;text-indent:2em">癸三、結成應頂禮皈依。</p>

<div class="lg regular" style="margin-left:0em;"><div class='lg-row'>於諸佛子極珍重，　罪垢不生善自增。</div>
<div class='lg-row'>誰具勝義妙寶心，　於彼之身當敬禮。</div>
<div class='lg-row'>縱損彼者猶霑樂，　安樂生處我皈依。</div>
</div><p style="margin-left:0em;text-indent:2em">於諸大菩薩，起惱害心欲令生苦，極當慎重，寧捨生命，勿起瞋恚之心，善法自然增長。如論所言，似謂住瞋恚等於我無妨，而於菩薩相續不應生起，故說當珍重令勿生起。而其義實謂諸菩薩眾，寧捨生命亦不作惡，善法自然增長也。以此之故，若誰補特伽羅發起勝義妙寶心者，於彼之身，應三門恭敬頂禮，如《忍辱品》當說。《慈力王本生經》云：五藥叉飲菩薩身所餘之血，最後果位，雖於菩薩而作損害，不唯不報以損害，且唯隨之出生安樂，於彼安樂生處應當皈依也。</p>
<p style="margin-left:0em;text-indent:2em">總於顯密，不問由何而入，咸以發心為大乘入門。故於菩提心應多方勵力令生。欲發心者，如前所說，應先修發心功德利益，於彼功德，志心喜樂，猛利增長，修七支供及皈依，是開示菩薩道次第之殊勝教典本論及《集學論》所說也。如是所說之功德總攝為二，謂分位及究竟。初復分為二，謂不墮惡趣，能生善趣。若發心者，先積眾多惡趣因，能令清淨，後積諸因，止不續造。先所積善趣因增長廣大，新積諸因由菩提心發起無有窮盡。究竟者，謂解脫及一切智等，亦依此心，易能成就。發心之前，若於求得分位及究竟之功德利益，無一真誠無偽之欲心，則雖口說此等功德由發心生當勤發心，仍屬空談，觀己身心極為顯明也。欲生求得增上生及決定勝二者之欲心，當修中下士之意樂，次方趣入修習慈悲為根本之菩提心也。</p>
<p style="margin-left:0em;text-indent:2em">結頌云：正知幸得圓滿有暇身，勵力勤修二種菩提心，為取暇滿所依勝心要，先於發心功德應勤修。</p>
<p style="margin-left:0em;text-indent:2em">巳二、出品名：</p>
<p style="margin-left:0em;text-indent:2em">入菩薩行論廣解佛子津梁釋讚菩提心功德品第一竟。</p>
</div></div>
</div><!-- end of div[@id='body'] -->
</body></html>