<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>入菩薩行論廣解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<div class='div-other'><a id='mulu6' />
<p class='juan'>入菩薩行論廣解卷三</p><p style="margin-left:0em;text-indent:2em">庚二、先修隨喜眾善等積集資糧，順緣次正受持菩提心。分二：</p>
<p style="margin-left:0em;text-indent:2em">辛一、釋論文；辛二、出品名。初中分三：壬一、加行；壬二、正行；壬三、結行。初中分五：</p>
<p style="margin-left:0em;text-indent:2em">癸一、隨喜眾善；癸二、請轉法輪；癸三、請不涅槃；癸四、眾善迴向；癸五、先修捨身財善根之心，以為修佈施波羅蜜多之因。初中分三：</p>
<p style="margin-left:0em;text-indent:2em">子一、隨喜增上生因果之善；子二、隨喜唯解脫因果之善；子三、隨喜無上菩提因果。今初：</p>

<div class="lg regular" style="margin-left:0em;"><div class='lg-row'>一切有情惡趣苦，　能令解脫諸善根，</div>
<div class='lg-row'>令受苦者安樂住，　我心欣悅常隨喜。</div>
</div><p style="margin-left:0em;text-indent:2em">住輪迴中一切有情之惡趣苦，能令止息，且得殊勝增上生之善因，及其所得果，謂諸受苦者皆住增上生之安樂，於彼意樂歡喜，念言能得如是不亦善哉而隨喜也。</p>
<p style="margin-left:0em;text-indent:2em">子二、隨喜惟解脫因果之善：</p>

<div class="lg regular" style="margin-left:0em;"><div class='lg-row'>成菩提因積諸善，　我心於彼亦隨喜，</div>
<div class='lg-row'>有情脫離生死苦，　決定解脫我隨喜。</div>
</div><p style="margin-left:0em;text-indent:2em">積集能為聲緣菩提因之順解脫分善根，於彼隨喜，其果諸有情決定脫生死苦而得涅槃，亦於彼隨喜。</p>
<p style="margin-left:0em;text-indent:2em">子三、隨喜無上菩提因果：</p>

<div class="lg regular" style="margin-left:0em;"><div class='lg-row'>諸救護尊證菩提，　諸菩薩地皆隨喜，</div>
<div class='lg-row'>令諸有情得安樂，　發心妙善廣大海，</div>
<div class='lg-row'>於諸有情作饒益，　我心欣悅常隨喜。</div>
</div><p style="margin-left:0em;text-indent:2em">諸救護眾生者，圓滿菩提及諸菩薩十地功德，我皆隨喜。其因謂為令一切有情安樂故，於殊勝菩提發心，其善猶如大海，及以加行饒益有情之行，於彼悉修喜相應之清淨信心而隨喜。</p>
<p style="margin-left:0em;text-indent:2em">癸二、請轉法輪：</p>

<div class="lg regular" style="margin-left:0em;"><div class='lg-row'>普於十方一切佛，　合掌志心作祈請，</div>
<div class='lg-row'>為諸有情除苦暗，　清然妙法光明炬。</div>
</div><p style="margin-left:0em;text-indent:2em">普於十方成佛未久，安住未說法之諸佛前，威儀合掌，恭敬祈請，為諸苦及無明黑暗所困惑之有情，顯示解脫道故，願燃光明法炬也。</p>
<p style="margin-left:0em;text-indent:2em">癸三、請不涅槃：</p>

<div class="lg regular" style="margin-left:0em;"><div class='lg-row'>諸佛若許入涅槃，　合掌志心作祈請，</div>
<div class='lg-row'>勿盲一切眾生目，　願住世間無數劫。</div>
</div><p style="margin-left:0em;text-indent:2em">諸佛若許般涅盤者，當於其前合掌祈請，勿令眾生為無明暗盲其慧目，為除無明暗故，願祈住世經無數劫也。</p>
<p style="margin-left:0em;text-indent:2em">癸四、眾善迴向。分四：</p>
<p style="margin-left:0em;text-indent:2em">子一、總迴向；子二、迴向病者；子三、迴向除飢渴；子四、迴向隨欲出生之因。今初：</p>

<div class="lg regular" style="margin-left:0em;"><div class='lg-row'>如是所修一切行，　我今所積諸善根，</div>
<div class='lg-row'>以便迴向諸有情，　悉令解除一切苦。</div>
</div><p style="margin-left:0em;text-indent:2em">如是已修供養乃至啟請諸行，凡我所積善根，願悉迴向一切有情，除一切苦。</p>
<p style="margin-left:0em;text-indent:2em">子二、迴向病者：</p>

<div class="lg regular" style="margin-left:0em;"><div class='lg-row'>有情諸病所逼惱，　乃至盡其病癒時，</div>
<div class='lg-row'>願我為醫或為藥，　或為侍疾看病人。</div>
</div><p style="margin-left:0em;text-indent:2em">以此諸善之力，所有一切病苦眾生，乃至盡其病癒中間，願我為藥為醫，及為彼病者之看病人也。</p>
<p style="margin-left:0em;text-indent:2em">子三、迴向除飢渴：</p>

<div class="lg regular" style="margin-left:0em;"><div class='lg-row'>若遇凶年飢饉劫，　願我化身供飲食，</div>
<div class='lg-row'>降澍食飲如甘霖，　普為有情除飢渴。</div>
</div><p style="margin-left:0em;text-indent:2em">願於諸飢渴有情，能降飲食之雨，以種種飲食，令除一切飢渴逼惱，於三中劫之飢饉劫中，為彼諸有情飲食除彼飢渴也。</p>
<p style="margin-left:0em;text-indent:2em">子四、迴向隨欲出生之因：</p>

<div class="lg regular" style="margin-left:0em;"><div class='lg-row'>有情貧困乏資財，　願我成為無盡藏，</div>
<div class='lg-row'>隨心所欲諸資具，　莫不現前咸備陳。</div>
</div><p style="margin-left:0em;text-indent:2em">於有情匱乏資具者，我願成為無盡受用寶藏，凡心所欲種種五欲資具，不勞勵力，即能成辦，現前備陳。</p>
<p style="margin-left:0em;text-indent:2em">癸五、先修捨身財善根之心，以為修波羅蜜多之因。分三：</p>
<p style="margin-left:0em;text-indent:2em">子一、修捨身財善根之心；子二、願為無盡善根之因；子三、願為受用之因。初中分三：</p>
<p style="margin-left:0em;text-indent:2em">丑一、捨之法；丑二、應決定捨之因；丑三、捨後如何修法。今初：</p>

<div class="lg regular" style="margin-left:0em;"><div class='lg-row'>如是我身及受用，　乃至三時諸善根，</div>
<div class='lg-row'>為成有情義利故，　悉能施捨無顧惜。</div>
</div><p style="margin-left:0em;text-indent:2em">應以我身及衣食等受用及三時依三處所攝之一切善根，悉為一切有情成辦暫時及究竟義利故，意無顧而施捨也。</p>
<p style="margin-left:0em;text-indent:2em">丑二、應決定捨之因。分二：</p>
<p style="margin-left:0em;text-indent:2em">寅一、於一切捨離貪著而得涅槃；寅二、有情為佈施殊勝福田故應於彼施捨。今初：</p>
<p style="margin-left:0em;text-indent:0em;" class="lg-abnormal"><div class='lg-row'>一切能施得涅槃，　為證涅槃始修行。</div>
</p><p style="margin-left:0em;text-indent:2em">身財及諸善根，悉應施以利他，如是能捨一切則能得涅槃，我心亦正，唯求證無住涅槃故。</p>
<p style="margin-left:0em;text-indent:2em">寅二、有情為佈施殊勝福田故應於彼施捨：</p>
<p style="margin-left:0em;text-indent:0em;" class="lg-abnormal"><div class='lg-row'>總攝一切佈施中，　施諸有情最為勝。</div>
</p><p style="margin-left:0em;text-indent:2em">總言一切皆施，佈施雖同，而以施諸有情最為殊勝，以由是能成佛故。</p>
<p style="margin-left:0em;text-indent:2em">丑三、施已云何修行之法。分三：</p>
<p style="margin-left:0em;text-indent:2em">寅一、今後於自身捨主宰之心；寅二、廣釋其義；寅三、用於應作之事。今初：</p>

<div class="lg regular" style="margin-left:0em;"><div class='lg-row'>我於一切有情前，　此身已施自恣請，</div>
<div class='lg-row'>若殺若罵若捶楚，　隨其所樂常順承。</div>
</div><p style="margin-left:0em;text-indent:2em">身等施已，復應云何？我於一切有情之前，既捨此身，聽其為所欲為，若諸有情常於此身，或殺或罵，或加打拍，隨其所欲，所有於身所生之貪愛，及於他有情之瞋恚，應多方令其止息也。</p>
<p style="margin-left:0em;text-indent:2em">寅二、廣釋其義：</p>

<div class="lg regular" style="margin-left:0em;"><div class='lg-row'>若於我身施詰難，　或復以為調笑具，</div>
<div class='lg-row'>今我此身已施竟，　於此何得復諍論。</div>
</div><p style="margin-left:0em;text-indent:2em">今後一切有情，倘於我身，或以戲笑，或以惡意，而施詰難，或加調弄，以為笑柄，我身既施與彼，何故復為護惜此身，與他人諍論？既無所顧惜一切施竟，聽其為所欲為可也。</p>
<p style="margin-left:0em;text-indent:2em">寅三、用於應作之事：</p>
<p style="margin-left:0em;text-indent:0em;" class="lg-abnormal"><div class='lg-row'>若於彼人無損害，　唯命是聽悉順從。</div>
</p><p style="margin-left:0em;text-indent:2em">今後一切時中，凡於自他有益無損之善業，不論何事，悉可使此身作之。</p>
<p style="margin-left:0em;text-indent:2em">子二、願為無盡善根之因。分三：</p>
<p style="margin-left:0em;text-indent:2em">丑一、願為利他之因；丑二、願為意樂無盡之因；丑三、願為加行無盡之因。今初：</p>
<p style="margin-left:0em;text-indent:0em;" class="lg-abnormal"><div class='lg-row'>願於何時緣我身，　勿作些微無義事。</div>
</p><p style="margin-left:0em;text-indent:2em">願諸有情，任何時中，緣於我身，悉勿令為無義及出生不可愛樂事之因。</p>
<p style="margin-left:0em;text-indent:2em">丑二、願為意樂不虛之因：</p>

<div class="lg regular" style="margin-left:0em;"><div class='lg-row'>願任何人緣我身，　或生瞋惱或生信，</div>
<div class='lg-row'>即彼常時能轉變，　為彼成辦眾事因。</div>
</div><p style="margin-left:0em;text-indent:2em">若有何人，緣於我身，或生瞋心，或生信心，願即依彼心，轉為成辦彼人現前究竟一切義利之因。</p>
<p style="margin-left:0em;text-indent:2em">丑三、願為加行不虛之因：</p>

<div class="lg regular" style="margin-left:0em;"><div class='lg-row'>若人於我作譏毀，　或復於我作損惱，</div>
<div class='lg-row'>乃至施以罵辱言，　願悉轉成菩提因。</div>
</div><p style="margin-left:0em;text-indent:2em">若人於我語為譏毀，或復有人，身為損惱，或復如是暗加罵辱，願悉轉為能證無上菩提善根之因。</p>
<p style="margin-left:0em;text-indent:2em">子三、願為受用之因。分三：</p>
<p style="margin-left:0em;text-indent:2em">丑一、願己悉為他人一切急需之具；丑二、願時分及作用廣大；丑三、願時分及境界無間。今初：</p>

<div class="lg regular" style="margin-left:0em;"><div class='lg-row'>諸無依怙我為依，　諸入道者我為導，</div>
<div class='lg-row'>諸欲渡者為舟楫，　或為巨舸或橋樑，</div>
<div class='lg-row'>求洲渚者為洲渚，　求燈炬者為燈炬，</div>
<div class='lg-row'>求舍宅者為舍宅，　有情欲役使我者，</div>
<div class='lg-row'>愿為僕使供驅走，　如意牟尼妙寶瓶，</div>
<div class='lg-row'>持明成就阿伽藥，　隨欲出生如意樹，</div>
<div class='lg-row'>眾生所欲悉能成。</div>
</div><p style="margin-left:0em;text-indent:2em">我於一切無依怙者願為依怙，於一切欲趣道者願為引導，於諸欲渡河者願為舟楫橋樑，欲求陸地洲渚者願我為作洲渚，求燈明者願我為作燈明，求舍宅者願我為作舍宅，所有有情需僕使者，我願於彼等悉為僕使。願為隨欲出生衣食等之如意珠及大藏瓶，成辦息災增益等事業之持明成就，療一切病之菁華妙藥，隨欲出生衣食等之如意樹，凡諸有情所有欲求悉能滿足之隨欲寶牛，應再再發願作如是想。</p>
<p style="margin-left:0em;text-indent:2em">丑二、願時分及作用廣大：</p>

<div class="lg regular" style="margin-left:0em;"><div class='lg-row'>願如地等四大種，　亦如虛空常無盡，</div>
<div class='lg-row'>有情種類多無量，　悉能為彼俱有因。</div>
</div><p style="margin-left:0em;text-indent:2em">願如地等四大種，為諸有情之能作因，亦如虛空於無量有情以多種門為俱有因。《寶積經》云：「菩薩如五大，能為一切有情義故。」</p>
<p style="margin-left:0em;text-indent:2em">丑三、願時分及境界無間：</p>

<div class="lg regular" style="margin-left:0em;"><div class='lg-row'>如是盡於虛空際，　一切種類有情界，</div>
<div class='lg-row'>乃至未證涅槃間，　願我為其俱有因。</div>
</div><p style="margin-left:0em;text-indent:2em">如是於盡虛空際諸有情界，以無量門多種方便，乃至證得涅槃中間，於一切有情，願我唯由饒益之門，為作俱有因也。應如是再再思維，由意樂之門，淨治其心。</p>
<p style="margin-left:0em;text-indent:2em">壬二、正行：</p>

<div class="lg regular" style="margin-left:0em;"><div class='lg-row'>如其往昔諸如來，　從於生起菩提心，</div>
<div class='lg-row'>菩提薩埵諸學處，　如其次第善安住。</div>
<div class='lg-row'>如是為利有情故，　願我亦發菩提心，</div>
<div class='lg-row'>如其所學諸學處，　亦如次第能修學。</div>
</div><p style="margin-left:0em;text-indent:2em">如昔諸如來發心之時，於諸佛子之前，發起殊勝願菩提心，為受持菩薩戒故，發起行菩提心，如諸菩薩，於菩薩學處，學修次第，亦如其次第學修，如是我亦為現前及究竟饒益一切眾生故，或現有具清淨菩薩行戒之阿闍黎，若無亦迎請諸佛菩薩降臨面前，求乞證明，發起願菩提心，亦如是受行菩提心，如所受之學處，亦應依次而學。應如是三說，隨師語誦。如師不現前，應作隨佛菩薩語誦之勝解。如其次第而學者，謂如說施身等修捨，若意樂不淨則不應作，作則成罪，於無罪而成廣大資糧之時始作之也。此是如其次第而學之義。或言謂律儀戒等三聚戒分齊不同，學時應依界限，其義非是。又謂受行菩提心與受菩薩戒之儀軌，應別別行之，亦為任何大乘所不許。不應爾也。先發願菩提心，次修欲學菩薩行之欲，後受行菩提心者，謂由補特伽羅差別而成殊勝方便，而謂總於一人依次而受亦可也。受持之法如何者，如前所說，由大師所造諸論應知，此不贅述。</p>
<p style="margin-left:0em;text-indent:2em">壬三、結行。分二：</p>
<p style="margin-left:0em;text-indent:2em">癸一、自修喜心；癸二、令他生喜。初中分二：</p>
<p style="margin-left:0em;text-indent:2em">子一、能成自利；子二、能成他利。初中分三：</p>
<p style="margin-left:0em;text-indent:2em">丑一、贊揚此心修喜；丑二、既得此心修不放逸；丑三：得此難得之心故修歡喜。今初：</p>

<div class="lg regular" style="margin-left:0em;"><div class='lg-row'>具足如是慧心者，　已發無上菩提心，</div>
<div class='lg-row'>為令起行並增長，　如是妙心當贊揚。</div>
<div class='lg-row'>今我此生不虛度，　今我善來人中生，</div>
<div class='lg-row'>今我生於如來家，　成為如來親長子。</div>
</div><p style="margin-left:0em;text-indent:2em">如是具足慧心之菩薩，心極清明，以歡喜淨信心，堅固受持二菩提心已，次為趣入不壞而且增長之方便，且為廣細受持故，應發如是歡喜踊躍之心，而為贊揚。云何歡喜贊揚？謂今我發心受戒之時，已令我此生非空無果，善得人中受生暇滿，大義已成，我今已生如來家，成就菩提薩埵，我常發願當於何時方能成如來子，今真成如來子矣，如是思維而修喜心。</p>
<p style="margin-left:0em;text-indent:2em">丑二、既得此心修不放逸：</p>

<div class="lg regular" style="margin-left:0em;"><div class='lg-row'>無論如何我自今，　當勤荷負此家業，</div>
<div class='lg-row'>勿令所行有玷污，　於此無垢尊貴種。</div>
</div><p style="margin-left:0em;text-indent:2em">今得此心便滿足耶？不爾。自今為始，我應三門精勤，紹繼如來慈父家業，初中後善無過，唯以功德莊嚴，於此尊貴種姓中，勿令與願行學處相違之罪墮，玷污其宗嗣。於如是方便，當勤致力也。</p>
<p style="margin-left:0em;text-indent:2em">丑三、得此難得之心故修歡喜：</p>

<div class="lg regular" style="margin-left:0em;"><div class='lg-row'>如人偶於糞埽中，　無心拾得希世珍，</div>
<div class='lg-row'>如是依於誰之力，　菩提妙心我能生。</div>
</div><p style="margin-left:0em;text-indent:2em">如窮困乞人，何幸於糞埽堆中，拾得重寶，我今何幸以何方術，能生如是珍貴之菩提心，定是如來之力也。</p>
<p style="margin-left:0em;text-indent:2em">子二、能成他利。分三：</p>
<p style="margin-left:0em;text-indent:2em">丑一、能除有情苦；丑二、能除苦因障；丑三、能成辦一切利益安樂。初中分五：</p>
<p style="margin-left:0em;text-indent:2em">寅一、降伏眾生之死王；寅二、降伏貧困；寅三、降伏病患；寅四、總降伏生死苦；寅五、特降伏惡趣苦。今初：</p>
<p style="margin-left:0em;text-indent:0em;" class="lg-abnormal"><div class='lg-row'>能為眾生摧死王，　此是不死妙甘露。</div>
</p><p style="margin-left:0em;text-indent:2em">死王能令眾生不由自主而死，能降伏彼之妙甘露，亦即是發菩提心，能安立彼於無老死之地故。</p>
<p style="margin-left:0em;text-indent:2em">寅二、降伏貧困：</p>
<p style="margin-left:0em;text-indent:0em;" class="lg-abnormal"><div class='lg-row'>能為眾生降困窮，　此是無盡大寶藏。</div>
</p><p style="margin-left:0em;text-indent:2em">以財法無盡受用施予眾生，除其貧乏，如無盡藏，亦唯發菩提心也。</p>
<p style="margin-left:0em;text-indent:2em">寅三、降伏病患：</p>
<p style="margin-left:0em;text-indent:0em;" class="lg-abnormal"><div class='lg-row'>能為眾生療諸疾，　此是殊勝阿伽陀。</div>
</p><p style="margin-left:0em;text-indent:2em">眾生一切病悉能滅除之妙藥，亦即此也。</p>
<p style="margin-left:0em;text-indent:2em">寅四、總降伏生死苦：</p>
<p style="margin-left:0em;text-indent:0em;" class="lg-abnormal"><div class='lg-row'>眾生跋涉三有途，　此是止息濃蔭樹。</div>
</p><p style="margin-left:0em;text-indent:2em">眾生漂泊，三有長途，疲勞困苦，為止息處，施與蔭涼之大樹，亦是此也。</p>
<p style="margin-left:0em;text-indent:2em">寅五、特降伏惡趣苦：</p>
<p style="margin-left:0em;text-indent:0em;" class="lg-abnormal"><div class='lg-row'>拔眾生出惡趣苦，　此是越渡總津梁。</div>
</p><p style="margin-left:0em;text-indent:2em">能渡一切眾生出於惡趣之總津梁，亦是發心。</p>
<p style="margin-left:0em;text-indent:2em">丑二、能除苦因障。分二：</p>
<p style="margin-left:0em;text-indent:2em">寅一、除煩惱障；寅二、除所知障。今初：</p>
<p style="margin-left:0em;text-indent:0em;" class="lg-abnormal"><div class='lg-row'>煩惱熱逼眾生心，　此是除熱清涼月。</div>
</p><p style="margin-left:0em;text-indent:2em">此發心者，能除眾生熱逼之心，如涼月上，以其能盡摧一切煩惱障故。</p>
<p style="margin-left:0em;text-indent:2em">寅二、除所知障：</p>
<p style="margin-left:0em;text-indent:0em;" class="lg-abnormal"><div class='lg-row'>眾生無知昏霧塞，　此是破暗皎日輪。</div>
</p><p style="margin-left:0em;text-indent:2em">此發心者，能根本拔除眾生不染污無明所知障昏暗愚，如皎日昇，由廣大資糧莊嚴證空性之般若，能盡所知障之種子故。</p>
<p style="margin-left:0em;text-indent:2em">丑三、能成辦一切利益安樂。分二：</p>
<p style="margin-left:0em;text-indent:2em">寅一、能成辦一切利益；寅二、能成辦一切安樂。今初：</p>
<p style="margin-left:0em;text-indent:0em;" class="lg-abnormal"><div class='lg-row'>攪正法乳成酥酪，　此是醍醐無上味。</div>
</p><p style="margin-left:0em;text-indent:2em">此發心者，是以聞思慧杵，善攪契經正法廣大乳海，而出之精華，能生酥酪精汁，具足生一切利益之美味與大力，故咸應於此致力也。</p>
<p style="margin-left:0em;text-indent:2em">寅二、能成辦一切安樂：</p>

<div class="lg regular" style="margin-left:0em;"><div class='lg-row'>為有情侶馳驅生死道，　欲求受用資具安樂因，</div>
<div class='lg-row'>此是隨身資斧勝安樂，　能令滿足有情勝友心。</div>
</div><p style="margin-left:0em;text-indent:2em">為漂流輪迴之眾生作伴侶故，馳驅生死道中，欲享人天受用之安樂者，發即最切近之殊勝方便，能令有情勝友所欲滿足，以能成辦一切有情之增上生及決勝故。</p>
<p style="margin-left:0em;text-indent:2em">癸二、令他生喜：</p>

<div class="lg regular" style="margin-left:0em;"><div class='lg-row'>我今現對一切依怙前，　唱言願為一切眾生侶，</div>
<div class='lg-row'>乃至成佛中間不少離，　天及非天聞者皆歡喜。</div>
</div><p style="margin-left:0em;text-indent:2em">我今現對諸佛佛子一切救護之前，己自唱言，願為眾生助伴，令其證得如來聖位，悉能圓滿一切有情一切利益安樂，於其未成佛前，復能以人天安樂令其滿足享受，天及非天摩睺羅伽等今後應皆歡喜。如是云云，是令他生歡喜心也。發二菩提心之前，如本論所說，應先修淨除違緣障難，及積集順緣資糧，而後發心。既知此是暇滿所依殊勝心要，當勤勵力也。《攝頌》云：「獲得暇滿人身具慧者，佛說一切契經心要義，百千佛子解脫唯一道，二菩提心勵力令生起。」</p>
<p style="margin-left:0em;text-indent:2em">辛二、出品名：</p>
<p style="margin-left:0em;text-indent:2em">入菩薩行論廣解佛子津梁釋受持菩提心品第三竟。</p>
</div></div>
</div><!-- end of div[@id='body'] -->
</body></html>