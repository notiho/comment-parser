<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>入菩薩行論廣解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<div class='div-other'><a id='mulu5' />
<p class='juan'>入菩薩行論廣解卷二</p><p style="margin-left:0em;text-indent:2em">戊二、發二菩提心已，學菩薩行之法。分二：</p>
<p style="margin-left:0em;text-indent:2em">己一、受持菩提心之法；己二、學波羅蜜多行之法。初中分二：</p>
<p style="margin-left:0em;text-indent:2em">庚一、加行支分，先修頂禮、供養、皈依，次由四力完備之門懺除罪障違緣；庚二、先修隨喜眾善等積集資糧，順緣次正受持菩提心。初中分二：</p>
<p style="margin-left:0em;text-indent:2em">辛一、釋論文；辛二、出品名。初中分四：</p>
<p style="margin-left:0em;text-indent:2em">壬一、供養；壬二、頂禮；壬三、皈依；壬四、懺悔。初中分二：</p>
<p style="margin-left:0em;text-indent:2em">癸一、供養所為；癸二、正修供養。今初：</p>

<div class="lg regular" style="margin-left:0em;"><div class='lg-row'>為應受持如是妙寶心，　於諸如來正法菩薩心，</div>
<div class='lg-row'>殊勝三寶清淨無垢染，　功德大海勝妙供品陳。</div>
</div><p style="margin-left:0em;text-indent:2em">應供品豐盈，意樂加行恭敬，善修供養。何故供養？為應受持出生一切有情妙善資糧之妙寶心故。於何境供養？於諸如來，及諸聖者正士所說之法寶，自性清淨及忽然離垢之大乘滅道諦聖觀自在妙吉祥等佛子，諸功德大海也。</p>
<p style="margin-left:0em;text-indent:2em">癸二、正修供養。分三：</p>
<p style="margin-left:0em;text-indent:2em">子一、無主執持物供；子二、自身供；子三、心力變現供。初中分三：</p>
<p style="margin-left:0em;text-indent:2em">丑一、供物；丑二、如何供養；丑三、供無主物之因。今初：</p>

<div class="lg regular" style="margin-left:0em;"><div class='lg-row'>盡其所有妙花？嘉果，　盡其所有良藥百味俱，</div>
<div class='lg-row'>盡其所有希世諸珍奇，　盡其所有悅意妙香水，</div>
<div class='lg-row'>如是乃至妙寶七金山，　園林寂靜景物宜人地，</div>
<div class='lg-row'>嘉樹奇花絢爛色莊嚴，　繁柯美實茂密枝葉垂，</div>
<div class='lg-row'>天龍世間俱生和合香，　如意寶樹七珍飾林苑，</div>
<div class='lg-row'>自然香稻不由耕稼生，　種種莊嚴堪為供養具，</div>
<div class='lg-row'>明湖清沼灼灼發芙蕖，　鳧雁和鳴妙音極哀雅。</div>
</div><p style="margin-left:0em;text-indent:2em">世間無主攝持之花如蓮花等，盡其所有訶黎勤等果，所有冰片等藥類，盡世間所有金銀等寶，湖海等所有悅意淨水，金等八寶山，如是園林方境寂靜適悅之處，樹林自放眾花以為莊嚴，果樹果熟纍纍下垂，天龍等世間俱生和合轉變出生上妙薰塗等香，隨欲出生之如意樹，及眾寶所成之樹，如意大海浴池，以蓮花為莊嚴，其中鳧雁和鳴，哀雅悅耳，不勞耕種自然出生之香稻，以及別餘堪供三寶之諸莊嚴俱，悉以奉獻。或有不知論義者，於論文次第別作餘解也。</p>
<p style="margin-left:0em;text-indent:2em">丑二、如何供養：</p>

<div class="lg regular" style="margin-left:0em;"><div class='lg-row'>遍虛空界廣博無邊際，　所有一切無主執持物，</div>
<div class='lg-row'>慧心攝取善巧而獻陳，　殊勝士夫能仁諸佛子，</div>
<div class='lg-row'>清淨功德生處大悲心，　願祈愍念於我垂納受。</div>
</div><p style="margin-left:0em;text-indent:2em">遍虛空界廣博無邊所有一切無主攝持之物，我悉以慧心攝取，於供養境，諸能仁殊勝士夫及諸佛子，恭敬善為奉獻。諸功德生處正士，悉皆具大悲心，願悲愍憶念，受我此供。</p>
<p style="margin-left:0em;text-indent:2em">丑三、供無主物之因：</p>

<div class="lg regular" style="margin-left:0em;"><div class='lg-row'>今我福德不具極困貧，　別餘供具資財悉非有，</div>
<div class='lg-row'>依怙惟為他義作慇勤，　饒益我故神力祈受享。</div>
</div><p style="margin-left:0em;text-indent:2em">或問何故唯以心力出生為供，應真以彼彼悅意實物為供也。我先未積廣大福德，所欲受用不能具足，極為貧乏，別餘自能主宰之供養資財，我毫無所有，依怙深心一向專為利他，於此等無主攝持之物，為利益我故，願以神力納受也。</p>
<p style="margin-left:0em;text-indent:2em">子二、自身供：</p>

<div class="lg regular" style="margin-left:0em;"><div class='lg-row'>我於一切諸佛佛子前，　盡我身心無餘志誠獻。</div>
<div class='lg-row'>祈諸殊勝勇識咸攝受，　至心願為諸尊作臣民。</div>
<div class='lg-row'>我由諸尊咸作攝持故，　饒益有情不怖生死輪。</div>
<div class='lg-row'>往昔眾罪清淨得超脫，　別餘罪垢此後不再生。</div>
</div><p style="margin-left:0em;text-indent:2em">我有應供獻之身，應以為獻，我於自身能自主宰，以多方便，捨我所心，於諸佛佛子前，永久奉獻，願諸殊勝勇識，普垂納受。信心恭敬，願為臣民，依教而行。自供養已，凡有所作，我悉為諸尊之所攝持，依憑救護，一切怖畏，悉皆遠離，不怖生死，離諸怖畏，利益有情。自於昔時無義所積諸罪，悉皆清淨超越，別餘諸罪，自今以後，寧捨生命，誓不再造。</p>
<p style="margin-left:0em;text-indent:2em">子三、心力變現供。分二：</p>
<p style="margin-left:0em;text-indent:2em">丑一、有上供；丑二、無上供。初中分十二：</p>
<p style="margin-left:0em;text-indent:2em">寅一、浴具；寅二、天衣；寅三、莊嚴；寅四、塗抹；寅五、花鬘；寅六、薰香；寅七、餚饌；寅八、燈明；寅九、無量宮；寅十、傘蓋；寅十一、音樂；寅十二、供品恒時不斷之加持。初中分三：</p>
<p style="margin-left:0em;text-indent:2em">卯一、浴室；卯二、獻浴；卯三、拭身。今初：</p>

<div class="lg regular" style="margin-left:0em;"><div class='lg-row'>浴殿香薰旃檀氣芬馥，　水晶佈地晃耀色晶瑩，</div>
<div class='lg-row'>眾寶軒楹輝煌悅人意，　珍珠華蓋垂履燦光明。</div>
</div><p style="margin-left:0em;text-indent:2em">獻浴之浴室，以旃檀等灑之，氣極芬馥，水晶為地，朗徹光瑩。梁楝楹柱，悉皆拂拭，寶光輝耀，悅可人意，上垂珍珠為飾之華蓋，光輝燦然，以為莊嚴，於此室中而請供浴也。</p>
<p style="margin-left:0em;text-indent:2em">卯二、獻浴：</p>

<div class="lg regular" style="margin-left:0em;"><div class='lg-row'>於諸如來及諸如來子，　奉獻眾多充盈妙寶瓶，</div>
<div class='lg-row'>善盛悅意妙香甘露水，　妙歌天樂無量浴具陳。</div>
</div><p style="margin-left:0em;text-indent:2em">於諸佛菩薩，以眾多金等寶瓶滿盛妙香和合之悅意香水及眾妙花，以眾多美妙歌樂而請浴也。</p>
<p style="margin-left:0em;text-indent:2em">卯三、拭身：</p>
<p style="margin-left:0em;text-indent:0em;" class="lg-abnormal"><div class='lg-row'>無比天衣清潔離垢染，　妙香沾灑塗拭如來身。</div>
</p><p style="margin-left:0em;text-indent:2em">次於諸聖之身，以無比柔軟清潔之衣，遍沾妙香，而為塗拭。</p>
<p style="margin-left:0em;text-indent:2em">寅二、天衣：</p>

<div class="lg regular" style="margin-left:0em;"><div class='lg-row'>次復於諸聖身敬奉獻，　芬馥天衣妙色善染成，</div>
<div class='lg-row'>並及種種輕柔妙天衣。</div>
</div><p style="margin-left:0em;text-indent:2em">塗拭之後，於諸聖前，以妙色染成之天衣極其芬馥，敬為奉獻。若用在家服飾者，則以種種形式色彩之細軟妙衣而為奉獻。</p>
<p style="margin-left:0em;text-indent:2em">寅三、莊嚴：</p>

<div class="lg regular" style="margin-left:0em;"><div class='lg-row'>百千種類殊勝莊嚴等，　奉獻莊嚴大行普賢王，</div>
<div class='lg-row'>聖妙吉祥觀世音自在。</div>
</div><p style="margin-left:0em;text-indent:2em">耳環等百千等殊勝莊嚴，等者等取環釧等。以之奉獻聖普賢王、不敗文殊、觀世音自在等，以為莊嚴。</p>
<p style="margin-left:0em;text-indent:2em">寅四、塗抹：</p>

<div class="lg regular" style="margin-left:0em;"><div class='lg-row'>香氣芬騰遍滿三千界，　以諸妙香塗抹如來身，</div>
<div class='lg-row'>如煉純金磨瑩露光彩，　威光赫奕瞻仰諸能仁。</div>
</div><p style="margin-left:0em;text-indent:2em">以遍滿三千界內香氣芬騰之妙香，如冶純金善為煉磨，塗抹一切能仁自在之身，光明煥發，威光赫然也。</p>
<p style="margin-left:0em;text-indent:2em">寅五、花鬘：</p>

<div class="lg regular" style="margin-left:0em;"><div class='lg-row'>於諸能仁自在勝供境，　曼陀羅花妙蓮優鉢羅，</div>
<div class='lg-row'>種種端嚴美妙悅人意，　芬芳妙花環鬘作供陳。</div>
</div><p style="margin-left:0em;text-indent:2em">應於殊勝供境能仁自在前而為供養。以何供養？謂以悅意曼陀羅，妙蓮優鉢羅等，芬芳散佈，取善為貫串之花餯而為供養也。</p>
<p style="margin-left:0em;text-indent:2em">寅六、薰香：</p>
<p style="margin-left:0em;text-indent:0em;" class="lg-abnormal"><div class='lg-row'>次復奉獻奪意殊妙香，　遍滿虛空湧聚妙香雲。</div>
</p><p style="margin-left:0em;text-indent:2em">次以沉檀等奪意妙香，遍滿十方，妙香雲聚，而為供養。</p>
<p style="margin-left:0em;text-indent:2em">寅七、餚饌：</p>
<p style="margin-left:0em;text-indent:0em;" class="lg-abnormal"><div class='lg-row'>餚饌羹湯善調具百味，　種種天廚妙善悉進呈。</div>
</p><p style="margin-left:0em;text-indent:2em">殊勝甘美之餚饌，及殊勝羹湯等，具種種色香味之飲食天饌，於諸佛、佛子而為供養。</p>
<p style="margin-left:0em;text-indent:2em">寅八、燈明：</p>
<p style="margin-left:0em;text-indent:0em;" class="lg-abnormal"><div class='lg-row'>次復奉獻眾寶燈明炬，　金色蓮花環鬘次第陳。</div>
</p><p style="margin-left:0em;text-indent:2em">金蓮花盞，絡繹排列，成為環鬘。其中安置光明熾然寶炬，以為供養。</p>
<p style="margin-left:0em;text-indent:2em">寅九、無量宮：</p>

<div class="lg regular" style="margin-left:0em;"><div class='lg-row'>淨地無塵妙香善塗瑩，　悅意雜花遍佈極芳馨，</div>
<div class='lg-row'>無量宮殿妙香聞贊詠，　珍寶莊嚴垂覆色晶瑩，</div>
<div class='lg-row'>遍滿虛空無量莊嚴具，　悉皆奉獻大悲自性身。</div>
</div><p style="margin-left:0em;text-indent:2em">淨地善為掃除，塗以妙香，散灑眾花，芳香悅竟。無量宮內，諸天女等，歌揚贊詠，韻音悅耳，珍珠眾寶，流蘇垂復，以為莊嚴，光明無量，嚴飾上空，以為虛空莊嚴，光明無量，嚴飾上空，以為虛空莊嚴。此皆以奉獻具足大悲自性者也。</p>
<p style="margin-left:0em;text-indent:2em">寅十、傘蓋：</p>

<div class="lg regular" style="margin-left:0em;"><div class='lg-row'>眾寶莊嚴傘蓋純金柄，　輪圍種種莊嚴可眾心，</div>
<div class='lg-row'>妙相端嚴見者咸愛樂，　常時擎持奉上諸能仁。</div>
</div><p style="margin-left:0em;text-indent:2em">眾寶所成嚴麗傘蓋，以金為柄，於其輪圍，以眾寶所成悅意嚴飾之具，而為莊嚴。妙相端嚴，見者愛念，張之常時奉獻諸能仁自在者也。</p>
<p style="margin-left:0em;text-indent:2em">寅十一、音樂：</p>

<div class="lg regular" style="margin-left:0em;"><div class='lg-row'>復以別餘供雲聚，　並諸悅耳和雅音，</div>
<div class='lg-row'>解除有情諸苦痛，　如雲普覆處處聞。</div>
</div><p style="margin-left:0em;text-indent:2em">除前已供養之外，復有別餘供雲聚，蘇鼓等樂器及悅耳韻音，有情略一經耳，便能解除苦痛，適意饜心，如雲普覆，隨處出生也。</p>
<p style="margin-left:0em;text-indent:2em">寅十二、供品恒時不斷之加持：</p>

<div class="lg regular" style="margin-left:0em;"><div class='lg-row'>於諸正法勝妙寶，　塔寺伽藍妙相嚴，</div>
<div class='lg-row'>普雨眾寶妙花雨，　恒時不斷願降霖。</div>
</div><p style="margin-left:0em;text-indent:2em">十二部經及滅道諦攝一切法寶，意之所依具舍利藏之諸塔廟，繪造等像前，悉以寶花等供養，盡輪迴際恒時不斷，如雨降霖也。</p>
<p style="margin-left:0em;text-indent:2em">丑二、無上供：</p>

<div class="lg regular" style="margin-left:0em;"><div class='lg-row'>云何文殊師利等，　於諸如來修供養？</div>
<div class='lg-row'>如來依怙佛子前，　我今供養亦如是。</div>
</div><p style="margin-left:0em;text-indent:2em">如文殊、普賢等已得自在之菩薩，變現凡所納受之供物，遍滿虛空，供養諸佛。我亦如是供於天人依怙之諸如來及諸佛子也。</p>
<p style="margin-left:0em;text-indent:2em">壬二、頂禮。分二：</p>
<p style="margin-left:0em;text-indent:2em">癸一、語贊；癸二、身禮。今初：</p>

<div class="lg regular" style="margin-left:0em;"><div class='lg-row'>我於一切功德海，　普以韻音支分海，</div>
<div class='lg-row'>讚揚悅耳妙音雲，　一切如來定普聞。</div>
</div><p style="margin-left:0em;text-indent:2em">於諸悲智等功德大海，我以讚揚無邊功德之韻音支分大海而為贊詠。韻音語也。支分其音也。海言其多也。想一一身出無量首，一一首出無量舌，而為讚歎。又於諸聖眾，我雖未作讚揚妙音時，亦定有無量妙音雲，隨時隨處出生想。</p>
<p style="margin-left:0em;text-indent:2em">癸二、身禮。分三：</p>
<p style="margin-left:0em;text-indent:2em">子一、禮三寶；子二、禮發菩提心所依；子三、禮和尚、阿闍黎等。今初：</p>

<div class="lg regular" style="margin-left:0em;"><div class='lg-row'>三世如來一切佛，　並諸妙法賢聖僧，</div>
<div class='lg-row'>盡其所有剎塵身，　我今恭敬而頂禮。</div>
</div><p style="margin-left:0em;text-indent:2em">三世過去未來一切佛，教證等法，及諸賢聖菩薩僧前，我化量等佛剎微塵數身，恭敬頂禮。</p>
<p style="margin-left:0em;text-indent:2em">子二、禮發菩提心所依：</p>
<p style="margin-left:0em;text-indent:0em;" class="lg-abnormal"><div class='lg-row'>於諸菩提心所依，　及諸塔廟我頂禮。</div>
</p><p style="margin-left:0em;text-indent:2em">菩提心所依者，謂發心之因大乘經典及為發心緣之補特伽羅，及於彼發心之處所，並佛像塔寺等，我皆頂禮。</p>
<p style="margin-left:0em;text-indent:2em">子三、禮和尚、阿闍黎等：</p>
<p style="margin-left:0em;text-indent:0em;" class="lg-abnormal"><div class='lg-row'>於諸和尚阿闍黎，　持淨戒者我頂禮。</div>
</p><p style="margin-left:0em;text-indent:2em">說別解脫戒先後圓滿之和尚，及依誰授戒之阿闍黎，及致力解脫道而荷擔殊勝淨戒者，我皆頂禮。</p>
<p style="margin-left:0em;text-indent:2em">壬三、皈依：</p>

<div class="lg regular" style="margin-left:0em;"><div class='lg-row'>乃至未證菩提間，　於諸如來我皈依。</div>
<div class='lg-row'>於諸正法菩薩僧，　我今皈依亦如是。</div>
</div><p style="margin-left:0em;text-indent:2em">皈依之義，謂心念口言，許為救度怖畏痛苦之所依也。此中分因皈依及果皈依，初謂以已成就之三寶為救度怖畏所依，次謂以自相續所證佛及法寶為救度怖畏所依。依何皈依之因，了知皈依境之功德及殊勝承許皈依，不皈依餘，此四者是皈依之法也。皈依諸學處如上師所作《波羅蜜道次第廣論》所說應知，此中不錄。破許道諦非勝義皈依之邪說，總釋皈依之類別，及世俗勝義皈依之差別等，如大乘傳承上論師，廣解釋竟應知。此中所說，是以他相續已成就之大乘三寶，及自相續當出生之三寶為所緣境，從今時起，乃至無上菩提果位，於菩提樹下現證法身中間，一切時中，皈依諸佛，於大乘法寶及諸賢聖菩薩僧亦如是皈依。皈依已成就之佛為開示聖道之導師，皈依自相續所證之法寶為正皈依，皈依已成就之大乘聖人，為修皈依之助伴也。</p>
<p style="margin-left:0em;text-indent:2em">壬四、由四力完備之門懺除罪障：</p>
<p style="margin-left:0em;text-indent:2em">總科分者，謂從初即應勵力不染罪，雖勵力而由放逸或煩惱重等故，仍犯罪行，不可漠然置之，於大悲導師所說諸補治方便，應當勵力。又墮之補治，應依上下諸部之戒，別別所說而作。罪之補治，應由四力之門而作。《佛說四法經》云：「彌勒菩薩摩訶薩，若具四法，雖造積罪障，亦能壓服。四法云何？謂摧壞遍行力，對治遍行力，遮止罪行力，及依止力也。」造積之業定應受報者，以彼尚能壓服，況不定業？此中初力，謂於已作不善業，再再追悔。欲生此力，於不善業生三種果之理，應當善修。生第二力，如《集學論》所說，依甚深經修空性，依念誦，依佛菩薩像，依供養，依持名等。第三力者，以後謹慎防護不善業。第四力者，修菩提心等。本論廣明初力。此中又於造罪之時分、因緣、加行、境、分齊等，應當憶念。</p>
<p style="margin-left:0em;text-indent:2em">別別之義有四，謂癸一、摧壞遍行力；癸二、依止力；癸三、對治遍行力；癸四、遮止罪業力也。初中分四：</p>
<p style="margin-left:0em;text-indent:2em">子一、觀察如何造罪之理而悔；子二、怖畏帶罪而死，而修追悔皈依；子三、廣細思維無義造罪之理而修追悔；子四、思維懼罪之相。初中復分四：</p>
<p style="margin-left:0em;text-indent:2em">丑一、顯明了知懺悔之境；丑二、由時因種類等門，總懺所造罪；丑三、懺於殊勝境所造有力之罪；丑四、思維不樂之果，追悔求懺。今初：</p>

<div class="lg regular" style="margin-left:0em;"><div class='lg-row'>普於十方善安住，　圓滿正覺諸菩薩，</div>
<div class='lg-row'>具足大悲諸聖前，　合掌志心而啟請。</div>
</div><p style="margin-left:0em;text-indent:2em">一切諸方安住圓滿大覺菩薩具大悲者前，追悔先所作罪，合掌啟請而求懺悔也。</p>
<p style="margin-left:0em;text-indent:2em">丑二、由時因種類等門，總懺所造罪：</p>

<div class="lg regular" style="margin-left:0em;"><div class='lg-row'>從於無始生死來，　或於今生或他世，</div>
<div class='lg-row'>無知自作諸罪愆，　或復教他令作罪，</div>
<div class='lg-row'>愚癡擾亂所勝故，　或見他作而隨喜，</div>
<div class='lg-row'>所作罪愆悉觀見，　依怙尊前志心懺。</div>
</div><p style="margin-left:0em;text-indent:2em">從無始流轉生死以來，生生世世，現世餘生，我由昧於業力異熟故，自作教他造一切罪，或由昧於業果之愚癡惑亂，於他作罪自心隨喜，所有一切罪愆，我應見罪追悔。如是思維，於諸依怙前，志心懺悔，無有覆藏。</p>
<p style="margin-left:0em;text-indent:2em">丑三、懺於殊勝境所造有力之罪：</p>

<div class="lg regular" style="margin-left:0em;"><div class='lg-row'>我於殊勝三寶前，　父母師長諸尊重，</div>
<div class='lg-row'>由煩惱門諸所作，　身語意之一切罪，</div>
</div><p style="margin-left:0em;text-indent:2em">我由愚迷於三寶父母或師長等餘福田境，因於煩惱三毒之門，依身語意等生罪之門，所作一切損害，當善懺悔。</p>
<p style="margin-left:0em;text-indent:2em">丑四、思維不樂之果，追悔求懺：</p>

<div class="lg regular" style="margin-left:0em;"><div class='lg-row'>眾多過患集我身，　極惡重罪難倖免，</div>
<div class='lg-row'>盡其所有諸罪愆，　諸導師前求懺悔。</div>
</div><p style="margin-left:0em;text-indent:2em">我為罪人，具眾罪失，為能與地獄等果之因，凡我所作一切斷命等罪，能生極大痛苦，極惡難容者，悉皆憶念懺悔。</p>
<p style="margin-left:0em;text-indent:2em">子二、怖畏帶罪而死，而修追悔皈依：</p>

<div class="lg regular" style="margin-left:0em;"><div class='lg-row'>我今罪垢未淨治，　或遇災橫先時死，</div>
<div class='lg-row'>故欲解脫諸罪愆，　定須速疾求皈救。</div>
<div class='lg-row'>死王倏忽難保信，　已作未作不相待，</div>
<div class='lg-row'>有病無病悉齊等，　命如朝露何可賴！</div>
</div><p style="margin-left:0em;text-indent:2em">此罪若不立即懺悔，我罪未淨，與罪共存，死主先來，死已當生惡趣，懇祈速疾救護於我，以何方便，定令解脫此罪。若罪未淨前，未必便死，何須速為救護耶？死王倏爾即來，雖剎那頃，亦不可保信。罪已作淨治，或復未作，不相待也。不問所作之事已竟未竟，補特伽羅有病無病，悉可於壽算未終之前，倏爾而死，生命可幾時不死，亦難保信。以不可保信故，有罪應速淨治也。</p>
<p style="margin-left:0em;text-indent:2em">子三、廣細思維無義造罪之理而修追悔。分四：</p>
<p style="margin-left:0em;text-indent:2em">丑一、追悔不知親眷身財等不可保信，為彼造罪；丑二、死時僅成憶念境之喻；丑三、追悔現見如是不可保信，仍為彼等造罪；丑四、追悔不悟自身不定何時當死而造罪。今初：</p>

<div class="lg regular" style="margin-left:0em;"><div class='lg-row'>悉當棄捨終離散，　我於此理昧無知，</div>
<div class='lg-row'>分別親及非親故，　造作種種諸罪業。</div>
<div class='lg-row'>所謂非親畢竟無，　所謂親愛亦非有，</div>
<div class='lg-row'>乃至我身性尚空，　如是別餘何所有。</div>
</div><p style="margin-left:0em;text-indent:2em">眷屬資財及俱生之軀體，悉當捨離，獨往他世。悔我不知此理，於親守護，非親摧害，因之造種種罪。諸非親者，轉瞬成空；諸親眷等，亦復如是。乃至我尚空無，故不應為彼等故而造諸罪。如是親眷資財等莫不皆空，纖毫不可保信。為彼等故而起貪瞋造罪，應追悔也。</p>
<p style="margin-left:0em;text-indent:2em">丑二、死時僅成憶念境之喻：</p>

<div class="lg regular" style="margin-left:0em;"><div class='lg-row'>宛如夢境之所經，　景物班班曾親歷，</div>
<div class='lg-row'>彼彼皆成憶念境，　逝者如斯不可見。</div>
</div><p style="margin-left:0em;text-indent:2em">譬如夢中，略受微樂，醒時僅成憶念之境。如是先時受用一切逸樂之法，死時彼彼悉皆僅成憶念之境。以此之故，惟應再再擯息諸務，專力於佛法。一切過去之法，彼彼悉不可見，僅有憶念之境而已。</p>
<p style="margin-left:0em;text-indent:2em">丑三、追悔如是現見不可保信，仍為彼等造罪：</p>

<div class="lg regular" style="margin-left:0em;"><div class='lg-row'>或復即於清醒時，　眾多怨親悉亡逝，</div>
<div class='lg-row'>為彼所造眾罪業，　極重難忍現在前。</div>
</div><p style="margin-left:0em;text-indent:2em">復次或即於此清醒之時，曾經親見眾多怨親悉皆亡逝，而為彼等所造罪業難堪苦果，當前現在。如云「他人不能代受苦，何苦為他造罪業」也。此追悔為他造罪，應再再思維也。</p>
<p style="margin-left:0em;text-indent:2em">丑四、追悔不悟己身不定何時當死而造罪。分二：</p>
<p style="margin-left:0em;text-indent:2em">寅一、總；寅二、別。今初：</p>

<div class="lg regular" style="margin-left:0em;"><div class='lg-row'>空言年命倏爾盡，　無常之理未證知，</div>
<div class='lg-row'>愚癡貪慾瞋恚力，　作諸眾罪難數計。</div>
</div><p style="margin-left:0em;text-indent:2em">如是我空言死無定期，須臾倏忽，實未證知，由愚癡欲貪瞋恚造種種罪，由斯諸罪當墮惡趣，故應思維決定必死，死無定期，死時除佛法外餘悉無益，且思維惡趣過患，再再修習追悔已作之罪。</p>
<p style="margin-left:0em;text-indent:2em">寅二、別。分四：</p>
<p style="margin-left:0em;text-indent:2em">卯一、怖畏生命惟滅無增，決定必死，恐帶罪而死；卯二、罪若未淨，現生亦須受苦；卯三、生大怖畏之故；卯四、後時苦逼之理。今初：</p>

<div class="lg regular" style="margin-left:0em;"><div class='lg-row'>無間晝夜如逝水，　年命消竭不暫留。</div>
<div class='lg-row'>空乞延年何可得，　人生安得長不朽！</div>
</div><p style="margin-left:0em;text-indent:2em">行住臥三，一切時中，日夜剎那不停，此生壽命恒時損滅，絕無增益，如是豈不可推知我決定死？知必死也。且何時死亦不決定，故於淨罪應須勵力。消竭者，言日夜時時消竭也。</p>
<p style="margin-left:0em;text-indent:2em">卯二、罪若未淨，現生即須受苦。分三：</p>
<p style="margin-left:0em;text-indent:2em">辰一、罪若未淨，命斷之苦，親友等不能救；辰二、懼未作福；辰三、憂悔逼惱。今初：</p>

<div class="lg regular" style="margin-left:0em;"><div class='lg-row'>當我輾轉困床褥，　縱多親友相環守，</div>
<div class='lg-row'>畢竟臨終命斷時，　死苦唯吾一人受。</div>
<div class='lg-row'>墮落死王使者手，　親知何補友何能。</div>
</div><p style="margin-left:0em;text-indent:2em">若未作福，死時我臥床上，縱多親友，悲戀環繞，斷命時之苦，唯我獨自受之，彼等不但不能為除怖畏，為可怖獰惡死王使者所執，雖有親知友善何益何補？唯有佛法，能為救護也。</p>
<p style="margin-left:0em;text-indent:2em">辰二、懼未作福：</p>
<p style="margin-left:0em;text-indent:0em;" class="lg-abnormal"><div class='lg-row'>時唯福業堪依怙，　奈余片善亦未修。</div>
</p><p style="margin-left:0em;text-indent:2em">其時唯皈依護戒等福德，堪為依怙，奈余今亦未曾修積，言悔未作善也。</p>
<p style="margin-left:0em;text-indent:2em">辰三、憂悔逼惱：</p>

<div class="lg regular" style="margin-left:0em;"><div class='lg-row'>哀余昔時由放逸，　如斯怖畏非所謀，</div>
<div class='lg-row'>乃為無常現生事，　造作眾多諸罪垢。</div>
</div><p style="margin-left:0em;text-indent:2em">於皈救處哀呼依怙，悔我昔時由放逸故，於有如是惡趣怖畏，未思未見，為無常親怨現生之事，恒造眾罪。</p>
<p style="margin-left:0em;text-indent:2em">卯三、生大怖畏之故：</p>

<div class="lg regular" style="margin-left:0em;"><div class='lg-row'>罪人斷肢赴刑場，　牽引之時猶慞惶，</div>
<div class='lg-row'>況人吻燥眼根壞，　宿業轉變見異物。</div>
<div class='lg-row'>死王使者面猙獰，　形象現前來攫捕，</div>
<div class='lg-row'>極大怖畏痛苦纏，　衰損難堪何待言。</div>
</div><p style="margin-left:0em;text-indent:2em">或有罪人，為斷肢體，被人牽引，赴於刑場，其時猶復設惶恐懼，況人唇吻乾燥，面色憔悴，眼根失壞，由先業異熟所變，顯現異相，見與己異類之死王使者，狀極可畏，來相攫捕，極可怖畏，垂死病苦所纏，其苦惱衰損，生大怖畏，更何待言。故應追悔也。</p>
<p style="margin-left:0em;text-indent:2em">卯四、後時苦逼之理：</p>

<div class="lg regular" style="margin-left:0em;"><div class='lg-row'>哀呼誰能為救護，　令我脫此大怖畏！</div>
<div class='lg-row'>瞠目倉皇睛肉露，　四方狂顧求皈救。</div>
<div class='lg-row'>若見四顧無可歸，　嗒然自失心頹喪，</div>
<div class='lg-row'>若時無處可皈投，　我於爾時當奈何。</div>
</div><p style="margin-left:0em;text-indent:2em">生地獄已，見諸獄卒之時，起極大怖畏，哀呼誰人善能救我脫此怖畏，張目露睛，倉皇四顧，尋求皈救。如是尋求，仍見四方無皈救處，嗒然失望，故應自今即皈依三寶也。故於彼地獄中，若無救護可脫此怖，其時任我如何，亦絕無脫離之道，故於脫離怖畏之因，從今時起即應勵力也。</p>
<p style="margin-left:0em;text-indent:2em">癸二、依止力。分三：</p>
<p style="margin-left:0em;text-indent:2em">子一、從今時起依止皈依三寶；子二、依止具足願力菩薩；子三、皈依之後如教修行。今初：</p>

<div class="lg regular" style="margin-left:0em;"><div class='lg-row'>是故有情依怙尊，　為護眾生勤精進，</div>
<div class='lg-row'>大力能除諸怖畏，　即於現前應皈依。</div>
<div class='lg-row'>佛心證入微妙法，　能除生死諸恐怖，</div>
<div class='lg-row'>菩提薩埵賢聖僧，　正應皈依亦如是。</div>
</div><p style="margin-left:0em;text-indent:2em">生惡趣時，欲求救護，已不得可。佛為有情依怙，為救護一切有情常勤精進，希有神力能脫怖畏，故有大力能除諸怖，故應從今迅即皈依。又依佛心所證之法，能除生死怖畏，是為法寶。並及獲得聖位之菩薩僧，亦應如是正作皈依，認為修道之伴侶。</p>
<p style="margin-left:0em;text-indent:2em">子二、依止具足願力菩薩：</p>

<div class="lg regular" style="margin-left:0em;"><div class='lg-row'>眾怖所逼極驚惶，　我今皈命普賢王，</div>
<div class='lg-row'>復於文殊妙吉祥，　自以此身為供獻。</div>
<div class='lg-row'>大悲心行無動轉，　觀音自在依怙前，</div>
<div class='lg-row'>疾痛哀號聲慘切，　懇求於我施救護。</div>
<div class='lg-row'>聖者虛空藏菩薩，　地藏菩薩諸聖眾，</div>
<div class='lg-row'>一切大悲依怙前，　志心呼籲求皈救。</div>
<div class='lg-row'>死王使者最獰惡，　見之恐怖四散逃，</div>
<div class='lg-row'>誰具威德能如是，　持金剛手我皈依。</div>
</div><p style="margin-left:0em;text-indent:2em">我為懼惡趣諸怖畏故，稱念具大願力普賢菩薩，奉獻我身，懇祈救我脫諸怖畏。又於妙吉祥前，不由他勸，以清淨心，自以我身，而為供獻。任運恒常作利他事，大悲心行，無有動亂，觀音依怙之前，亦慘切哀呼，而求救援。云何哀呼？謂懇祈於我罪人而施救護也。如是於菩薩聖者虛空藏及地藏等諸聖眾者，謂彌勒除蓋障等，一切大悲依怙之前，求覓皈救。志心呼言，願乞救護。金剛手者，死王使者守護地獄瞋有情者，見之即四散逃竄，故皈依金剛手。</p>
<p style="margin-left:0em;text-indent:2em">子三、皈依之後如教修行：</p>

<div class="lg regular" style="margin-left:0em;"><div class='lg-row'>昔違諸尊教敕言，　今見現前大怖畏，</div>
<div class='lg-row'>即今皈投諸聖前，　願乞速除諸恐怖。</div>
</div><p style="margin-left:0em;text-indent:2em">我昔違越諸尊教言，而作諸惡，未作諸善，今見無邊生死惡趣，極大怖畏，皈依諸聖，於取捨處，依教修行，願乞速疾為除怖畏也。</p>
<p style="margin-left:0em;text-indent:2em">癸三、對治遍行力。分二：</p>
<p style="margin-left:0em;text-indent:2em">子一、應勵力淨罪之因；子二、應速勵力。初中分二：</p>
<p style="margin-left:0em;text-indent:2em">丑一、以病喻明應速淨罪；丑二、以險地喻明應淨罪。初中分三：</p>
<p style="margin-left:0em;text-indent:2em">寅一、法喻安立；寅二、三毒之病，過患特大，故療彼之藥珍貴；寅三、應依聖教妙藥修行。今初：</p>

<div class="lg regular" style="margin-left:0em;"><div class='lg-row'>尋常病惱之所怖，　猶當謹畏奉醫言，</div>
<div class='lg-row'>況復欲貪諸過患，　百千重病常相逼。</div>
</div><p style="margin-left:0em;text-indent:2em">風膽等擾動尋常之病，恐由彼致死，尚須依醫言治病之法而行，況無始以來所患貪慾等三毒重病，為百千眾罪之源，常相逼惱，應依止對治力，遵佛醫王教示，以除其病，更何待言，應致力罪垢之對治也。</p>
<p style="margin-left:0em;text-indent:2em">寅二、三毒之病，過患重大，療彼之藥珍貴：</p>

<div class="lg regular" style="margin-left:0em;"><div class='lg-row'>即其一端亦已勝，　盡陷閻浮所有人，</div>
<div class='lg-row'>若求他藥療諸病，　遍訪十方終不得。</div>
</div><p style="margin-left:0em;text-indent:2em">如於菩薩起瞋心等，即其一端，已較盡陷南閻浮提之人於地獄中，災禍尤大。療彼之藥修對治道之法等，除佛經外，別餘梵天等處，諸方遍求終不可得，以不可得故珍貴也。</p>
<p style="margin-left:0em;text-indent:2em">寅三、應依聖教妙藥修行：</p>

<div class="lg regular" style="margin-left:0em;"><div class='lg-row'>惟大醫王一切智，　聖教拔苦盡無餘，</div>
<div class='lg-row'>若不依教而修行，　是大愚癡可訶處。</div>
</div><p style="margin-left:0em;text-indent:2em">除煩惱病之藥，即是能拔煩惱諸苦一切智之聖教，不依彼修行，惟思輪迴無盡及惡趣之因，是極愚癡應訶譴處，故應志心於佛皈依，如佛所教而修行也。</p>
<p style="margin-left:0em;text-indent:2em">丑二、以險地喻明應淨罪：</p>

<div class="lg regular" style="margin-left:0em;"><div class='lg-row'>若遇尋常小坑坎，　猶須謹畏毋輕翫，</div>
<div class='lg-row'>況臨長劫生死淵，　一墮千尋何可忽。</div>
</div><p style="margin-left:0em;text-indent:2em">尋常丘陵坑坎稍微險處，從彼顛墮，不過損傷肢節，懼顛墮故，猶須謹畏而住，況長居極險之地，從彼一墮千尋，如三萬二千由旬等，應須謹慎，更何待言，故應勵力依止煩惱對治法也。</p>
<p style="margin-left:0em;text-indent:2em">子二、應速勵力。分二：</p>
<p style="margin-left:0em;text-indent:2em">丑一、從今即應勵力依止罪之對治；丑二、更無理由可不怖苦故於修道不應懈怠。今初：</p>

<div class="lg regular" style="margin-left:0em;"><div class='lg-row'>謂爾許時可不死，　坦然安住不應理，</div>
<div class='lg-row'>我身決定歸壞滅，　死亡無時旦夕爾。</div>
</div><p style="margin-left:0em;text-indent:2em">若作是思維，雖應勵力對治，且待來月來年者，從今即須勵力。不應謂惟爾許時不死，不勵力修對治，坦然安坐懈怠而住。幾時不死不可保信，我死亡壞滅之時，多分旦夕即至，決定無疑，不應懈怠，應即時奮力也。《迦膩迦書》云：「謂此事應明日作，即時不作非善哉，何時汝當歸空無，決於明日定無疑。」</p>
<p style="margin-left:0em;text-indent:2em">丑二、更無理由可不怖苦故於修道不應懈怠：</p>

<div class="lg regular" style="margin-left:0em;"><div class='lg-row'>誰能於我施無畏，　決定於死得解脫，</div>
<div class='lg-row'>若無決能解救者，　云何坦然安樂住。</div>
</div><p style="margin-left:0em;text-indent:2em">若謂懼死無益，不應恐怖，現前見聞所及，他人悉皆死亡，死後有墮落惡趣恐怖，而言不應怖死懼罪，是何正士施汝無畏？既絕無人施汝，而於對治不勵力修，於罪及死云何決定能得解脫？既不解脫，死已我決歸空無，何故不勤修對治？不應由懈怠故坦然安住，當勵力修道也。</p>
<p style="margin-left:0em;text-indent:2em">癸四、遮止罪業力。分三、</p>
<p style="margin-left:0em;text-indent:2em">子一、追悔先罪防護未來；子二、懺先所作；子三、啟請導師誓願遮止罪業。初中分二：</p>
<p style="margin-left:0em;text-indent:2em">丑一、斷無義罪；丑二、日夜勤修脫罪之道。初中分二：</p>
<p style="margin-left:0em;text-indent:2em">寅一、受用等不可保信不應貪著；寅二、於親眷不應貪著。今初：</p>

<div class="lg regular" style="margin-left:0em;"><div class='lg-row'>昔所受用皆壞滅，　所存於我今何有，</div>
<div class='lg-row'>而我於彼起貪著，　違越上師教示言。</div>
</div><p style="margin-left:0em;text-indent:2em">往昔輪迴生死所受用者，悉皆不可保信，壞滅之後，有何心要餘留，我今復可受用？毫無餘留，故悔我不應為彼無義之事現行貪著，違上師教造作諸罪也。</p>
<p style="margin-left:0em;text-indent:2em">寅二、於親眷不應貪著：</p>

<div class="lg regular" style="margin-left:0em;"><div class='lg-row'>今我身命尚存時，　乃至親友皆遠離，</div>
<div class='lg-row'>獨行煢煢迷所往，　從於不善眾苦生。</div>
</div><p style="margin-left:0em;text-indent:2em">我今無用之身尚生存時，及如是捨諸親友，獨行煢煢，不知何往，無有自在，爾時親及非親，悉皆能奈汝何？毫無補益，故不應貪著也。</p>
<p style="margin-left:0em;text-indent:2em">丑二、日夜勤修脫罪之道：</p>

<div class="lg regular" style="margin-left:0em;"><div class='lg-row'>任何親友及非親，　誰能定令脫彼苦，</div>
<div class='lg-row'>我心夙夜常不寧，　恒念此理無暫捨。</div>
</div><p style="margin-left:0em;text-indent:2em">從殺生等不善業，生地獄等苦，故我應日夜常思善不善業果之理，惟求如何定能解脫彼苦也。若於業果捨置不念未得決定者，是即於佛所喜愛之法中，未得決定，咸應於此致力也。或有自稱於空性已得決定，而於業果不加顧慮者，顯見其為顛倒解，於空依緣起義未得決定也。</p>
<p style="margin-left:0em;text-indent:2em">子二、懺先所作。分二：</p>
<p style="margin-left:0em;text-indent:2em">丑一、所懺之事；丑二、懺悔之法。今初：</p>

<div class="lg regular" style="margin-left:0em;"><div class='lg-row'>我由無知愚昧故，　造作眾多自性罪，</div>
<div class='lg-row'>及彼俱有諸罪業，　凡其所作一切罪。</div>
</div><p style="margin-left:0em;text-indent:2em">我為昧於業果，愚癡所蒙，有無戒體之補特伽羅，隨其所作罪類，自性罪或惟遮罪，如是所有一切罪中，任何所作不善之事。</p>
<p style="margin-left:0em;text-indent:2em">丑二、懺悔之法：</p>

<div class="lg regular" style="margin-left:0em;"><div class='lg-row'>今對依怙聖目前，　合掌思維諸苦怖，</div>
<div class='lg-row'>數數皈命恭敬禮，　一切諸罪皆懺悔。</div>
</div><p style="margin-left:0em;text-indent:2em">於佛菩薩，現前觀見如對目前，合掌思維，以怖苦心，再再頂禮，於彼諸罪，悉皆懺悔。</p>
<p style="margin-left:0em;text-indent:2em">子三、啟請導師誓願遮止罪業：</p>

<div class="lg regular" style="margin-left:0em;"><div class='lg-row'>懇祈一切大導師，　許我發露懺諸罪，</div>
<div class='lg-row'>此是不善不應為，　從今我誓不再造。</div>
</div><p style="margin-left:0em;text-indent:2em">以此之故，於諸導師之前，自承所作之罪，謂此所作之罪，是不善事，自今以後，寧捨生命，決不再作，應斷其等流，而為防護也。</p>
<p style="margin-left:0em;text-indent:2em">一切經論所說淨罪之門甚多，而完全圓滿之對治者，即以此四力完全圓滿之懺悔法作懺悔是也。定受之罪，亦可依此清淨，是《分別熾然論》及《八千頌大疏》所說也。我等於業果之分別既未善巧，雖略有所知，又不能如理取捨，日日多門造罪，故應常修四力懺悔之道，特應於淨治發菩提心之障，勵力觀修。</p>
<p style="margin-left:0em;text-indent:2em">結頌云：若為欲貪嫉妒驕慢心，罪力壓伏勝心無由生，依身語意倒誤諸所行，悉皆志心依怙尊前悔。</p>
<p style="margin-left:0em;text-indent:2em">辛二、出品名：</p>
<p style="margin-left:0em;text-indent:2em">入菩薩行論廣解佛子津梁釋懺悔品第二竟。</p>
</div></div>
</div><!-- end of div[@id='body'] -->
</body></html>