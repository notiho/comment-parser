<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>文殊師利所說般若波羅蜜經序偈釋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>文殊師利所說般若波羅蜜經序偈釋</p><p class="byline">整理者　曹淩</p><p class="head1">〔題解〕</p>
<p style="margin-left:0em;text-indent:2em">《文殊師利所說般若波羅蜜經序偈釋》，中國人改編的佛教撰著。一卷。作者不詳。</p>
<p style="margin-left:0em;text-indent:2em">《文殊師利所說般若波羅蜜經》，相當於玄奘所譯《大般若波羅蜜經》第七會。此經前後共有二譯：初譯為梁曼陀羅仙譯，兩卷，題作《文殊師利所說摩訶般若波羅蜜經》；二譯為梁僧伽婆羅譯，一卷，即本文獻所依據的版本。初譯時僧伽婆羅亦參與翻譯，據《續高僧傳》載，當時曼陀羅仙「未善梁言，故所出經文多隱質」，僧伽婆羅後更重譯。《文殊般若經》是大乘般若學的重要典籍，其思想主旨在於對「空」的闡發，在中國影響頗大。</p>
<p style="margin-left:0em;text-indent:2em">本典籍在僧伽婆羅譯一卷本《文殊師利所說般若波羅蜜經》的基礎上，「略分為四十二章句，偈束長行」，即把原文分為四十二分，各加分名；並在每分的尾部撰寫偈頌，總結本分大意。</p>
<p style="margin-left:0em;text-indent:2em">此一文獻歷代經錄都未著錄，也未為歷代大藏經所收，現知僅保存在敦煌遺書中，共有10號。情況如下：</p>
<p style="margin-left:0em;text-indent:2em">伯4646號4，首尾全，首題「文殊師利所說般若波羅蜜經」，尾題「文殊師利所說般若波羅密經一卷」。</p>
<p style="margin-left:0em;text-indent:2em">北敦5474號為該文獻序言，首全尾殘，首題「文殊師利所說般若波羅蜜經　序偈釋」。從字體、風格判斷，該號與北敦1316號、北敦219號、北敦4329號、北敦10994號原屬同卷，但現在文有缺失，不能直接綴接。</p>
<p style="margin-left:0em;text-indent:2em">北敦1316號，首尾均殘；北敦219號，首尾均殘；北敦4329號，首尾均殘；北敦10994號殘片，首殘尾全，有尾題「文殊師利所說般若波羅蜜經」。此四號文書原屬同一寫卷，且可依次綴接。綴接後存文自第一分起，至尾題止。</p>
<p style="margin-left:0em;text-indent:2em">北敦7915號，首尾均殘，所存文字自第三分後部分至第六分前部分；斯576號，首殘尾全，有尾題「文殊師利所說般若波羅蜜經」，所存文字自第六分後部分至結尾。此兩號文書原本亦屬同一寫卷，且可綴接。綴接後存文自第三分起，至尾題止。</p>
<p style="margin-left:0em;text-indent:2em">北敦2610號，首尾均殘，由3張兌廢稿綴接而成，每紙均有行間加行。第一紙所存文字為第十二分後部至第十四分前部；第二紙從第十八分後部至第二十分前部；第三紙所存文字為第三十八分的一部分。</p>
<p style="margin-left:0em;text-indent:2em">斯3155號，首尾均殘，所存文字從第四十分後部至第四十一分前部。</p>
<p style="margin-left:0em;text-indent:2em">一卷本《文殊師利所說般若波羅蜜經》已為歷代大藏經所收，但諸藏所收經本文字頗有差異。大體可以分為兩個系統：第一個系統以日本宮內寮本、宋《思溪藏》本、元《普寧藏》本、明《嘉興藏》本為代表；第二個系統以《大正藏》本為代表。敦煌遺書本屬於第一個系統。從現有文本分析，一卷本《文殊師利所說般若波羅蜜經》的正確文本應為第一系統。但其後《開寶藏》本一卷本中的二大段文字被二卷本的相應文字取代，由此形成第二個系統，亦即由《高麗藏》、《趙城藏》繼承的系統，而《大正藏》本即以《高麗藏》為底本。此外，敦煌本與《大正藏》本行文尚有若干歧文，有些歧文可補正《大正藏》本的訛誤。</p>
<p style="margin-left:0em;text-indent:2em">為了說明兩個不同系統文本的區別，特將《大正藏》本亦作為校本。關於兩個不同系統文本的具體差別，擬另文論述。</p>
<p style="margin-left:0em;text-indent:2em">整理本底校本情況如下：</p>

<ul class="no-marker">
<li>底本：伯4646號4。</li>

<li>校本：
<ul class="no-marker">
<li>甲本，北敦5474號、北敦1316號＋北敦219號＋北敦4329號＋北敦10994號。</li>

<li>乙本，北敦7915號＋斯576號。</li>

<li>丙本，北敦2610號。</li>

<li>丁本，斯3155號。</li>

<li>戊大本，《大正藏》本。</li>
</ul></li>
</ul><p style="margin-left:0em;text-indent:2em">由於《大正藏》諸所用諸底、校本互相之間有較大差異，而與敦煌本有相發明之處，故《大正藏》所用諸底、校本文字有歧異時，一律出校，此時按照《大正藏》校記說明所依據之諸本，詳情如下：</p>

<ul class="no-marker">
<li><p style="margin-left:2em">戊宋本，指《大正藏》所用校本宋《思溪藏》本。</p>
</li>

<li><p style="margin-left:2em">戊元本，指《大正藏》所用校本元《普寧藏》本。</p>
</li>

<li><p style="margin-left:2em">戊明本，指《大正藏》所用校本明《嘉興藏》本。</p>
</li>

<li><p style="margin-left:2em">戊宮本，指《大正藏》所用校本日本宮內<span class="corr">寮</span>本。</p>
</li>
</ul><p style="margin-left:0em;text-indent:2em">底、校本各號起訖，隨文說明。《大正藏》及其所用校本起訖不註。</p>
</div>
<div class='div-other'><a id='mulu2' />
<p class='h1'>〔錄文〕</p>
<div class='div-other'><a id='mulu3' />
<p class='h2'>文殊師利所說般若波羅蜜經</p>序偈釋<p style="margin-left:0em;text-indent:2em">般若經者，是一切如來智慧之巨海也。甚深難測，實不可思議，無相、無名、無為、無作。然以道含萬有，德被參羅；法御四生，化兼識物。為諸佛之母，菩薩所師，愚闇者明燈，疾苦者良藥。所以梵音不譯者，斯為句義包含名談大理。因言般若，果謂涅槃；法界圓輪，真如總一。五乘十地，味吐其中；四德三身，義合於此。</p>
<p style="margin-left:0em;text-indent:2em">夫般若者，以虛空為門，以無住為根，以寂滅為道，以常住為真。蕩蕩乎非有無之涯，空空乎非心境之際。故八部文海，浩博辞流，幻影須臾，孰能攬悉。</p>
<p style="margin-left:0em;text-indent:2em">蓋此經者，所謂妙德如來會通說也。而以窮研至理，開廓玄門；觀察道機，履尋真跡。而以光明灌頂，表智日無言；又以妙說驚神，示慧舟有用。或互為賓主，假設淺深；或問答決疑，權施進退。巧申妙義，善出奇文，語省理弘，令學人易會。</p>
<p style="margin-left:0em;text-indent:2em">其有兩卷，久行此國，慮舛錯加添，此獨卷近傳。文辭秘要，於諸八部，義最幽玄，句切理深，難可量擬。略分為四十二章句，偈束長行，約釋經文，以開重夢。</p>
<p style="margin-left:0em;text-indent:2em">昔文殊大士說此經時，如來有五種靈奇，印明實相：一者、佛於中夜放大光明，五色十重，召諸大眾；二者、肉髻舒光，灌文殊頂，還從頂出，普遍十方；三者、如來威神之力，六種震地，四眾天人，咸得淨果；四者、如來微笑放光，大千普照，動地搖神，印持般若；五者、如來而以殊勝方便，譬喻校量，功德無盡。故知此經最勝，難解難聞，自非宿殖善根，頗能生信。唯有諸佛、菩薩及漏盡比丘，彼上三人，得聞無畏。</p>
<p style="margin-left:0em;text-indent:2em">時有天香花寶，雨散空中，帝釋護持，阿難頂受，大眾歡喜，菩薩奉行，其後所聞，普同先會。</p>
</div>
<p class='juan'>文殊師利所說般若波羅蜜經</p>
<div class='div-other'><a id='mulu4' />
<p class='h2'>大乘宗序分第一</p><p style="margin-left:0em;text-indent:2em">如是我聞一時。佛在舍衛國祇樹給孤獨園，與大比丘眾一萬人俱，及諸菩薩摩訶薩十萬人俱。皆悉住於不退轉地，久已供養無量諸佛，於諸佛所深種善根，成就眾生淨佛國土，得陀羅尼，獲樂說辯，成就智慧，具足功德。以自在神通遊諸佛世界，放無量光明，說無盡妙法，教諸菩薩入一相門，得無所畏。善降眾魔，教化度脫外道邪見。若有眾生樂聲聞者說聲聞乘，樂緣覺者說緣覺乘，樂世間者說世間乘。以布施、持戒、忍辱、精進、禪定、智慧攝諸眾生。未度者度，未脫者脫，未安者安，未泥洹者令得泥洹。究竟菩薩所行，善入諸佛法藏。如是種種功德，皆悉具足。</p>

<div class="lg regular" style="margin-left:0em;"><div class='lg-row'>菩薩大乘心，　皆住不退地，</div>
<div class='lg-row'>供養於諸佛，　教化彼群生。</div>
<div class='lg-row'>福慧力莊嚴，　現身修淨土，</div>
<div class='lg-row'>導引諸菩薩，　同入一相門。</div>
<div class='lg-row'>自在神通力，　化跡應無窮，</div>
<div class='lg-row'>三乘濟道機，　具六波羅蜜。</div>
<div class='lg-row'>世間出世間，　皆悉分別知，</div>
<div class='lg-row'>善入諸佛藏，　功德海無邊。</div>
</div></div>
<div class='div-other'><a id='mulu5' />
<p class='h2'>菩薩應名分第二</p><p style="margin-left:0em;text-indent:2em">其名曰文殊師利法王子菩薩、彌勒菩薩、普光明菩薩、不捨勇猛菩薩、藥王菩薩、寶華菩薩、寶印菩薩、月光菩薩、日淨菩薩、大力菩薩、得勤精進力菩薩、幢相菩薩、自在王菩薩，如是等菩薩摩訶薩十萬人俱，並餘天龍鬼神等一切大眾，皆悉來集。</p>

<div class="lg regular" style="margin-left:0em;"><div class='lg-row'>法本無有名，　化跡假施號，</div>
<div class='lg-row'>應彼眾生故，　方便現隨宜。</div>
<div class='lg-row'>文殊文字殊，　印同一寶印，</div>
<div class='lg-row'>猶如自在王，　教令隨方國。</div>
</div></div>
<div class='div-other'><a id='mulu6' />
<p class='h2'>如來放光分第三</p><p style="margin-left:0em;text-indent:2em">爾時，世尊於中夜時放大光明，青、黃、赤、白、雜頗梨色，普照十方無量世界。一切眾生觸此光者，皆從臥起，見此光明，皆得法喜。咸生疑惑：「此光何來，普遍世界？令諸眾生，得安隱樂。」</p>
<p style="margin-left:0em;text-indent:2em">作是念已，於一一光復出大光明，照耀殊特，勝於前光，如是展轉，乃至十重。一切菩薩及諸比丘、比丘尼、優婆塞、優婆夷、天、龍、夜叉、乹闥婆、阿修羅、迦樓羅、緊那羅、摩睺羅伽、人非人等，咸皆踊躍，得未曾有。各各思念：「必是如來放此光明，我等應當疾至佛所，禮拜親近，恭敬如來。」</p>

<div class="lg regular" style="margin-left:0em;"><div class='lg-row'>佛於中夜時，　放大召慈光，</div>
<div class='lg-row'>五色加十重，　明耀甚奇特。</div>
<div class='lg-row'>普遍無量眾，　被觸諸群生，</div>
<div class='lg-row'>八部及四眾，　咸遇光歡喜。</div>
</div></div>
<div class='div-other'><a id='mulu7' />
<p class='h2'>大眾雲集分第四</p><p style="margin-left:0em;text-indent:2em">是時，文殊師利及諸菩薩摩訶薩眾遇此光者，歡喜踊躍，充遍身心，各從住處到祇洹門。</p>
<p style="margin-left:0em;text-indent:2em">爾時，舍利弗、大目揵連、富樓那彌多羅尼子、摩訶迦葉、摩訶迦旃延、摩訶拘絺羅，皆從住處到祇洹門。帝釋、四天王，上至阿迦膩吒天，亦覩光明，歎未曾有。與其眷屬賫妙天華、天香、天樂、天寶衣，一切皆悉到祇洹門。其餘比丘、比丘尼、優婆塞、優婆夷、天龍八部，遇光歡喜，皆來到門。</p>

<div class="lg regular" style="margin-left:0em;"><div class='lg-row'>彼時一切眾，　菩薩及聲聞，</div>
<div class='lg-row'>帝釋四天王，　有頂諸眷屬。</div>
<div class='lg-row'>各賫其供養，　來至祇洹門，</div>
<div class='lg-row'>四眾及天龍，　一切皆雲集。</div>
</div></div>
<div class='div-other'><a id='mulu8' />
<p class='h2'>佛問來意分第五</p><p style="margin-left:0em;text-indent:2em">爾時，世尊一切種智知諸大眾悉已在門，從住處起，出至門外，自鋪法座，結跏趺坐，告舍利弗：「汝今晨朝來門外乎？」舍利弗白佛言：「世尊，文殊師利等菩薩摩訶薩皆悉先至。」爾時，世尊告文殊師利：「汝於晨朝先至門乎？」文殊師利白佛言：「如是，世尊。我於中夜見大光明，十重照曜，得未曾有。心懷歡喜，踊躍無量。故來禮拜，親近如來，並欲願聞甘露妙法。」</p>

<div class="lg regular" style="margin-left:0em;"><div class='lg-row'>佛以真淨智，　圓照境分明，</div>
<div class='lg-row'>知諸大眾來，　即從禪住出。</div>
<div class='lg-row'>因告舍利弗，　次復命文殊，</div>
<div class='lg-row'>皆云中夜光，　蒙照故來此。</div>
</div></div>
<div class='div-other'><a id='mulu9' />
<p class='h2'>文殊實見分第六</p><p style="margin-left:0em;text-indent:2em">爾時，世尊告文殊師利：「汝今真實見如來乎？」文殊師利白佛言：「世尊，如來法身本不可見，我為眾生，故來見佛。佛法身者，不可思議，無相無形，無來無去，非有非無、非見非不見。如如實際，不來不去，非有非無，非處非非處，非一非二，非淨非垢，不生不滅。我見如來，亦復如是。」</p>
<p style="margin-left:0em;text-indent:2em">佛告文殊師利：「汝今如是見如來乎？」文殊師利白佛言：「世尊，我實無見，亦無見相。」</p>

<div class="lg regular" style="margin-left:0em;"><div class='lg-row'>諸佛深境界，　非彼識能知，</div>
<div class='lg-row'>如來問文殊，　汝今何所見。</div>
<div class='lg-row'>文殊法王子，　久已了真由，</div>
<div class='lg-row'>敢對如來前，　決定獅子吼。</div>
<div class='lg-row'>說法身微妙，　實不可思議，</div>
<div class='lg-row'>非彼有無形，　亦非生滅見。</div>
<div class='lg-row'>能觀及所觀，　心境非一異，</div>
<div class='lg-row'>為化眾生故，　假說如是言。</div>
<div class='lg-row'>乃至真實見，　中亦無所依，</div>
<div class='lg-row'>寂滅體如如，　故言無見相。</div>
</div></div>
<div class='div-other'><a id='mulu10' />
<p class='h2'>身子決疑分第七</p><p style="margin-left:0em;text-indent:2em">爾時，舍利弗白文殊師利言：「我今不解汝之所說，云何如是見於如來？」文殊師利答舍利弗：「大德舍利弗，我不如是見於如來。」舍利弗白文殊師利：「如汝所說，轉不可解。」文殊師利答舍利弗：「不可解者即般若波羅蜜。般若波羅蜜，非是可解，非不可解。」</p>
<p style="margin-left:0em;text-indent:2em">舍利弗白文殊師利：「汝於眾生起慈悲心不？汝為眾生行六波羅蜜不？復為眾生入涅槃不？」文殊師利答舍利弗：「如汝所說，我為眾生起慈悲心，行六波羅蜜，入於涅槃。而為眾生實不可得，無相無形，不增不減。舍利弗，汝常作是念，一一世界有恒河沙等諸佛，住世恒河沙劫，說一一法，教化度脫恒河沙眾生，一一眾生皆得滅度。汝有如是念不？」舍利弗言：「文殊師利，我常作是念。」文殊師利答舍利弗：「如虛空無數，眾生亦無數。虛空不可度，眾生亦不可度。何以故？一切眾生與虛空等故。云何諸佛教化眾生？」</p>
<p style="margin-left:0em;text-indent:2em">舍利弗白文殊師利：「若一切眾生與虛空等，汝何故為眾生說法令得菩提？」文殊師利答：「舍利弗，菩提者實不可得，我當說何法使眾生得乎？何以故？舍利弗，菩提與眾生，不一、不二、無異、無為、無名、無相、實無所有。」</p>

<div class="lg regular" style="margin-left:0em;"><div class='lg-row'>文殊說法身，　真實非無有，</div>
<div class='lg-row'>身子復生疑，　於義未能了。</div>
<div class='lg-row'>云何無所見，　名曰見如來，</div>
<div class='lg-row'>文殊泯亦談，　般若無能解。</div>
<div class='lg-row'>非但佛體空，　眾生不可得，</div>
<div class='lg-row'>法界無增減，　猶如彼太虛。</div>
<div class='lg-row'>離數及無數，　非彼劫恆沙，</div>
<div class='lg-row'>生滅至涅槃，　妄有非真實。</div>
<div class='lg-row'>菩提與眾生，　究竟非一異，</div>
<div class='lg-row'>名相不可得，　理實無所存。</div>
</div></div>
<div class='div-other'><a id='mulu11' />
<p class='h2'>光明灌頂分第八</p><p style="margin-left:0em;text-indent:2em">爾時，世尊出大人相，肉髻光明殊特希有，不可稱說。入文殊師利菩薩摩訶薩頂，還從頂出，普照大眾。照大眾已，乃遍十方一切世界。</p>
<p style="margin-left:0em;text-indent:2em">是時大眾觸此光明，身心快樂，得未曾有，皆從坐起，瞻仰世尊及文殊師利。咸作是念：「今日如來放此奇特微妙光明入文殊師利法王子頂，還從頂出，普照大眾。照大眾已，乃遍十方。非無因緣，必說妙法。我等但當勤修精進，樂如說行。」作是念已，各白佛言：「世尊，如來今日放此光明，非無因緣，必說妙法。我等渴仰，願樂欲聞。」如是白已，默然而住。</p>

<div class="lg regular" style="margin-left:0em;"><div class='lg-row'>當說彼法已，　決斷身子疑，</div>
<div class='lg-row'>放妙光，　入灌文殊頂。</div>
<div class='lg-row'>其頂出，　普照諸大眾，</div>
<div class='lg-row'>遍十方，　一切皆安樂。</div>
<div class='lg-row'>付囑法王子，　非無大因緣，</div>
<div class='lg-row'>時眾渴仰思，　必當說妙法。</div>
<div class='lg-row'>斯皆共議審，　發意更專精，</div>
<div class='lg-row'>一心願樂聞，　虛沖默然住。</div>
</div></div>
<div class='div-other'><a id='mulu12' />
<p class='h2'>神力加說分第九</p><p style="margin-left:0em;text-indent:2em">爾時，文殊師利白佛言：「世尊，如來放光，加我神力。此光希有，非色、非相、不去、不來、不動、不轉、非見、非聞、非覺、非知。一切眾生無所覩見，無喜無畏，無所分別。我當承佛聖旨，說此光明，令諸眾生入無相慧。」</p>

<div class="lg regular" style="margin-left:0em;"><div class='lg-row'>如來大慈悲，　灌頂加神力，</div>
<div class='lg-row'>文殊以巧智，　善說寂滅光。</div>
<div class='lg-row'>非色相去來，　無能見分別，</div>
<div class='lg-row'>普欲令眾生，　同入無相慧。</div>
</div></div>
<div class='div-other'><a id='mulu13' />
<p class='h2'>光智不二分第十</p><p style="margin-left:0em;text-indent:2em">爾時，佛告文殊師利：「善哉！善哉！汝善快說，吾助汝喜。」</p>
<p style="margin-left:0em;text-indent:2em">文殊師利菩薩白佛言：「世尊，此光明者是般若波羅蜜；般若波羅蜜者是如來；如來者是一切眾生。世尊，我如是修般若波羅蜜。」</p>

<div class="lg regular" style="margin-left:0em;"><div class='lg-row'>般若即光明，　光明即般若，</div>
<div class='lg-row'>光智佛眾生，　本來同一義。</div>
<div class='lg-row'>如是甚深法，　非妄識能知，</div>
<div class='lg-row'>文殊對佛前，　敢作如實說。</div>
</div></div>
<div class='div-other'><a id='mulu14' />
<p class='h2'>法界平等分第十一</p><p style="margin-left:0em;text-indent:2em">爾時，佛告文殊師利言：「善男子，汝今說深般若波羅蜜。我今問汝，若有人問汝：『有幾眾生界？』汝云何答？」文殊師利白佛言：「世尊，若人作如是問，我當答言：『眾生界數如如來界。』」佛告文殊師利：「若人問汝：『眾生界廣狹云何？』汝云何答？」「世尊，若如是問，我當答言：『如佛界廣狹。』」「文殊師利，若復問汝：『一切眾生繫在何界？』當云何答？」「世尊，我當答言：『如如來繫，眾生亦爾。』」「文殊師利，若復問汝：『眾生界住在何處』，當云何答？」「世尊，我當答言：『住涅槃界。』」</p>

<div class="lg regular" style="margin-left:0em;"><div class='lg-row'>平等真法性，　凡佛體無殊，</div>
<div class='lg-row'>數量及廣狹，　邊際不可得。</div>
<div class='lg-row'>無根無所繫，　一一等虛空，</div>
<div class='lg-row'>如來與眾生，　同住涅槃界。</div>
</div></div>
<div class='div-other'><a id='mulu15' />
<p class='h2'>無修無學分第十二</p><p style="margin-left:0em;text-indent:2em">佛告文殊師利：「汝如是修般若波羅蜜，般若波羅蜜有住處不？」文殊師利白佛言：「世尊，般若波羅蜜無有住處。」佛告文殊師利：「若般若波羅蜜無住處者，汝云何修？汝云何學？」文殊師利白佛言：「世尊，若般若波羅蜜有住處者，我無所修，我無所學。」</p>

<div class="lg regular" style="margin-left:0em;"><div class='lg-row'>般若真實智，　離妄非識心，</div>
<div class='lg-row'>有住即非修，　真修即無住。</div>
</div></div>
<div class='div-other'><a id='mulu16' />
<p class='h2'>不增不減分第十三</p><p style="margin-left:0em;text-indent:2em">佛告文殊師利：「汝修學般若時有善根增減不？」文殊師利白佛言：「世尊，無有善根可增減。若有增減則非修般若波羅蜜。世尊，不為法增，不為法減，是修般若波羅蜜。不斷凡夫法，不取如來法，是修般若波羅蜜。何以故？世尊，般若波羅蜜，不為得法故修，不為修法故修，不為不修法故修。世尊，無得無捨是修般若波羅蜜。何以故？不為生死過患，不為涅槃功德故。若如是修，是修般若波羅蜜，不取不受，不捨不放，不增不減，不起不滅故。世尊，若善男子、善女人作是思惟：此法上、此法中、此法下，非修般若波羅蜜。何以故？世尊，無上、中、下法故。世尊，我如是修般若波羅蜜。」</p>

<div class="lg regular" style="margin-left:0em;"><div class='lg-row'>於彼實相中，　善根無增減，</div>
<div class='lg-row'>不斷凡所有，　非取聖殊別。</div>
<div class='lg-row'>無得無所修，　本來常寂滅，</div>
<div class='lg-row'>生死與涅槃，　於中無取捨。</div>
<div class='lg-row'>乃至微細法，　離覺不思惟，</div>
<div class='lg-row'>三乘及佛乘，　無有上中下。</div>
</div></div>
<div class='div-other'><a id='mulu17' />
<p class='h2'>一切法空分第十四</p><p style="margin-left:0em;text-indent:2em">佛告文殊師利：「一切佛法非增上耶？」文殊師利白佛言：「世尊，佛法、菩薩法、聲聞法、緣覺法，乃至凡夫法，皆不可得。何以故？畢竟空故。畢竟空中無佛法、凡夫法。佛法、凡夫法中無畢竟空。何以故？空不可得故。」</p>
<p style="margin-left:0em;text-indent:2em">佛告文殊師利：「佛法無上不？」文殊師利白佛言：「世尊，無有一法如微塵許名為無上。何以故？檀波羅蜜檀波羅蜜空，乃至般若波羅蜜般若波羅蜜空；十力十力空；四無所畏、十八不共法乃至薩婆若薩婆若空。空中無無上，無上中無空，空、不空畢竟不可得故。世尊，不可思議法是般若波羅蜜。」佛告文殊師利：「汝不思惟佛法耶？」文殊師利白佛言：「世尊，我若思惟佛法，我則見佛法無上。何以故？無生死故。世尊，五陰、十二入、十八界，畢竟不可得，一切佛法亦畢竟不可得，不可得中無可得故。世尊，般若波羅蜜中，凡夫乃至佛，無法無非法，我當思惟何等法乎？」佛言：「善男子，若無思惟，汝不應說此凡夫法、此緣覺法，乃至不應說此是佛法。何以故？不可得故。」「世尊，我實不說凡夫法，乃至佛法。何以故？不修般若波羅蜜故。」佛言：「善男子，汝亦不應作如是意，此欲界、此色界、此無色界。何以故？不可得故。」「世尊，欲界、欲界性空，乃至無色界、無色界性空，空中無說，我亦無說。世尊，修般若波羅蜜，不見上，不見不上。何以故？世尊，修般若波羅蜜，不取佛法，不捨凡夫法。何以故？畢竟空中無取捨故。」</p>

<div class="lg regular" style="margin-left:0em;"><div class='lg-row'>佛法非增上，　彼空無對處，</div>
<div class='lg-row'>三乘不可得，　平等義無差。</div>
<div class='lg-row'>六度性皆空，　佛德亦如是，</div>
<div class='lg-row'>乃至一切智，　究竟無有崖。</div>
<div class='lg-row'>不可思議法，　是名真般若，</div>
<div class='lg-row'>離彼而思惟，　法本無生滅。</div>
<div class='lg-row'>五陰十二入，　三六界常空，</div>
<div class='lg-row'>妙覺與佛乘，　斯皆不可得。</div>
<div class='lg-row'>若心行處滅，　真實無所修，</div>
<div class='lg-row'>三界內外空，　於中無取捨。</div>
</div></div>
<div class='div-other'><a id='mulu18' />
<p class='h2'>佛讚如說分第十五</p><p style="margin-left:0em;text-indent:2em">爾時，佛告文殊師利：「善哉！善哉！文殊師利，汝能如是說般若波羅蜜，此是菩薩摩訶薩印。文殊師利，若善男子、善女人，非於千佛所，深種善根，得聞此法；乃於無量無邊佛所，深種善根，乃得聞此深般若波羅蜜；不生怖畏。」</p>

<div class="lg regular" style="margin-left:0em;"><div class='lg-row'>佛讚法王子，　善說如實印，</div>
<div class='lg-row'>有聞無慮者，　宿善乃能知。</div>
</div></div>
<div class='div-other'><a id='mulu19' />
<p class='h2'>了無所得分第十六</p><p style="margin-left:0em;text-indent:2em">文殊師利白佛言：「世尊，我當承佛威神，更說甚深般若波羅蜜。」佛告文殊師利：「善哉！善哉！恣聽汝說。」</p>
<p style="margin-left:0em;text-indent:2em">文殊師利白佛言：「世尊，若不得法生，是修般若波羅蜜。何以故？諸法無性故。若不得法住，是修般若波羅蜜。何以故？諸法如實故。若不得法滅，是修般若波羅蜜。何以故？諸法寂滅故。世尊，若不得色，是修般若波羅蜜，乃至不得識，是修般若波羅蜜。何以故？一切諸法如幻如炎故。世尊，若不得眼，是修般若波羅蜜，乃至不得意，是修般若波羅蜜。若不得色乃至不得法；若不得眼界、色界、眼識界，乃至不得意界、法界、意識界，是修般若波羅蜜。若不得欲界，是修般若波羅蜜，乃至無色界亦如是。世尊，若不得檀波羅蜜是修般若波羅蜜，乃至不得般若波羅蜜是修般若波羅蜜。若不得佛十力、四無所畏，是修般若波羅蜜，乃至不得十八不共法是修般若波羅蜜。何以故？內空故，乃至無法有法空故。世尊，若得生、住、滅，非修般若波羅蜜；若得五陰、十二入、十八界，非修般若波羅蜜；若得佛，若得欲界、色界、無色界，非修般若波羅蜜；若得檀波羅蜜，乃至般若波羅蜜，若得佛十力，乃至十八不共法，非修般若波羅蜜。何以故？以有得故。世尊，若善男子、善女人，聞此深般若波羅蜜，不驚、不疑、不怖、不退，當知是人久於先佛深種善根。」</p>

<div class="lg regular" style="margin-left:0em;"><div class='lg-row'>甚深微妙法，　實非生住滅，</div>
<div class='lg-row'>色心如幻炎，　十八界虛空。</div>
<div class='lg-row'>六度至佛能，　真實不可得，</div>
<div class='lg-row'>無法及有法，　內外亦皆然。</div>
<div class='lg-row'>若得即非真，　遠離如實印，</div>
<div class='lg-row'>若智無所得，　與般若相應。</div>
<div class='lg-row'>有人聞此法，　決定不驚疑，</div>
<div class='lg-row'>必於無量佛，　宿種諸善根。</div>
</div></div>
<div class='div-other'><a id='mulu20' />
<p class='h2'>體離諸見分第十七</p><p style="margin-left:0em;text-indent:2em">文殊師利復白佛言：「世尊，若不見垢法，不見淨法；不見生死果，不見涅槃果；不見佛，不見菩薩，不見緣覺，不見聲聞，不見凡夫，是修般若波羅蜜。何以故？一切諸法無垢、無淨，乃至無凡夫故。若見垢、淨，乃至見凡夫，非修般若波羅蜜。世尊，若見垢法差別，若見淨法差別，乃至若見佛差別、凡夫差別，非修般若波羅蜜。何以故？般若波羅蜜無差別故。」</p>

<div class="lg regular" style="margin-left:0em;"><div class='lg-row'>般若體真空，　空中無所見，</div>
<div class='lg-row'>垢淨不可得，　生死涅槃如。</div>
<div class='lg-row'>三乘及凡夫，　究竟無差別，</div>
<div class='lg-row'>明了真淨智，　一切見不生。</div>
</div></div>
<div class='div-other'><a id='mulu21' />
<p class='h2'>如幻化人分第十八</p><p style="margin-left:0em;text-indent:2em">佛告文殊師利：「善哉！善哉！是真修行般若波羅蜜。文殊師利，汝云何供養佛？」文殊師利白佛言：「世尊，若幻化人心數滅，我則供養佛。」佛告文殊師利：「汝不住佛法耶？」文殊師利白佛言：「世尊，佛無法可住，我當云何住於佛法？」佛告文殊師利：「若無佛法可住，誰有佛法？」文殊師利白佛言：「世尊，無有有佛法者。」</p>

<div class="lg regular" style="margin-left:0em;"><div class='lg-row'>幻人體無實，　心數亦如是，</div>
<div class='lg-row'>文殊與世尊，　師弟無有異。</div>
<div class='lg-row'>以佛無所住，　文殊亦無住，</div>
<div class='lg-row'>以無所住故，　無有有法人。</div>
</div></div>
<div class='div-other'><a id='mulu22' />
<p class='h2'>法無名字分第十九</p><p style="margin-left:0em;text-indent:2em">佛告文殊師利：「汝今已到無所著乎？」文殊師利白佛言：「世尊，無著則無到，云何世尊問我『汝今已到無著』乎？」佛告文殊師利：「汝住菩提不？」文殊師利白佛言：「世尊，佛尚不住菩提，何況我當住菩提乎？」佛告文殊師利：「汝何所依，作如是說？」文殊師利白佛言：「世尊，我無所依，作如是說。」佛告文殊師利：「汝若無依，為何所說？」文殊師利白佛言：「世尊，我無所說。何以故？諸法無名字故。」</p>

<div class="lg regular" style="margin-left:0em;"><div class='lg-row'>文殊種種說，　屬在無所著，</div>
<div class='lg-row'>至到及菩提，　斯皆不可住。</div>
<div class='lg-row'>若人隨語轉，　即失理真實，</div>
<div class='lg-row'>心空無所依，　知法離名字。</div>
</div></div>
<div class='div-other'><a id='mulu23' />
<p class='h2'>眾問信成分第二十</p><p style="margin-left:0em;text-indent:2em">爾時，長老舍利弗白佛言：「世尊，若菩薩摩訶薩聞此深般若波羅蜜，不驚疑怖畏，必當得近阿耨多羅三藐三菩提不？」</p>
<p style="margin-left:0em;text-indent:2em">爾時，彌勒菩薩摩訶薩白佛言：「世尊，若諸菩薩摩訶薩聞此深般若波羅蜜，不驚疑怖畏，得近阿耨多羅三藐三菩提不？」</p>
<p style="margin-left:0em;text-indent:2em">爾時，有天女名曰無緣白佛言：「世尊，若有善男子、善女人，聞此深般若波羅蜜，不驚疑怖畏，當得聲聞法、緣覺法、菩薩法、佛法不？」</p>

<div class="lg regular" style="margin-left:0em;"><div class='lg-row'>真實般若義，　無我亦無行，</div>
<div class='lg-row'>大眾咸請疑，　聞思何所益？</div>
</div></div>
<div class='div-other'><a id='mulu24' />
<p class='h2'>佛答得道分第二十一</p><p style="margin-left:0em;text-indent:2em">爾時，佛告舍利弗：「如是！如是！舍利弗，若菩薩摩訶薩聞此深般若波羅蜜，不驚疑怖畏，必定當得阿耨多羅三藐三菩提。是善男子、善女人當為大施主、第一施主、勝施主、無等施主，當具足戒、忍辱、精進、禪定、智慧。當具諸功德，成就相好，自不怖畏，令人不怖畏，究竟般若波羅蜜。以不可得、無相、無為，成就第一真實不可思議法故。」</p>

<div class="lg regular" style="margin-left:0em;"><div class='lg-row'>其有大菩薩，　會聞如是經，</div>
<div class='lg-row'>決定不生疑，　必成無上道。</div>
<div class='lg-row'>彼善男女等，　當為大施主，</div>
<div class='lg-row'>第一勝無比，　具足六波羅。</div>
<div class='lg-row'>功德力莊嚴，　相好皆成就，</div>
<div class='lg-row'>自他無怖畏，　究竟度眾生。</div>
<div class='lg-row'>以無所得心，　通達第一義，</div>
<div class='lg-row'>能超於彼岸，　了解不思議。</div>
</div></div>
<div class='div-other'><a id='mulu25' />
<p class='h2'>真實不求分第二十二</p><p style="margin-left:0em;text-indent:2em">佛告文殊師利：「汝何所見，何所樂，求阿耨多羅三藐三菩提？」文殊師利白佛言：「世尊，我無見無樂，故求阿耨多羅三藐三菩提。」佛告文殊師利：「若無見無樂，亦應無求。」文殊師利白佛言：「世尊，我實無求。何以故？若有求者，是凡夫相。」佛告文殊師利：「汝今真實不求阿耨多羅三藐三菩提耶？」文殊師利白佛言：「世尊，我真實不求阿耨多羅三藐三菩提。何以故？求菩提者是凡夫相。」佛告文殊師利：「汝為定求，為定不求？」文殊師利白佛言：「世尊，若言定求，定不求，定求不求，定非求非不求，是凡夫相。何以故？菩提無住處故。」</p>

<div class="lg regular" style="margin-left:0em;"><div class='lg-row'>第一義空中，　無見無所樂，</div>
<div class='lg-row'>以無見樂故，　寂滅歸正真。</div>
<div class='lg-row'>菩提無住處，　非彼四心求，</div>
<div class='lg-row'>若生求不求，　即是凡夫相。</div>
</div></div>
<div class='div-other'><a id='mulu26' />
<p class='h2'>無見無證分第二十三</p><p style="margin-left:0em;text-indent:2em">佛告文殊師利：「善哉！善哉！文殊師利。汝能如是說般若波羅蜜，汝先已於無量佛所深種善根，久修梵行。諸菩薩摩訶薩樂深法者，應當如汝所說學，如汝所說行。」文殊師利白佛言：「世尊，我不於無量佛所深種善根，不久修梵行。何以故？我若種善根，則一切眾生亦種善根；我若修梵行，則一切眾生亦修梵行。何以故？一切眾生即梵行相。」佛告文殊師利：「汝何見何證，說如是語？」文殊師利白佛言：「世尊，我不見凡夫，不見學，不見無學，不見非學非無學，不見故不證。」</p>

<div class="lg regular" style="margin-left:0em;"><div class='lg-row'>佛歎法王子，　善說甚深義，</div>
<div class='lg-row'>已於無量佛，　淨修真梵行。</div>
<div class='lg-row'>勸請菩薩等，　當依此法學，</div>
<div class='lg-row'>文殊以實觀，　泯跡通玄說。</div>
<div class='lg-row'>以彼一相門，　混同於眾生，</div>
<div class='lg-row'>若我種善根，　一切亦如是。</div>
<div class='lg-row'>所以作斯說，　平等界因緣，</div>
<div class='lg-row'>無別見證知，　本際常無二。</div>
</div></div>
<div class='div-other'><a id='mulu27' />
<p class='h2'>非語相應分第二十四</p><p style="margin-left:0em;text-indent:2em">爾時，舍利弗白文殊師利：「汝見佛不？」文殊師利答舍利弗：「我尚不見聲聞人，何況當見佛？舍利弗，以不見諸法故，謂為菩薩。」舍利弗白文殊師利：「汝今決定不見諸法耶？」文殊師利答舍利弗：「大德比丘，汝止，不須復說。」舍利弗白文殊師利言：「謂為佛者，是誰語言？」文殊師利答舍利弗：「佛、非佛不可得，無有言者，無有說者。舍利弗，菩提者，不可以言說，何況有佛可言可說。復次，大德舍利弗，汝說佛者，誰有此語言？此語言不合、不散、不生、不滅、不來、不去，無有一法可與相應，無字、無句。大德舍利弗，欲見佛者當如是學。」</p>

<div class="lg regular" style="margin-left:0em;"><div class='lg-row'>一切法假名，　畢竟無所有，</div>
<div class='lg-row'>佛凡不可得，　亦無有語言。</div>
<div class='lg-row'>言亦不生滅，　無語法相應，</div>
<div class='lg-row'>非字非句聲，　理當如是學。</div>
</div></div>
<div class='div-other'><a id='mulu28' />
<p class='h2'>離覺所學分第二十五</p><p style="margin-left:0em;text-indent:2em">爾時，舍利弗白佛言：「世尊，此文殊師利所說，新發意菩薩所不能解。」文殊師利白舍利弗：「如是！如是！大德舍利弗，菩提非可解，新發意者云何當解？」舍利弗白文殊師利：「諸佛如來不覺法界耶？」文殊師利答舍利弗：「諸佛不可得，云何有佛，而覺法界？舍利弗，法界不可得，云何當有法界為諸佛所覺？舍利弗，法界者即是菩提，菩提者即是法界。何以故？諸法無界故。大德舍利弗，法界、佛境界無有差別。無差別者，即是無作；無作者，即是無為；無為者，即是無說；無說者，即是無所有。」舍利弗白文殊師利言：「一切法界及佛境界悉無所有耶？」文殊師利答舍利弗：「無有，無不有。何以故？有及不有，一切無相，無一無二故。」</p>

<div class="lg regular" style="margin-left:0em;"><div class='lg-row'>般若離成心，　無能解所解，</div>
<div class='lg-row'>諸佛不可得，　亦非境覺知。</div>
<div class='lg-row'>法界即菩提，　佛境無差別，</div>
<div class='lg-row'>非作非所作，　寂滅性無為。</div>
</div></div>
<div class='div-other'><a id='mulu29' />
<p class='h2'>般若體空分第二十六</p><p style="margin-left:0em;text-indent:2em">舍利弗白文殊師利言：「如是學者當得菩提耶？」文殊師利答舍利弗：「如是學，無所學。不生善道，不墮惡趣，不得菩提，不入泥洹。何以故？大德舍利弗，般若波羅蜜畢竟空故。畢竟空中無一、無二、無三、無四，無有去來，不可思議。大德舍利弗，若言我得菩提，是增上慢說。何以故？無得謂得故。如是增上慢人，不堪受人信施。有信人不應供養。」舍利弗白文殊師利：「汝何所依，作如是說？」文殊師利答舍利弗：「我無所依，作如是說。何以故？般若波羅蜜與諸法等故。諸法無所依，以平等故。」</p>
<p style="margin-left:0em;text-indent:2em">舍利弗言：「文殊師利，汝不以智慧除斷煩惱耶？」文殊師利答舍利弗：「汝是漏盡阿羅漢不？」舍利弗言：「不也。」文殊師利言：「我亦不以智慧除斷煩惱。」舍利弗言：「汝何所依作如是說，不怖不畏？」文殊師利言：「我尚不可得，當有何我而生怖畏？」舍利弗言：「善哉！文殊師利，快入甚深般若波羅蜜。」</p>

<div class="lg regular" style="margin-left:0em;"><div class='lg-row'>如是學無學，　一切不希望，</div>
<div class='lg-row'>於中能了知，　趣至不生墮。</div>
<div class='lg-row'>菩提無入得，　般若體常空，</div>
<div class='lg-row'>一異及去來，　空中本無際。</div>
<div class='lg-row'>若人有所得，　即為增上慢，</div>
<div class='lg-row'>彼諸信施人，　不應隨供養。</div>
<div class='lg-row'>若能無依作，　通達性平等，</div>
<div class='lg-row'>煩惱與菩提，　智斷法無二。</div>
<div class='lg-row'>真空本自空，　彼我無無我，</div>
<div class='lg-row'>境智不生心，　於中何所畏。</div>
</div></div>
<div class='div-other'><a id='mulu30' />
<p class='h2'>無性無得分第二十七</p><p style="margin-left:0em;text-indent:2em">爾時，世尊告文殊師利言：「善男子，有菩薩摩訶薩住菩提心，求無上菩提不？」文殊師利白佛言：「世尊，無菩薩住菩提心，求無上菩提。何以故？菩提心不可得，無上菩提亦不可得。五無間罪是菩提性，無有菩薩起無間罪心，求無間罪果，云何有菩薩住菩提心，求無上菩提？菩提者是一切諸法。何以故？色、非色不可得故，乃至識、非識亦不可得；眼、非眼不可得，乃至意、非意亦不可得；色、非色不可得，乃至法、非法亦不可得；眼界、非眼界不可得，乃至法界、非法界亦不可得；生、非生不可得，乃至老死、非老死亦不可得；檀波羅蜜、非檀波羅蜜不可得，乃至般若波羅蜜、非般若波羅蜜亦不可得；佛十力、非十力不可得，乃至十八不共法、非十八不共法亦不可得；菩提心、非菩提心，無上菩提、非無上菩提，皆不可得。不可得中，無可得，無不可得。是故，世尊，無菩薩住菩提心，求無上菩提者。」</p>

<div class="lg regular" style="margin-left:0em;"><div class='lg-row'>真實菩提因，　無求無住得，</div>
<div class='lg-row'>但諸大菩薩，　終無五逆心。</div>
<div class='lg-row'>以此表證知，　至理無行相，</div>
<div class='lg-row'>五陰十八界，　本際不可得。</div>
<div class='lg-row'>法界非法界，　乃至生老死，</div>
<div class='lg-row'>六度及佛能，　斯皆無所有。</div>
<div class='lg-row'>一切諸道心，　無上非無上，</div>
<div class='lg-row'>可得不可得，　本來無所住。</div>
</div></div>
<div class='div-other'><a id='mulu31' />
<p class='h2'>難信難解分第二十八</p><p style="margin-left:0em;text-indent:2em">佛告文殊師利：「汝意謂如來是汝師不？」文殊師利白佛言：「我無有意謂佛是我師。何以故，世尊，我尚不可得，何況當有意謂佛是我師。」佛告文殊師利：「汝於我有疑不？」文殊師利白佛言：「世尊，我尚無決定，云何當有疑？何以故？先定後疑故。」佛告文殊師利：「汝不定言如來生耶。」文殊師利白佛言：「世尊，如來若生，法界亦應生。何以故？法界、如來，一相，無二相，二相不可得故。」「文殊師利，汝言恆沙諸佛入涅槃不？」文殊師利白佛言：「世尊，一切諸佛即涅槃相。涅槃相者，無入、無不入。」佛告文殊師利：「汝言諸佛如來有流轉不？」文殊師利白佛言：「世尊，不流轉尚不可得，何況流轉當可得？」佛告文殊師利：「唯如來前可說此語，或漏盡阿羅漢及不退菩薩前可說此語。若餘人聞此語，必不生信，當起驚疑。何以故？此甚深般若波羅蜜難信難解故。」</p>

<div class="lg regular" style="margin-left:0em;"><div class='lg-row'>於實相觀中，　心境俱無際，</div>
<div class='lg-row'>文殊何有意，　謂佛是我師。</div>
<div class='lg-row'>以知如理故，　決定無疑慮，</div>
<div class='lg-row'>諸佛不生入，　與彼法界同。</div>
<div class='lg-row'>流轉不流轉，　一相俱無相，</div>
<div class='lg-row'>不流尚不得，　何況當有流。</div>
<div class='lg-row'>此說義甚深，　餘人難信解，</div>
<div class='lg-row'>唯有佛菩薩，　及漏盡能知。</div>
</div></div>
<div class='div-other'><a id='mulu32' />
<p class='h2'>一相無相分第二十九</p><p style="margin-left:0em;text-indent:2em">文殊師利白佛言：「世尊，復何等人能信此甚深般若波羅蜜？」佛告文殊師利：「一切凡夫能信此甚深般若波羅蜜。何以故？如來無心，一切凡夫亦無心故。」文殊師利白佛言：「世尊，何故作如是說法？新發意菩薩及阿羅漢咸皆有疑，願聞解說。」佛告文殊師利：「如、實相、法性，法住位中，有佛、有凡夫差別不？」文殊師利白佛言：「不也，世尊。」佛告文殊師利：「若無差別，何故生疑？」文殊師利白佛言：「世尊，無差別中有佛、有凡夫不？」佛言：「有。何以故？佛與凡夫，無二無差別，一相無相故。」</p>

<div class="lg regular" style="margin-left:0em;"><div class='lg-row'>文殊問世尊，　誰能信是法，</div>
<div class='lg-row'>佛答彼凡夫，　於中能起信。</div>
<div class='lg-row'>以如來無心，　凡夫亦復然，</div>
<div class='lg-row'>彼此無異故，　乃說如是言。</div>
<div class='lg-row'>大眾咸有疑，　願佛為解說，</div>
<div class='lg-row'>世尊如理答，　實相本無差。</div>
<div class='lg-row'>法性法位中，　凡佛同無異，</div>
<div class='lg-row'>混同於一相，　究竟無有別。</div>
</div></div>
<div class='div-other'><a id='mulu33' />
<p class='h2'>最勝福田分第三十</p><p style="margin-left:0em;text-indent:2em">佛告文殊師利：「汝信如來於一切眾生中最勝不？」文殊師利白佛言：「世尊，我信如來於一切眾生中最勝。世尊，若我信如來於一切眾生中最勝，則如來成不最勝。」佛告文殊師利：「汝信如來成就一切不可思議法不？」文殊師利白佛言：「世尊，我信如來成就一切不可思議法。世尊，我若信如來成就一切不可思議法，如來則成可思議。」佛告文殊師利：「汝信一切聲聞是如來所教化不？」「世尊，我信一切聲聞是如來所教化。世尊，我若信一切聲聞是如來所教化，則法界成可教化。」佛告文殊師利：「汝信如來是無上福田不？」「世尊，我信如來是無上福田，世尊，我若信如來是無上福田，如來則非福田。」</p>
<p style="margin-left:0em;text-indent:2em">佛告文殊師利：「汝依何法，作如是答我？」文殊師利白佛言：「世尊，我無所依，作如是答。世尊，無所依中，無勝，無不勝；無可思議，無不可思議；無教化，無不教化；無福田，無非福田。」</p>

<div class="lg regular" style="margin-left:0em;"><div class='lg-row'>如來問意深，　文殊答微妙，</div>
<div class='lg-row'>知佛無二心，　故明成最勝。</div>
<div class='lg-row'>乃至不可思，　義如前句釋，</div>
<div class='lg-row'>佛無所教化，　以彼法界空。</div>
<div class='lg-row'>如來真福田，　實相亦無異，</div>
<div class='lg-row'>於彼法性中，　究竟非差別。</div>
<div class='lg-row'>文殊無所依，　具答世尊意，</div>
<div class='lg-row'>勝田及化田，　寂滅離言說。</div>
</div></div>
<div class='div-other'><a id='mulu34' />
<p class='h2'>人天獲益分第三十一</p><p style="margin-left:0em;text-indent:2em">爾時，以佛神力，大地六種震動。一萬六千比丘眾以無可取心得解脫。七百比丘尼眾，三千優婆塞眾，四萬優婆夷眾，遠塵離垢，得法眼淨。六億那由他諸天，遠塵離垢，得法眼淨。</p>

<div class="lg regular" style="margin-left:0em;"><div class='lg-row'>問答義甚深，　微妙不可測，</div>
<div class='lg-row'>以佛威神力，　六種震大地。</div>
<div class='lg-row'>四眾聞見已，　皆遠塵離垢，</div>
<div class='lg-row'>無量諸天人，　咸得法眼淨。</div>
</div></div>
<div class='div-other'><a id='mulu35' />
<p class='h2'>歡喜問緣分第三十二</p><p style="margin-left:0em;text-indent:2em">是時，長老阿難即從座起，偏袒右肩，右膝著地，合掌白佛言：「世尊，何因緣，此地大動？」爾時，佛告阿難：「此處今說甚深般若波羅蜜故。往昔諸佛皆於此處說此甚深般若波羅蜜。以是因緣，故此大地六種震動。」</p>

<div class="lg regular" style="margin-left:0em;"><div class='lg-row'>歡喜問因緣，　地動有何應，</div>
<div class='lg-row'>如來正遍知，　前後皆明照。</div>
<div class='lg-row'>為令說般若，　往昔亦同然，</div>
<div class='lg-row'>地動及益人，　緣應故如此。</div>
</div></div>
<div class='div-other'><a id='mulu36' />
<p class='h2'>不思議定分第三十三</p><p style="margin-left:0em;text-indent:2em">爾時，長老舍利弗白佛言：「世尊，此文殊師利所說不可思議。」爾時，世尊告文殊師利：「如是，文殊師利，如舍利弗所說：『此文殊師利所說不可思議。』」爾時，文殊師利白佛言：「世尊，若不可思議，則不可說；若可說，則可思議。不可思議者無所有，彼一切聲，亦不可思議。不可思議者無聲。」佛告文殊師利：「汝入不可思議定不？」文殊師利白佛言：「不也，世尊。若我入不可思議定者，我則成可思議。世尊，心無心，我云何當入不可思議定？復次，世尊，我初發菩薩意言：『我當入不可思議定』。世尊，我於今日無此意，當入不可思議定。世尊，如初學射先作是意，『我當射葉』；射葉成已，復作是念，『我當射皮』；射皮成已，復作是念，『我當射木』；射木成已，復作是念，『我當射鐵』；射鐵成矣，無復前意，隨其箭中，皆能徹過。我亦如是。昔初發意，求入不可思議定。何以故？此定不可思議故。」</p>
<p style="margin-left:0em;text-indent:2em">爾時，舍利弗白佛言：「世尊，文殊師利未應得住。何以故？離此不可思議定，更有寂靜定，是其所應得故。」文殊師利白舍利弗：「汝云何知離此定更有寂靜定？大德舍利弗，若此不可思議定可得者，可離此定有寂靜定，若此不可思議定不可得者，彼寂靜定亦不可得。何以故？大德舍利弗，以此不可思議定不可得故，彼亦不可得。復次，大德舍利弗，無有眾生不得此定者，一切眾生皆得此定。何以故？一切諸心無心故，彼無心性即是此定。是故一切眾生皆得此定。」</p>

<div class="lg regular" style="margin-left:0em;"><div class='lg-row'>文殊法王子，　所說不思議，</div>
<div class='lg-row'>寂滅無名句，　乃至響聲空。</div>
<div class='lg-row'>正智無流心，　不見入不入，</div>
<div class='lg-row'>於是深三昧，　微細不思惟。</div>
<div class='lg-row'>猶如學射人，　初中及後巧，</div>
<div class='lg-row'>遂更無前意，　彼定亦復然。</div>
<div class='lg-row'>身子又生疑，　汝今未可住，</div>
<div class='lg-row'>離是不思議，　別有寂定故。</div>
<div class='lg-row'>文殊復答言，　我無如是意，</div>
<div class='lg-row'>二定俱不得，　云何捨取彼。</div>
<div class='lg-row'>如是不思議，　一切皆同得，</div>
<div class='lg-row'>以彼心非心，　即是深三昧。</div>
</div></div>
<div class='div-other'><a id='mulu37' />
<p class='h2'>是最勝義分第三十四</p><p style="margin-left:0em;text-indent:2em">爾時，世尊歎文殊師利：「善哉！善哉！文殊師利，如汝所說，是最勝義。汝於久遠無量佛所深種善根能作是說。文殊師利，汝作是念：『我住般若波羅蜜，能說此言』不？」文殊師利白佛言：「不也，世尊，我無此念。世尊，若我有此念，『我住般若波羅蜜，能說此言』者，我則住可得法。世尊，我若住我相則有是念，是故我不作此念：『住般若波羅蜜，能說此言。』」</p>
<p style="margin-left:0em;text-indent:2em">爾時，佛告文殊師利：「誰當信汝所說？」文殊師利白佛言：「世尊，若人不執生死及涅槃相，是人信我所說；又若人堅執有我，若人具三毒，此人能信。何以故？見及煩惱無可滅故。」爾時，世尊歎文殊師利：「善哉！善哉！汝能善說。」</p>

<div class="lg regular" style="margin-left:0em;"><div class='lg-row'>時佛讚文殊，　能說最勝義，</div>
<div class='lg-row'>久遠已深修，　歷事於諸佛。</div>
<div class='lg-row'>汝今住何法，　巧說如是言，</div>
<div class='lg-row'>文殊白世尊，　我實無心住。</div>
<div class='lg-row'>諸法不可得，　法界本無人，</div>
<div class='lg-row'>誰當信此言，　不執生滅者。</div>
<div class='lg-row'>復有具三毒，　於中能信知，</div>
<div class='lg-row'>以彼煩惱空，　性無可滅故。</div>
</div></div>
<div class='div-other'><a id='mulu38' />
<p class='h2'>譬喻誠信分第三十五</p><p style="margin-left:0em;text-indent:2em">摩訶迦葉白佛言：「世尊，未來世中何等人能信此甚深般若波羅蜜，能樂信此甚深般若波羅蜜？」佛告摩訶迦葉：「即今日四眾，比丘、比丘尼、優婆塞、優婆夷，於未來世，能信此深般若波羅蜜，聞說此般若波羅蜜，當知此法，當求此法。迦葉，譬如長者，或長者子，已失大寶珠，價值一萬兩金，大生憂惱。後還更得，生大歡喜，憂惱悉滅。如是，迦葉，比丘、比丘尼、優婆塞、優婆夷，聞此最深般若波羅蜜經，與般若波羅蜜相應，聞已生喜，心得安樂，無復憂惱，亦復如是。當說此言：『我等今日得見如來，供養如來。所以者何？以得聞是甚深微妙般若波羅蜜故』。迦葉，譬如三十三天見波利質多羅樹初生皰時，作如是念，『此皰不久必當開敷。』如是，迦葉，比丘、比丘尼、優婆塞、優婆夷，聞說此深般若波羅蜜，心生歡喜，亦復如是：『我於來世必得此法。』迦葉，此深般若波羅蜜，如來滅後，當住不滅，處處流行。迦葉，以佛力故，未來世中，若善男子、善女人，當得此深般若波羅蜜。迦葉，如摩尼珠師見摩尼寶，心生歡喜，不假思量，即知真偽。何以故？以慣見故。如是，迦葉，若人聞此般若波羅蜜相應法，聞已歡喜，生信樂心，當知此人先世已聞此般若波羅蜜，從久遠來已曾供養諸佛。」</p>
<p style="margin-left:0em;text-indent:2em">迦葉白佛言：「世尊，是善男子、善女人，今聞此深般若波羅蜜，於未來世轉復信解？」佛告摩訶迦葉：「如是，如汝所說。」</p>

<div class="lg regular" style="margin-left:0em;"><div class='lg-row'>甚深般若法，　妙義實難聞，</div>
<div class='lg-row'>迦葉請佛疑，　未來何人信？</div>
<div class='lg-row'>世尊諦觀察，　惟有彼四眾，</div>
<div class='lg-row'>後於來世中，　當能信此法。</div>
<div class='lg-row'>如人失寶珠，　未獲生憂惱，</div>
<div class='lg-row'>後時遇然得，　必生大歡喜。</div>
<div class='lg-row'>又如天樹花，　苞生開不久，</div>
<div class='lg-row'>若彼聞此法，　信發定無疑。</div>
<div class='lg-row'>當知般若法，　久住而不滅，</div>
<div class='lg-row'>以佛神力故，　處處遍流行。</div>
<div class='lg-row'>若人重得聞，　如獲珠歡喜，</div>
<div class='lg-row'>聞已能信解，　與本智相應。</div>
</div></div>
<div class='div-other'><a id='mulu39' />
<p class='h2'>無行無相分第三十六</p><p style="margin-left:0em;text-indent:2em">爾時，文殊師利白佛言：「世尊，此般若波羅蜜無行無相，說此法者亦無行無相，云何世尊說有行相？」佛告文殊師利：「善男子、善女人行相者，所謂信此法，受持此法。以無所得心故，行亦無所得，相亦無所得。文殊師利，若善男子、善女人樂此無所得，當聽此般若波羅蜜；若善男子、善女人欲得不退地，當聽此般若波羅蜜；若善男子、善女人欲信一切諸法與法界等，當聽此般若波羅蜜；若善男子、善女人欲知一切諸法，當聽此般若波羅蜜；若欲信此義，當聽此般若波羅蜜；若人樂不念一切諸法，當聽此般若波羅蜜。何以故？此般若波羅蜜不現一切諸法故。若善男子、善女人欲知一切法不穢不淨，當聽此般若波羅蜜；若善男子、善女人欲得無疑，當聽此般若波羅蜜；若善男子、善女人欲得慈悲遍覆一切眾生，不住眾生相，不與世<span class='corr'>間</span>諍，當聽此般若波羅蜜。」</p>

<div class="lg regular" style="margin-left:0em;"><div class='lg-row'>文殊又重宣，　般若無行相，</div>
<div class='lg-row'>未來善男女，　於理若為通。</div>
<div class='lg-row'>佛更重明言，　若人信此法，</div>
<div class='lg-row'>以無所得心，　行相亦如是。</div>
<div class='lg-row'>又勸人受持，　必得不退地，</div>
<div class='lg-row'>虛空法界等，　妙達不思議。</div>
<div class='lg-row'>般若諸法王，　能蓋彼餘義，</div>
<div class='lg-row'>慈悲廣遍覆，　超出世間乘。</div>
</div></div>
<div class='div-other'><a id='mulu40' />
<p class='h2'>般若相應分第三十七</p><p style="margin-left:0em;text-indent:2em">爾時，文殊師利白佛言：「世尊，般若波羅蜜無我、無我所、無起、無滅、無因、無果、無可執持，云何聽受，而得功德？」佛告文殊師利：「般若波羅蜜無作，無滅，非凡夫法，非聖人法，非生死法，非離生死法，非涅槃法，非離涅槃法，無得，無失，非可思議，非不可思議。善男子、善女人，如是聽受，則與般若波羅蜜相應，是為功德，亦無功德。」</p>

<div class="lg regular" style="margin-left:0em;"><div class='lg-row'>般若無我所，　非起滅因果，</div>
<div class='lg-row'>亦無可執持，　云何受功德。</div>
<div class='lg-row'>佛言無作相，　非凡聖所行，</div>
<div class='lg-row'>究竟不思議，　乃與真如合。</div>
</div></div>
<div class='div-other'><a id='mulu41' />
<p class='h2'>勸修成益分第三十八</p><p style="margin-left:0em;text-indent:2em">「復次，文殊師利，若菩薩摩訶薩欲學菩薩定，欲知一切諸佛名，欲見一切諸佛世界，欲聽一切諸佛法，欲行諸佛法，當學此般若波羅蜜。」</p>
<p style="margin-left:0em;text-indent:2em">爾時，文殊師利白佛言：「世尊，何故名般若波羅蜜？」佛告文殊師利：「般若波羅蜜者，無量、無邊、無方、無處、無去、無來、無作、無為，即是一切法界，故名般若波羅蜜。文殊師利，此般若波羅蜜是菩薩摩訶薩行處，菩薩於此處行，故名行處。何以故？以無處故。即是一切諸佛之母，一切諸佛所從生故。何以故？無生故。是故，文殊師利，若善男子、善女人欲行菩薩行，具足諸波羅蜜，當修此般若波羅蜜；若欲得坐道場，成阿耨多羅三藐三菩提，當修此般若波羅蜜；若欲以大慈大悲遍覆一切眾生，當修此般若波羅蜜；若欲起一切定方便，當修此般若波羅蜜；若欲得一切三摩跋提，當修此般若波羅蜜。何以故？諸三摩跋提無所為故。一切諸法，無出離，無出離處，若人欲隨逐此語，當修此般若波羅蜜；一切諸法如實不可得，若欲樂如是知，當修此般若波羅蜜；一切眾生為無上菩提故修菩提道，而實無眾生，亦無菩提，若人欲信樂此法，當學此般若波羅蜜。何以故？一切法如實與菩提等。如非眾生行，不捨自性，眾生無所有故。彼眾生行是非行，彼非行是菩提，彼菩提是法界。若欲不著此法，當修此般若波羅蜜。文殊師利，若比丘、比丘尼、優婆塞、優婆夷，若受持般若波羅蜜一四句偈，為他人說，我說此人得不墮法，何況如實修行？當知彼善男子、善女人住佛境界。若善男子、善女人聞此深般若波羅蜜，不生怖畏，當知是人受佛法印。此法印者，是佛所造，是佛所貴。何以故？法印無著法故。若善男子、善女人為此印所印，當知是人隨菩薩乘，決定不退不墮聲聞、辟支佛地。」</p>

<div class="lg regular" style="margin-left:0em;"><div class='lg-row'>欲學深三昧，　了知諸佛名，</div>
<div class='lg-row'>觀見及聞思，　當修此真智。</div>
<div class='lg-row'>般若無邊量，　非方所去來，</div>
<div class='lg-row'>體無作無為，　即本真法界。</div>
<div class='lg-row'>是菩薩行處，　諸佛依所生，</div>
<div class='lg-row'>具有六波羅，　得成無上道。</div>
<div class='lg-row'>慈悲普覆護，　遍益諸群生，</div>
<div class='lg-row'>定慧及神通，　內外皆成就。</div>
<div class='lg-row'>諸法無出離，　通人當證知，</div>
<div class='lg-row'>如實性真空，　亦無道非道。</div>
<div class='lg-row'>一切法皆如，　性與菩提等，</div>
<div class='lg-row'>眾生非眾生，　於法無所著。</div>
<div class='lg-row'>彼諸四眾等，　受持為他說，</div>
<div class='lg-row'>乃至一四句，　當得不墮法。</div>
<div class='lg-row'>少義已如此，　何況如實修，</div>
<div class='lg-row'>當知彼學人，　住佛深境界。</div>
<div class='lg-row'>若聞不怖畏，　必為如來印，</div>
<div class='lg-row'>印已無所著，　不墮二乘位。</div>
</div></div>
<div class='div-other'><a id='mulu42' />
<p class='h2'>天帝守護分第三十九</p><p style="margin-left:0em;text-indent:2em">爾時，釋提桓因及諸天子從三十三天雨細末栴檀及細末金屑，又散鬱波羅華、鉢頭摩華、拘物頭華、分陁利華及曼陀羅華，以供養般若波羅蜜。供養已作如是言：「我已供養無上、無著最第一法，願我來世更聞此深般若波羅蜜。若人為此深般若波羅蜜印之所印，願其來世復得聽受，究竟成就薩婆若智。」爾時，釋提桓因白佛言：「世尊，若善男子、善女人得聞此深般若波羅蜜，一經於耳，我為增長佛法故，守護彼人面百由旬，不令非人得其便也。是善男子、善女人究竟當得阿耨多羅三藐三菩提，我當日日往到其所而設供養。」爾時，佛告釋提桓因：「如是，如是。憍尸迦，當知彼善男子、善女人具足佛法，必定得至阿耨多羅三藐三菩提。」</p>

<div class="lg regular" style="margin-left:0em;"><div class='lg-row'>佛說此語已，　四眾咸歡喜，</div>
<div class='lg-row'>帝釋及諸天，　空中設供養。</div>
<div class='lg-row'>雨細末栴檀，　金屑及諸華，</div>
<div class='lg-row'>願我於未來，　更聞如此法。</div>
<div class='lg-row'>若有諸菩薩，　已蒙印所印，</div>
<div class='lg-row'>我隨其聽受，　成就薩婆若。</div>
<div class='lg-row'>中有善男子，　得聞如是經，</div>
<div class='lg-row'>我衛護彼人，　面百無災媚。</div>
<div class='lg-row'>又能究竟者，　決定趣菩提，</div>
<div class='lg-row'>日日往其前，　施設諸供養。</div>
<div class='lg-row'>佛讚天帝意，　如汝說如是，</div>
<div class='lg-row'>當知彼學人，　必定成真道。</div>
</div></div>
<div class='div-other'><a id='mulu43' />
<p class='h2'>佛光證印分第四十</p><p style="margin-left:0em;text-indent:2em">爾時，文殊師利白佛言：「唯願世尊以威神力持此般若波羅蜜久住於世，為欲饒益諸眾生故。」文殊師利說此語時，以佛神力，大地六種震動。爾時世尊，即便微笑，施大光明，遍滿三千大千世界。以威神力持此般若波羅蜜，令久住世。</p>
<p style="margin-left:0em;text-indent:2em">爾時，文殊師利復白佛言：「世尊放此光明，是持此般若波羅蜜相？」佛告文殊師利：「如是！如是！文殊師利，我放此光明是持此般若波羅蜜相。文殊師利，汝今當知我已持此般若波羅蜜久住於世，若有人不輕毀此法，不說其過，當知是人已為般若波羅蜜印之所印。是故，文殊師利，我於久遠安住此印，若人已為此印，當知是人不為魔王之所得便。」</p>

<div class="lg regular" style="margin-left:0em;"><div class='lg-row'>文殊法王子，　復請佛威加，</div>
<div class='lg-row'>因說此語時，　神功震大地。</div>
<div class='lg-row'>微笑施光明，　遍滿三千界，</div>
<div class='lg-row'>以此力印持，　令法久住世。</div>
<div class='lg-row'>文殊已了知，　如來光瑞相，</div>
<div class='lg-row'>有人於未來，　能信不輕毀。</div>
<div class='lg-row'>當知如是人，　般若之所印，</div>
<div class='lg-row'>若魔及魔民，　不能得方便。</div>
</div></div>
<div class='div-other'><a id='mulu44' />
<p class='h2'>校量功德分第四十一</p><p style="margin-left:0em;text-indent:2em">佛告帝釋：「汝當受持此經，廣宣流佈，使未來世諸善男子、善女人得此法印。」復告阿難：「汝亦受持讀頌廣為人說。」</p>
<p style="margin-left:0em;text-indent:2em">時，天帝釋及長老阿難俱白佛言：「世尊，當何名此經？云何奉持？」佛言：「此經名為《文殊師利所說》，亦名《般若波羅蜜》，如是受持。善男子，若人於恆河沙劫以無價寶珠布施恆沙等眾生，眾生受已，悉發道心。是時，施主隨其所宜，示教利喜，令得須陁洹果至阿羅漢果，是人所得功德寧為多不？」阿難白佛言：「甚多，世尊。」佛言：「善男子，若人起一念心信此《般若波羅蜜經》，不誹謗者，比前功德，出過百倍、百千萬億倍，乃至算數譬喻所不能及。何況具足受持、讀誦、為人廣說？是人所得功德無量無邊，諸佛如來說不能盡。何以故？能生一切諸佛薩婆若故。若虛空有盡，此經功德盡；若法性有盡，此經功德盡。是故，善男子，汝等應勤行精進，守護此經。此經能滅生死一切怖畏，能摧天魔所立勝幢，能將菩薩到涅槃果，教示訓導，離於二乘。」</p>

<div class="lg regular" style="margin-left:0em;"><div class='lg-row'>世尊囑帝釋，　及以阿難言，</div>
<div class='lg-row'>汝等當受持，　未來廣流佈。</div>
<div class='lg-row'>二人受佛語，　聞名及奉行，</div>
<div class='lg-row'>如來又校量，　顯此經功德。</div>
<div class='lg-row'>若人恆沙劫，　以無價寶珠，</div>
<div class='lg-row'>佈施爾眾生，　復令發道意。</div>
<div class='lg-row'>是時彼施主，　復化彼諸人，</div>
<div class='lg-row'>並至阿羅漢，　彼所得功德。</div>
<div class='lg-row'>其中有一人，　能信此經典，</div>
<div class='lg-row'>一念不嫌疑，　功德過於彼。</div>
<div class='lg-row'>乃至萬億倍，　算數不能知，</div>
<div class='lg-row'>何況具受行，　廣為他人說。</div>
<div class='lg-row'>是人獲大利，　功德實無邊，</div>
<div class='lg-row'>一切諸如來，　稱說不能盡。</div>
<div class='lg-row'>為故善男子，　應當精進修，</div>
<div class='lg-row'>及守護此經，　能滅生死怖。</div>
<div class='lg-row'>摧天魔外道，　建立最勝幢，</div>
<div class='lg-row'>將諸菩薩眾，　至大涅槃果。</div>
</div></div>
<div class='div-other'><a id='mulu45' />
<p class='h2'>頂戴受持分第四十二</p><p style="margin-left:0em;text-indent:2em">爾時，帝釋及以阿難俱白佛言：「世尊，如是！如是！誠如所言。我等當頂戴受持，廣宣流佈。唯願如來不以為慮。」如是三白佛言：「願不為慮，我等當頂戴受持。」</p>
<p style="margin-left:0em;text-indent:2em">佛說此經竟，文殊師利等諸菩薩摩訶薩，舍利弗等諸比丘、比丘尼、優婆塞、優婆夷、天、龍、夜叉、乹闥婆、阿脩羅、迦樓羅、緊那羅、摩睺羅伽、人非人等一切大眾，聞佛所說，歡喜奉行。</p>

<div class="lg regular" style="margin-left:0em;"><div class='lg-row'>帝釋及阿難，　一心聞頂受，</div>
<div class='lg-row'>如佛所教勅，　宣佈在人天。</div>
<div class='lg-row'>唯願大慈悲，　願不以為慮，</div>
<div class='lg-row'>如是面三白，　不敢違佛旨。</div>
<div class='lg-row'>文殊法王子，　及諸大菩薩，</div>
<div class='lg-row'>四眾八部神，　一切皆隨命。</div>
<div class='lg-row'>法名文殊說，　理號般若經，</div>
<div class='lg-row'>問答義甚深，　大聖相知印。</div>
<div class='lg-row'>其言辭省略，　文句事不煩，</div>
<div class='lg-row'>中有理通人，　自當知最勝。</div>
</div></div>
<p class='juan'>文殊師利所說般若波羅蜜經一卷</p><p>〔錄文完〕</p>
<p class="byline">（方廣錩修改審定）</p></div>
</div><!-- end of div[@id='body'] -->
</body></html>