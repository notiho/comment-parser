<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三聖御制佛牙贊</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>三聖御制佛牙贊</p><p class="byline">整理者　陳明光</p><p class="head1">〔題解〕</p>
<p style="margin-left:0em;text-indent:2em">《三聖御制佛牙贊》，北宋太宗、真宗、仁宗所撰贊佛牙詩。曾於英宗治平二年（1065年）立石，時稱「三朝御制佛牙贊碑」，可參見《佛祖統記》卷四十五。根據大足碑刻尾記，大足此碑刻轉錄自廬山西林乾明寺，則可知大足此碑刻實際是北宋《三朝御制佛牙贊碑》之輾轉復刻，甚可珍貴。敦煌遺書中藏有仁宗贊佛牙詩，題作《李相公歎真身》，文字略有參差，可參見斯4358號。</p>
<p style="margin-left:0em;text-indent:2em">該《三聖御制佛牙贊》位於大方便佛報恩經變龕下部，額橫刻碑目：「三聖御制佛牙贊」，其中「聖」字作「[王/玨]」，意為北宋的三個皇帝。碑文左右有雙勾豎刻七字對聯一幅，作：「惟有吾師金骨在，曾經百煉色長新。」</p>
</div>
<div class='div-other'><a id='mulu2' />
<p class='h1'>〔錄文〕</p>
<p class='juan'>三聖御制佛牙贊</p></div>
<div class='div-other'><a id='mulu3' />
<p class='h1'>太宗至仁應道神功聖德文武睿烈大明廣孝皇帝頌</p>
<div class="lg regular" style="margin-left:0em;"><div class='lg-row'>功成積劫印文端，　不是南山得恐難。</div>
<div class='lg-row'>眼睹數重金色潤，　手擎一片玉光寒。</div>
<div class='lg-row'>煉時百火精神透，　藏處千年熒彩完。</div>
<div class='lg-row'>定果熏修真秘密，　正心莫作等閒看。</div>
</div></div>
<div class='div-other'><a id='mulu4' />
<p class='h1'>真宗膺符稽古成功讓德文明武定章聖元孝皇帝偈</p>
<div class="lg regular" style="margin-left:0em;"><div class='lg-row'>西方有聖號迦文，　接物垂慈世所尊。</div>
<div class='lg-row'>常願進修增妙果，　庶期饒益在黎元。</div>
</div></div>
<div class='div-other'><a id='mulu5' />
<p class='h1'>仁宗體天法道極功全德神文聖武睿哲明孝皇帝讚</p>
<div class="lg regular" style="margin-left:0em;"><div class='lg-row'>三皇掩質皆歸土，　五帝潛形已化塵。</div>
<div class='lg-row'>夫子域中誇是聖，　老君世上亦言真。</div>
<div class='lg-row'>埋軀祇見空遺塚，　何處將身示後人。</div>
<div class='lg-row'>惟有吾師金骨在，　曾經百煉色長新。</div>
</div></div><p style="margin-left:0em;text-indent:2em">三聖御制佛牙頌讚，舊刻在廬山西林乾明寺。</p>
<p>〔錄文完〕</p>

</div><!-- end of div[@id='body'] -->
</body></html>