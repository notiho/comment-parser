<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說消災延壽藥師灌頂章句儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>佛說消災延壽藥師灌頂章句儀</p><p class="byline">沙門若愚　述</p><p class="byline">整理者　侯沖</p><p class="head1">〔題解〕</p>
<p style="margin-left:0em;text-indent:2em">《佛說消災延壽藥師灌頂章句儀》，略稱《藥師科》、《藥師科範》。六卷。宋代以後中國僧人著述。明代以來雲南阿吒力僧常用科儀。</p>
<p style="margin-left:0em;text-indent:2em">本科儀無統一名稱。現名為整理者據眾本名目所擬。本科儀以東晉帛尸梨蜜多羅譯《佛說灌頂章句拔除過罪生死得度經》為主要經典依據編纂而成。由教誡、儀文、提綱和密教四個部分組成。本科儀不見中外歷代佛書著錄，也未為中外歷代大藏經所收。在雲南阿吒力教科儀中，本科儀是祈類（吉齋）科儀中規模最大的。至今仍為劍川阿吒力僧習用。小科儀《佛說藥師七級燈科》、《十二神王解結法事》均據本科儀編撰而成。</p>
<p style="margin-left:0em;text-indent:2em">整理本所用底本雖署作「閩越金身太平寺沙門若愚述」，但其《教誡儀文》中有大段出自宋僧祖照集《楞嚴解冤釋結道場儀》的文字，故該題署的可靠性頗值懷疑。</p>
<p style="margin-left:0em;text-indent:2em">整理本的底、校本如下：</p>
<p style="margin-left:0em;text-indent:2em">底本：楊暢奎先生藏嘉慶十八年楊允仁抄本；</p>
<p style="margin-left:0em;text-indent:2em">甲本：張建封先生藏光緒九年段壽榮抄本；</p>
<p style="margin-left:0em;text-indent:2em">乙本：趙沛霖先生藏清抄本《佛門藥師消災延壽燈科》；</p>
<p style="margin-left:0em;text-indent:2em">丙本：趙沛霖先生藏清抄本《佛門十二神王解結佛事》；</p>
<p style="margin-left:0em;text-indent:2em">丁本：延光居士藏清嘉慶前後朗然抄本《藥師七級燈科儀》。</p>
<p style="margin-left:0em;text-indent:2em">諸本中底本較為完整。甲本編排與底本略有不同，且缺《提綱》及《密教》兩部分。其他諸校本內容則大都據全本的部分內容編纂而成，故僅以可資校對的內容參校。</p>
<p style="margin-left:0em;text-indent:2em">由於《佛說灌頂章句拔除過罪生死得度經》中有「吾今勸諸四輩造續命神幡，燃四十九燈，放諸生命，以此幡燈、放生功德拔彼精神，令得度脫，今世後世，不遭厄難」的說法，故甲本末附有一《放生儀文》。茲一並整理出來，附在卷末。</p>
</div>
<div class='div-other'><a id='mulu2' />
<p class='h1'>〔錄文〕</p>
<div class='div-other'><a id='mulu3' />
<p class='juan'>藥師道場解經頌文灌頂章句教誡儀文</p><p class="byline">閩越金身太平寺沙門若愚述</p>
<div class="lg regular" style="margin-left:0em;"><div class='lg-row'>浩浩難思真法界，　藥師海會眾聖賢。</div>
<div class='lg-row'>我今教誡演儀文，　望聖慈悲垂加護。</div>
</div><p style="margin-left:0em;text-indent:2em">伏聞藥師道場教誡儀文，此乃道場自通，和唱初傳。甘露、藥師如來、解結菩薩、琉璃光佛，名號普聞。世間眾生，無不敬仰。雖有以事，然未有儀。如其講習之流，博通內外，精貫古今，以至頓漸遍圓，有空性相，隨舉隨有，觸處光明，妙契佛心，冥符凡意。語默動靜，理性灼然。況其加意用功，其所精通，不言而盡。《藥師經》曰：是人所有思惟、籌量、言說，皆是佛法，無不真實。亦是《光佛經》中所說。若全是者，此應請時，無所不可。其或未然，若到此者若無儀文，則無不罔然，遠迷悶絕，心不能造，深可悲嗟。於是淨藏圓覺、當來徐公法壽，久默是事，欲要斯文，遂命祖照，伏為編集。祖照既聞此語，自恨不才，豈可以蠡而測海？堅欲卻之，再再不允。遂乃鳩集，以成一家。貴於在在處處，解冤釋結。《灌頂經》曰：修行六度波羅密多，以伸解結。一一總非胸臆，悉本圓頓藏教著儀。次安排覺，一段事案。在會眾等，諦聽思惟，早悟正因，速求解脫。</p>
<p style="margin-left:0em;text-indent:2em">藥師勝會　<span class='note-inline'>(八句)</span></p>
<p style="margin-left:4em"><span class='note-inline'>(安息香真言　大明神咒經　咒燈油真言)</span></p>
<p style="margin-left:4em"><span class='note-inline'>(誦大悲咒　咒水真言)</span></p>
<p style="margin-left:4em"><span class='note-inline'>(誦諸部因緣　梵語心經)</span></p>
<p style="margin-left:0em;text-indent:2em">願憑咒力　<span class='note-inline'>(云云)</span></p>
<p style="margin-left:4em"><span class='note-inline'>(廻向咒水贊)</span></p>
<p style="margin-left:0em;text-indent:2em">唯願三途苦輪息　<span class='note-inline'>(四句)</span></p>
<p style="margin-left:0em;text-indent:2em">無邊煩惱斷　<span class='note-inline'>(四句)</span></p>
<p style="margin-left:0em;text-indent:2em"><span class='note-inline'>(入壇舉)</span>　藥師海會佛菩薩　<span class='note-inline'>(誦三寶咒)</span></p>
<p style="margin-left:0em;text-indent:2em">靈山教主，雪嶺能仁。<span class='note-inline'>(戶)</span>唵。瞿魯吠。釋迦佛，皇宮內外。因向四門遊，生老病死。雪山修六載，餐麻麥，日充饑，證金軀，我佛長丈六。若人皈依佛，為施主，消災障，增福壽，保安寧。</p>
<p style="margin-left:0em;text-indent:2em">大眾志誠心，同嘆佛寶偈：</p>

<div class="lg regular" style="margin-left:0em;"><div class='lg-row'>皈命十方及三際，　塵剎圓明調御師。</div>
<div class='lg-row'>法界功德大悲雲，　毗盧遮那大智海。</div>
</div><p style="margin-left:0em;text-indent:2em">皈依常住佛陀耶</p>
<p style="margin-left:0em;text-indent:2em">龍宮海藏，七佛真經。<span class='note-inline'>(戶)</span>唵。陀耶彌。三乘法，我佛說下。貝葉與靈文，波羅密多。海藏《般若經》，《慈悲懺》，《妙法華》，最堪誇，我法功能無價。若人皈依法，為施主，消災障，增福壽，保安寧。</p>
<p style="margin-left:0em;text-indent:2em">大眾志誠心，同嘆法寶偈：</p>

<div class="lg regular" style="margin-left:0em;"><div class='lg-row'>所住甚深真法性，　所流圓滿修多羅。</div>
<div class='lg-row'>一一塵方佛會中，　文殊普賢諸大士。</div>
</div><p style="margin-left:0em;text-indent:2em">皈依常住達磨耶</p>
<p style="margin-left:0em;text-indent:2em">天台方廣，南嶽祝融。<span class='note-inline'>(戶)</span>唵。摩訶帝。六和僧，一切賢聖。羅漢與辟支，方袍圓頂。每日伽藍院，安禪定，誦真經，有功能，感得鬼神恭敬。若人皈依僧，為施主，消災障，增福壽，保安寧。</p>
<p style="margin-left:0em;text-indent:2em">大眾志誠心，同嘆僧寶偈：</p>

<div class="lg regular" style="margin-left:0em;"><div class='lg-row'>我今欲以一毫智，　測量無邊法界玄。</div>
<div class='lg-row'>願承三寶同體慈，　句句冥符諸佛意。</div>
</div><p style="margin-left:0em;text-indent:2em">皈依常住僧伽耶</p>
<p style="margin-left:4em"><span class='note-inline'>(加持誦三寶真言)</span></p>
<p style="margin-left:0em;text-indent:2em">開壇門部陀羅尼</p>
<p style="margin-left:4em"><span class='note-inline'>(清淨三業　提綱)</span></p>
<p style="margin-left:0em;text-indent:2em">伏聞業同三世，從身、口、意之所生；罪起一心，自貪、瞋之所造。壇場潔備，法席弘開。憑密語以懺雪愆尤，仗佛慈而消除過咎。所謂道：淨洗從前煩惱垢，不妨百煉見真金。三業有偈，今為舉揚：</p>

<div class="lg regular" style="margin-left:0em;"><div class='lg-row'>身三口四意貪瞋，　千惡門開散本真。</div>
<div class='lg-row'>喝散障雲無點翳，　性天孤月月輪孤。</div>
</div><p style="margin-left:0em;text-indent:2em">南無除蓋障菩薩</p>
<p style="margin-left:4em"><span class='note-inline'>(三業真言)</span></p>
<p style="margin-left:0em;text-indent:2em">三業六根悉清淨</p>
<p style="margin-left:4em"><span class='note-inline'>(薰香供養　提綱)</span></p>
<p style="margin-left:0em;text-indent:2em">伏聞真法性海，飄飄焚戒定之香；古佛道場，渺渺吐氤氳之氣。耶輸難中焚一炷，靈山會上遍垂祥。欲求解脫之真香，必假栴檀作佛事。所謂道：莫學畢陵池畔過，河神捉住要尋贓。焚香有偈，今為舉揚：</p>

<div class="lg regular" style="margin-left:0em;"><div class='lg-row'>爐焚五分寶香請，　一縷煙起徹幽明。</div>
<div class='lg-row'>遍作十方諸神聖，　諸佛聞召悉來臨。</div>
</div><p style="margin-left:0em;text-indent:2em">南無香供養菩薩</p>
<p style="margin-left:4em"><span class='note-inline'>(焚香真言)</span></p>
<p style="margin-left:0em;text-indent:2em">香煙童子大菩薩</p>
<p style="margin-left:4em"><span class='note-inline'>(灑淨潔滌　提綱)</span></p>
<p style="margin-left:0em;text-indent:2em">伏聞水不洗水，妙契法身；塵不染塵，返招自己。蠲除契界，蕩滌壇場。灑枯木而再逢春，潔穢邦而成淨土。所謂道：內外中間無濁穢，聖凡幽顯總清涼。</p>

<div class="lg regular" style="margin-left:0em;"><div class='lg-row'>彌摩羅界秫提吽，　一默澄潭萬古明。</div>
<div class='lg-row'>理事道場今潔滌，　自然風月一時新。</div>
</div><p style="margin-left:0em;text-indent:2em">南無清淨慧菩薩</p>
<p style="margin-left:4em"><span class='note-inline'>(灑淨真言)</span></p>
<p style="margin-left:0em;text-indent:2em">壇場內外悉清淨</p>
<p style="margin-left:4em"><span class='note-inline'>(清淨香壇　提綱)</span></p>
<p style="margin-left:0em;text-indent:2em">伏聞善財樓閣，到已覺於城東；慈氏園林，觸目遍聞於華藏。結成器界，立個道場。無去無來，不生不滅。所謂道：竹影掃堦塵有動，水流急處月無痕。</p>

<div class="lg regular" style="margin-left:0em;"><div class='lg-row'>聚沙成塔亙青天，　舉止分明在目前。</div>
<div class='lg-row'>理事道場今潔滌，　自然湧出一枝蓮。</div>
</div><p style="margin-left:0em;text-indent:2em">南無淨壇場菩薩</p>
<p style="margin-left:4em"><span class='note-inline'>(淨壇真言)</span></p>
<p style="margin-left:0em;text-indent:2em">雪山童子大菩薩</p>
<p style="margin-left:4em"><span class='note-inline'>(密語結界　提綱)</span></p>
<p style="margin-left:0em;text-indent:2em">伏聞鐵關不閉，誰知內外分明？金璧將圍，自然寶界清淨。直要割騰截斷，還他水泄不通。左右逢源，捲舒在我。所謂道：東西南北門相對，無限金錘擊不開。</p>

<div class="lg regular" style="margin-left:0em;"><div class='lg-row'>荊棘林中業火生，　經由大地任縱橫。</div>
<div class='lg-row'>金剛突出摩訶力，　直向如來行處行。</div>
</div><p style="margin-left:0em;text-indent:2em">南無金剛界菩薩</p>
<p style="margin-left:4em"><span class='note-inline'>(結界真言)</span></p>
<p style="margin-left:0em;text-indent:2em">尊勝幢菩薩</p>
<p style="margin-left:4em"><span class='note-inline'>(散花行道　提綱)</span></p>
<p style="margin-left:0em;text-indent:2em">伏聞萬行因花，成就菩提之妙果；一生受記，已明般若之善根。五葉遍人間，一花開世界。所謂道：老虎座下親拈出，迦葉微微笑點頭。散花有偈，今為舉揚：</p>

<div class="lg regular" style="margin-left:0em;"><div class='lg-row'>此花初舉在靈山，　唯有頭陀獨破顏。</div>
<div class='lg-row'>續燄聯芳傳此世，　一花五葉任君板。</div>
</div><p style="margin-left:0em;text-indent:2em">南無花供養菩薩</p>
<p style="margin-left:4em"><span class='note-inline'>(散花真言)</span></p>
<p style="margin-left:0em;text-indent:2em">寶曇花菩薩</p>
<p style="margin-left:0em;text-indent:2em">大眾志誠心，同嘆散花偈：</p>

<div class="lg regular" style="margin-left:0em;"><div class='lg-row'>諸經寶讚妙伽陀，　普散奇花福力多。</div>
<div class='lg-row'>誠以此花供佛聖，　散花行道見彌陀。</div>
</div>散花之設，古有常規。咒師先行點淨，檀越後隨捧爐。知會舉起散花，大眾遶壇行道。<p style="margin-left:4em"><span class='note-inline'>(行道真言)</span></p>
<p style="margin-left:0em;text-indent:2em">大眾志誠心，同嘆讚佛偈：</p>

<div class="lg regular" style="margin-left:0em;"><div class='lg-row'>佛遊廣嚴城中位，　曼殊室利請經題。</div>
<div class='lg-row'>世尊上願慈悲主，　無邊琅[王*函]度群迷。</div>
<div class='lg-row'>解脫菩薩消九橫，　藥叉大將除災危。</div>
<div class='lg-row'>焚香燃燈依科範，　集福延祥壽天齊。</div>
</div><p style="margin-left:0em;text-indent:2em">夫開啟藥師道場者，敦琉璃之境界，應滿月之宮城。內則儼爾粹容，外則集乎梵侶。讚詠紫金蓮相，瞻仰白玉毫光。百和之氤氳，作△<span class='corr'>畫</span>之道場。今則燃燈方起，法事初行，想我佛不隔於他邦，諒慈尊不離於當處，敢憑清眾，各運虔誠，請動潮音，舉揚妙偈：</p>

<div class="lg regular" style="margin-left:0em;"><div class='lg-row'>願此香花雲，　遍滿十方界，</div>
<div class='lg-row'>供養一切佛，　尊法諸菩薩，</div>
<div class='lg-row'>無邊聲聞眾，　及一切天仙。</div>
<div class='lg-row'>以起光明臺，　過於無邊界，</div>
<div class='lg-row'>無邊佛土中，　受用作佛事，</div>
<div class='lg-row'>普薰諸眾生，　皆發菩提心。</div>
</div><p style="margin-left:0em;text-indent:2em">仰告諸佛諸菩薩</p>

<div class="lg regular" style="margin-left:0em;"><div class='lg-row'>如來妙色身，　世間無與等。</div>
<div class='lg-row'>無比不思議，　是故皈命禮。</div>
<div class='lg-row'>如來色無盡，　智慧亦復然。</div>
<div class='lg-row'>一切法常住，　是故我讚禮。</div>
<div class='lg-row'>如來智慧燈，　同嘆一切僧。</div>
<div class='lg-row'>能生三世佛，　是故應頂禮。</div>
</div><p style="margin-left:0em;text-indent:2em">信禮佛、法、僧三寶　<span class='note-inline'>(嘆德宣疏)</span></p>
<p style="margin-left:0em;text-indent:2em">巍巍功德，難盡讚揚。今日道場虔奏禮請疏文，謹當宣讀。　<span class='note-inline'>(化壇)</span></p>
<p style="margin-left:0em;text-indent:2em"><span class='note-inline'>(稱念)</span>天上天下無如佛　南無琉璃光佛</p>
<p style="margin-left:0em;text-indent:2em"><span class='note-inline'>(再念)</span>十方世界亦無比　昔日我佛梵王太子　十方所有我盡見　七步現金容　<span class='note-inline'>(念)</span>南無琉璃光佛</p>
<p style="margin-left:0em;text-indent:2em"><span class='note-inline'>(再念)</span>一切無有如佛者　我佛降生太子</p>
<p style="margin-left:4em"><span class='note-inline'>(門外化納　回壇)</span></p>
<p style="margin-left:4em"><span class='note-inline'>(加持諸佛請座真言　（至）一切如來歡喜真言)</span></p>
<p style="margin-left:0em;text-indent:2em">伏請道場諸大眾，願各普運慈悲心，為今時之檀那，興曠古之法會，奉請釋迦教主、藥師慈尊、菩薩聲聞、龍天釋梵、十二神王、七千眷屬、此間土地、一切聖賢，降臨道場，受請供養。　<span class='note-inline'>(教誡禮請)</span></p>
<p style="margin-left:0em;text-indent:2em">南無東方國土，滿月為名，十二願心藥師琉璃光王佛，降臨道場，受請供養。</p>
<p style="margin-left:0em;text-indent:2em">南無最初成道維衛如來，南無第二成佛維式如來，南無第三成佛隨葉如來，南無第四成佛拘留秦如來，南無第五成佛號拘留含牟尼如來，南無第六成佛迦葉如來，南無莊嚴俱備、圓滿無虧、本師無礙化身釋迦牟尼佛，南無劫號莊嚴、一千調御、最居上首華光如來，南無賢劫之中、一千調御、最居上首拘那如來，南無劫名星宿、佛總一千、號作吉祥、最居上首如來，願降道場，受請供養。</p>
<p style="margin-left:0em;text-indent:2em">香花一心奉請，藥師會上、解結筵中，南無東方國土善德如來並及十方一切諸佛，南無南方有佛名須彌燈並及十方一切諸佛，南無西方有佛名阿彌陀並及十方一切諸佛，南無北方國土寶積如來並及十方一切諸佛，南無中央有佛號毗盧身並及十方一切諸佛，願降道場，受請供養。</p>
<p style="margin-left:0em;text-indent:2em">南無釋迦文調御三十五如來，南無世尊普光號五十三如來，南無共號如來、同名阿閦、成等正覺一萬五千佛，南無豎窮三際、橫遍十方、過去、未來、現在說法及《藥師經》中一切如來，南無重輪五色、合璧分輝日曜月淨二大菩薩，南無紫金嚴相、白玉舒光文殊普賢二大菩薩，南無施無畏力、得大總持觀音勢至二大菩薩，南無悲濟靡窮、相嚴俱備、號無盡意、名寶曇花菩薩，願降道場，受請供養。</p>
<p style="margin-left:0em;text-indent:2em">南無父母出家、昆季成道藥王藥上二大菩薩，南無補處一生、幽窮歷劫彌勒大菩薩，南無一切如來部從、釋梵悅心、金剛嬉戲菩薩等，灌頂位中，帝網重重，盡十方三際及《藥師經》中一切諸大菩薩，願降道場，受請供養。</p>
<p style="margin-left:0em;text-indent:2em">南無大智尊者舍利<span class='corr'>弗</span>、神通尊者目犍連、頭陀尊者大迦葉、解空尊者須菩提尊者，願降道場，受請供養。</p>
<p style="margin-left:0em;text-indent:2em">南無說法尊者富樓那、論義尊者迦旃延、律藏尊者優鉢離、天眼尊者阿難律尊者，願降道場，受請供養。</p>
<p style="margin-left:0em;text-indent:2em">南無密行尊者羅睺羅、多聞尊者阿難陀、應供尊者賓頭盧、上座尊者憍陳如，南無初修久煉、未滿已滿、盡虛空、遍法界及《藥師經》中緣覺聲聞、辟支羅漢、一切聖賢，願降道場，受請供養。</p>
<p style="margin-left:0em;text-indent:2em">一心奉請龍天帝釋、四禪梵王、護世四王、曼荼羅等二十八部散脂鬼王、地神堅牢、金剛密迹、天、龍、夜叉、乾達婆、阿修羅、迦樓羅、緊那羅、摩訶羅伽、人非人等、此間土地、一切靈祗，及《藥師經》中十二神王、七千眷屬，並施主先亡、後化、久逝，住宅家神，願降道場，受請供養。</p>
<p style="margin-left:4em"><span class='note-inline'>(加持召請一切如來雲集真言)</span></p>
<p style="margin-left:0em;text-indent:2em">我今施主，同藥師之上願，發廣大之願心，作禮燃燈，依經讚頌，願垂哀憫，雲集道場。　<span class='note-inline'>(三說)</span></p>
<p style="margin-left:0em;text-indent:2em">切聞八萬四千法門，門門利濟；五千四十八卷，卷卷玄微。無非接物利生，盡乃應機與藥。其或發心恭敬，依教奉行，豈惟臻百福嘉祥，可使殄千災朕兆。於△日△夜，金烏始沒，玉兔初傳；塵中之飛走暫停，門外之輪蹄乍息；軒屏嚴淨，像設崢嶸；七層燈而鶴燄輝煌，五德重而爐煙庠序。香雲蕩散，佛韻虛徐。《灌頂經》文次第宣，琉璃佛號循環唱。伏請現前清淨大眾，淨澄三業，專注一心，擎拳於滿月尊容，存想於東方國土。未有如斯之懇禱，不招廣大之良因。所冀行道人人，齊聲唱和。</p>
<p style="margin-left:0em;text-indent:2em">南無清淨法身毗盧遮那佛</p>

<div class="lg regular" style="margin-left:0em;"><div class='lg-row'>清淨法身遍法界，　凝然湛寂號毗盧。</div>
<div class='lg-row'>出纏離垢本非增，　背覺合塵原不染。</div>
<div class='lg-row'>若聖若凡名縱別，　無生無滅理寧差？</div>
<div class='lg-row'>絕諸戲論離思量，　早願有情同證悟。</div>
</div><p style="margin-left:0em;text-indent:2em">消災延壽藥師佛</p>
<p style="margin-left:0em;text-indent:2em">南無圓滿報身盧舍那佛</p>

<div class="lg regular" style="margin-left:0em;"><div class='lg-row'>圓滿報身居報土，　光明遍照普含容。</div>
<div class='lg-row'>三祗劫內煉磨來，　萬行門中修證去。</div>
<div class='lg-row'>解脫道中除劣法，　華王座上啟酬恩。</div>
<div class='lg-row'>塵沙相好廣無邊，　我等虔誠皈命禮。</div>
</div><p style="margin-left:0em;text-indent:2em">消災延壽藥師佛</p>
<p style="margin-left:0em;text-indent:2em">南無千百億化身釋迦牟尼佛</p>

<div class="lg regular" style="margin-left:0em;"><div class='lg-row'>百億化身所化境，　隨機隨類接群生。</div>
<div class='lg-row'>迦維降迹出王宮，　雪嶺修行成佛果。</div>
<div class='lg-row'>會啟三百五十度，　法開八萬四千門。</div>
<div class='lg-row'>雖然鶴樹示韜光，　常在鷲峰諸住處。</div>
</div><p style="margin-left:0em;text-indent:2em">消災延壽藥師佛</p>
<p style="margin-left:0em;text-indent:2em">南無當來下生彌勒尊佛</p>

<div class="lg regular" style="margin-left:0em;"><div class='lg-row'>海減波瀾最淺日，　人增壽命極長時。</div>
<div class='lg-row'>上辭兜率下閻浮，　朝見出家暮成道。</div>
<div class='lg-row'>雷震八音宣妙法，　雲臻三會度人天。</div>
<div class='lg-row'>我於今日誓皈依，　願向當來蒙攝受。</div>
</div><p style="margin-left:0em;text-indent:2em">消災延壽藥師佛</p>
<p style="margin-left:0em;text-indent:2em">南無西方極樂世界我等導師阿彌陀佛</p>

<div class="lg regular" style="margin-left:0em;"><div class='lg-row'>世界立名為極樂，　莊嚴殊勝最難遇。</div>
<div class='lg-row'>西天梵語阿彌陀，　東土唐言無量壽。</div>
<div class='lg-row'>紺目澄清四大海，　白毫宛轉五須彌。</div>
<div class='lg-row'>十聲尊號若專心，　一念便能生淨土。</div>
</div><p style="margin-left:0em;text-indent:2em">消災延壽藥師佛</p>
<p style="margin-left:0em;text-indent:2em">南無東方滿月世界藥師琉璃光王佛</p>

<div class="lg regular" style="margin-left:0em;"><div class='lg-row'>藥與眾生為救療，　師能三界作皈依。</div>
<div class='lg-row'>琉璃瑩淨喻真如，　內外光明同佛性。</div>
<div class='lg-row'>法界無名名假立，　聖人無相相權成。</div>
<div class='lg-row'>不依名相接群生，　爭得群生圓覺道？</div>
</div><p style="margin-left:0em;text-indent:2em">消災延壽藥師佛</p>
<p style="margin-left:0em;text-indent:2em">南無十方法界一切常住佛陀耶</p>

<div class="lg regular" style="margin-left:0em;"><div class='lg-row'>稽首虔誠皈命禮，　十方常住佛陀耶。</div>
<div class='lg-row'>真如體上啟千身，　般若光中含萬像。</div>
<div class='lg-row'>離相絕言雖有說，　應機赴感豈曾虧？</div>
<div class='lg-row'>眾生性水若澄清，　佛月此時皆得見。</div>
</div><p style="margin-left:0em;text-indent:2em">消災延壽藥師佛</p>
<p style="margin-left:0em;text-indent:2em">南無十方法界一切常住達磨耶</p>

<div class="lg regular" style="margin-left:0em;"><div class='lg-row'>稽首虔誠皈命禮，　十方常住達磨耶。</div>
<div class='lg-row'>龍宮鷲嶺演來時，　白馬鴻臚翻出後。</div>
<div class='lg-row'>一味醍醐平等潤，　三般根器應機成。</div>
<div class='lg-row'>至於八萬四千門，　皆是如來方便用。</div>
</div><p style="margin-left:0em;text-indent:2em">消災延壽藥師佛</p>
<p style="margin-left:0em;text-indent:2em">南無十方法界一切常住僧伽耶</p>

<div class="lg regular" style="margin-left:0em;"><div class='lg-row'>稽首虔誠皈命禮，　十方常住僧伽耶。</div>
<div class='lg-row'>三應四向有修人，　五眼六通無漏眾。</div>
<div class='lg-row'>大隱塵寰凡聖混，　深棲嵒洞水雲幽。</div>
<div class='lg-row'>慈悲長成福田山，　添助眾生功德海。</div>
</div><p style="margin-left:0em;text-indent:2em">消災延壽藥師佛</p>
<p style="margin-left:0em;text-indent:2em">南無三寶眾菩薩摩訶薩</p>

<div class="lg regular" style="margin-left:0em;"><div class='lg-row'>稽首虔誠請三寶，　三寶慈悲降道場。</div>
<div class='lg-row'>青螺肉髻拂塵雲，　紫磨金容光日月。</div>
<div class='lg-row'>白毫照徹三千界，　紅珠輝映十三天。</div>
<div class='lg-row'>梵王天上散香花，　帝釋宮中鳴鼓樂。</div>
<div class='lg-row'>文殊大士先來引，　手捧維耶《灌頂經》。</div>
<div class='lg-row'>紅條玉軸日增光，　金字青輪星彩現。</div>
<div class='lg-row'>救脫真人持寶燭，　神幡五色亦相現。</div>
<div class='lg-row'>八員大士擁蓮臺，　十德高賢攢月殿。</div>
<div class='lg-row'>三千國土諸聖賢，　十二章中願力王。</div>
<div class='lg-row'>輕煙細雨拂青天，　妙果祥光敷碧落。</div>
<div class='lg-row'>金鈴萬種空中響，　玉磬千般像外敲。</div>
<div class='lg-row'>香煙颯颯遶雲飛，　直至閻浮塵世界。</div>
<div class='lg-row'>如來尊重超三界，　慈悲不越六塵中。</div>
<div class='lg-row'>但能發願散香花，　便降人間霑供養。</div>
<div class='lg-row'>今霄燈主殷勤重，　此日如來降道場。</div>
<div class='lg-row'>精修香燭展心誠，　整頓安祥從佛後。</div>
</div><p style="margin-left:0em;text-indent:2em">消災延壽藥師佛</p>
<p style="margin-left:0em;text-indent:2em">南無妙莊嚴菩薩摩訶莎</p>

<div class="lg regular" style="margin-left:0em;"><div class='lg-row'>仰白道場諸大眾，　幸逢法會悉攀緣。</div>
<div class='lg-row'>當時我佛釋迦尊，　曾在維耶音藥樹。</div>
<div class='lg-row'>讚彼東方滿月王，　有其正覺藥師尊。</div>
<div class='lg-row'>因中積聚行門深，　果內莊嚴佛度盡。</div>
</div><p style="margin-left:0em;text-indent:2em">消災延壽藥師佛</p>

<div class="lg regular" style="margin-left:0em;"><div class='lg-row'>金作殿堂仍峭麗，　銀為峙堞復聯環。</div>
<div class='lg-row'>園林四序每精華，　池沼七珍含晃耀。</div>
<div class='lg-row'>雲色光明籠藻井，　水聲柔軟遶琉渠。</div>
<div class='lg-row'>藥音天際響叮噹，　花雨空中飛散漫。</div>
</div><p style="margin-left:0em;text-indent:2em">消災延壽藥師佛</p>

<div class="lg regular" style="margin-left:0em;"><div class='lg-row'>禽語揄揚八聖道，　樹枝<span class='corr'>掁</span>觸六波羅。</div>
<div class='lg-row'>琉璃池影瀉樓臺，　菡萏香風薰宇宙。</div>
<div class='lg-row'>路不失遺行正法，　人無三毒稟真修。</div>
<div class='lg-row'>寶幔翠網似煙霞，　大貝明珠如瓦礫。</div>
</div><p style="margin-left:0em;text-indent:2em">消災延壽藥師佛</p>

<div class="lg regular" style="margin-left:0em;"><div class='lg-row'>無漏感通功莫測，　有為心識說難窮。</div>
<div class='lg-row'>若論此佛利群生，　向下依經隨願讚。</div>
</div><p style="margin-left:0em;text-indent:2em">消災延壽藥師佛</p>
<p style="margin-left:4em"><span class='note-inline'>(加持藥師如來大威德真言　歌讚)</span></p>

<div class="lg regular" style="margin-left:0em;"><div class='lg-row'>東方有佛名滿月，　佛號琉璃光皎潔。</div>
<div class='lg-row'>頂上璇螺青繫髻，　眉間臺相珂入雪。</div>
<div class='lg-row'>十二大願度眾生，　一片慈心無暫歇。</div>
<div class='lg-row'>眾生有難若稱名，　禮念琉璃罪消滅。</div>
</div><p style="margin-left:0em;text-indent:2em">南無藥師琉璃光王佛</p>
<p style="margin-left:0em;text-indent:2em">增福延壽藥師佛</p>

<p class='juan'>藥師灌頂章句教誡終</p></div></div>
</div><!-- end of div[@id='body'] -->
</body></html>