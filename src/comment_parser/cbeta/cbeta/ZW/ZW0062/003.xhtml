<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說消災延壽藥師灌頂章句儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<div class='div-other'><a id='mulu5' />
<p class='juan'>佛說藥師二時科儀文</p>
<div class="lg regular" style="margin-left:0em;"><div class='lg-row'>各於一切音聲海，　普出無盡妙言詞。</div>
<div class='lg-row'>盡於未來一切劫，　讚佛甚深功德海。</div>
</div><p style="margin-left:0em;text-indent:2em">藥師會啟，集福筵開。領眾登壇，開闡二時科事。大眾志誠心，同嘆延壽偈：</p>

<div class="lg regular" style="margin-left:0em;"><div class='lg-row'>長久皈依大法王，　命童晨夕炷心香。</div>
<div class='lg-row'>富將經藏看千卷，　貴列幡花蔙兩行。</div>
<div class='lg-row'>金相慈悲抒我願，　玉毫宛轉現威光。</div>
<div class='lg-row'>滿門和樂芝蘭瑞，　堂上如來步彩霞。</div>
</div><p style="margin-left:0em;text-indent:2em">藥師海會佛菩薩　<span class='note-inline'>(嘆德宣疏)</span></p>
<p style="margin-left:0em;text-indent:2em">多陀阿伽度。阿囉訶。三藐三佛陀。分身百億，遍剎塵以利物；派列三乘，盡萬有而普聞。冰霜月霽，每燭昏衢；悲增智增，恒遊濁世。厭智煻煨，無私而自智；道修滅證，有相以皆空。論學五明，引外道而皈正；威嚴八部，祛外魔以潛形。虔奏藥師二時疏文，△法師宣讀。</p>
<p style="margin-left:0em;text-indent:2em"><span class='note-inline'>(稱念)</span>大圓鏡智阿閦佛　　青色蓮花遶世尊</p>
<p style="margin-left:0em;text-indent:2em"><span class='note-inline'>(稱念)</span>平等性智寶相佛　　赤色蓮花遶世尊</p>
<p style="margin-left:0em;text-indent:2em"><span class='note-inline'>(稱念)</span>妙觀察智彌陀佛　　白色蓮花遶世尊</p>
<p style="margin-left:0em;text-indent:2em"><span class='note-inline'>(稱念)</span>成所作智成就佛　　黑色蓮花遶世尊</p>
<p style="margin-left:0em;text-indent:2em"><span class='note-inline'>(稱念)</span>華藏界智毗盧佛　　黃色蓮花遶世尊</p>
<p style="margin-left:4em"><span class='note-inline'>(化納　任意回壇)</span></p>
<p style="margin-left:4em"><span class='note-inline'>(加持奉事諸佛真言　至　五供養)</span></p>
<p style="margin-left:0em;text-indent:2em">惟願慈悲常攝受　　藥師海會佛菩薩</p>
<p style="margin-left:0em;text-indent:2em">壇前開科儀當演　<span class='note-inline'>(入儀)</span>　　無有異也　<span class='note-inline'>(宣念)</span></p>

<div class="lg regular" style="margin-left:0em;"><div class='lg-row'>汝已得聞佛願行，　我今略說國莊嚴。</div>
<div class='lg-row'>琉璃地上七重林，　瑪瑙池中八德水。</div>
<div class='lg-row'>金殿銀城光隱映，　瓊樓珠網影玲瓏。</div>
<div class='lg-row'>欲塵意垢悉皆無，　還似彌陀佛國土。</div>
</div><p style="margin-left:0em;text-indent:2em">消災延壽藥師佛　彼國土也</p>
<p style="margin-left:0em;text-indent:2em">一分經文，請師宣念。</p>

<div class="lg regular" style="margin-left:0em;"><div class='lg-row'>日曜光明如月淨，　梵音清徹海潮音。</div>
<div class='lg-row'>久磨智刃越三祗，　已駕慈舟超六度。</div>
<div class='lg-row'>堪與藥師為長子，　正當補處作醫王。</div>
<div class='lg-row'>善男信女發心專，　盡願得生彼佛土。</div>
</div><p style="margin-left:0em;text-indent:2em">消災延壽藥師佛　令得佛道　<span class='note-inline'>(宣念)</span></p>

<div class="lg regular" style="margin-left:0em;"><div class='lg-row'>佛子文殊重啟問，　琉璃光佛不思議。</div>
<div class='lg-row'>更憑金口廣宣揚，　俾使凡情深信重。</div>
<div class='lg-row'>彼若業緣生慧解，　自然除習務真修。</div>
<div class='lg-row'>盡由此法破無明，　直至菩提正覺路。</div>
</div><p style="margin-left:0em;text-indent:2em">消災延壽藥師佛　我今說之　<span class='note-inline'>(宣念)</span></p>

<div class="lg regular" style="margin-left:0em;"><div class='lg-row'>若有善男並信女，　乍拋邪見入真宗。</div>
<div class='lg-row'>纔聞一讚藥師名，　便似初嘗甘露味。</div>
<div class='lg-row'>惡業根苗俱落謝，　魔家眷屬各奔馳。</div>
<div class='lg-row'>若論顯正拔難危，　向下重重難說盡。</div>
</div><p style="margin-left:0em;text-indent:2em">消災延壽藥師佛　正真道也　<span class='note-inline'>(宣念)</span></p>

<div class="lg regular" style="margin-left:0em;"><div class='lg-row'>祗為愚癡兼我慢，　不明罪福守慳貪。</div>
<div class='lg-row'>此身衣服尚難棄，　來世饑寒誰肯信？</div>
<div class='lg-row'>聞我藥師名字者，　破他地獄罪因緣。</div>
<div class='lg-row'>內財妻子若人求，　廻向菩提歡喜施。</div>
</div><p style="margin-left:0em;text-indent:2em">消災延壽藥師佛　沙門者也　<span class='note-inline'>(宣念)</span></p>

<div class="lg regular" style="margin-left:0em;"><div class='lg-row'>遵奉明經持佛戒，　諂諛口是或心非。</div>
<div class='lg-row'>不能曉了執愚迷，　恒自貢高生矯誑。</div>
<div class='lg-row'>愛網縈纏無覺察，　塵根牢固日資深。</div>
<div class='lg-row'>但能精進念琉璃，　願作沙門生厭離。</div>
</div><p style="margin-left:0em;text-indent:2em">消災延壽藥師佛　離諸魔縛　<span class='note-inline'>(宣念)</span></p>

<div class="lg regular" style="margin-left:0em;"><div class='lg-row'>負債辜恩忘契義，　披毛戴角永酬償。</div>
<div class='lg-row'>黑因黑果更何疑？　如影隨形應萬定。</div>
<div class='lg-row'>一失人身難再復，　千生業道苦輪迴。</div>
<div class='lg-row'>若能專注念琉璃，　善友持提離罥縛。</div>
</div><p style="margin-left:0em;text-indent:2em">消災延壽藥師佛　無復惡念　<span class='note-inline'>(依前)</span></p>

<div class="lg regular" style="margin-left:0em;"><div class='lg-row'>兩舌惡言相鬥諍，　一心嫌恨結冤讎。</div>
<div class='lg-row'>山林樹下暗焚香，　日月星辰潛啟口。</div>
<div class='lg-row'>或作符書相厭禱，　或持名字祝神祗。</div>
<div class='lg-row'>但聞我佛藥師尊，　俱發慈心無惡念。</div>
</div><p style="margin-left:0em;text-indent:2em">消災延壽藥師佛　其名曰　<span class='note-inline'>(依前)</span></p>

<div class="lg regular" style="margin-left:0em;"><div class='lg-row'>清信男並清信女，　苾蒭僧與苾蒭尼。</div>
<div class='lg-row'>十齋八戒專精勤，　七日半年無退墮。</div>
<div class='lg-row'>欲去彌陀清淨土，　還持滿月藥師名。</div>
<div class='lg-row'>百年報定往生時，　八大高賢相接引。</div>
</div><p style="margin-left:0em;text-indent:2em">南無日月光、琉璃界、藥師海會文殊菩薩降道場，願共諸眾生，香花茶供養。</p>

<div class="lg regular" style="margin-left:0em;"><div class='lg-row'>曠大劫來為佛祖，　微塵世界作心師。</div>
<div class='lg-row'>玉毫深讚不思議，　金粟最降無礙辯。</div>
<div class='lg-row'>證果已彰名普賢，　示因猶自號文殊。</div>
<div class='lg-row'>維耶會上愍群生，　發請宣揚微妙法。</div>
</div><p style="margin-left:0em;text-indent:2em">南無日月光、琉璃界、藥師海會觀世音菩薩降道場，願共諸眾生，香花茶供養。</p>

<div class="lg regular" style="margin-left:0em;"><div class='lg-row'>一念音聲隨響應，　十方國土應機來。</div>
<div class='lg-row'>聞思聞盡盡聞圓，　覺所覺空空覺滿。</div>
<div class='lg-row'>上契如來慈願力，　下合群生悲仰心。</div>
<div class='lg-row'>雖然補處在西方，　偏與娑婆緣最重。</div>
</div><p style="margin-left:0em;text-indent:2em">南無日月光、琉璃界、藥師海會勢至菩薩降道場，願共諸眾生，香花茶供養。</p>

<div class="lg regular" style="margin-left:0em;"><div class='lg-row'>紺目尊前興寂用，　黃金地上靜經行。</div>
<div class='lg-row'>慈悲雲影庇三千，　道德香風薰一切。</div>
<div class='lg-row'>菡萏蓮花開兩臉，　頻婆果色豔丹唇。</div>
<div class='lg-row'>他心慧眼剎那間，　應念隨形皆濟度。</div>
</div><p style="margin-left:0em;text-indent:2em">南無日月光、琉璃界、藥師海會無盡意菩薩降道場，願共諸眾生，香花茶供養。</p>

<div class="lg regular" style="margin-left:0em;"><div class='lg-row'>菩提無相含容大，　煩惱無形染汙深。</div>
<div class='lg-row'>定門無際妙重重，　法性無言空寂寂。</div>
<div class='lg-row'>世界無邊塵擾擾，　眾生無數業茫茫。</div>
<div class='lg-row'>愛河無底浪滔滔，　是故我名無盡意。</div>
</div><p style="margin-left:0em;text-indent:2em">南無日月光　<span class='note-inline'>(依前)</span>　寶曇華菩薩　<span class='note-inline'>(依前)</span></p>

<div class="lg regular" style="margin-left:0em;"><div class='lg-row'>三覺岸頭燃智炬，　四生海上駕慈舟。</div>
<div class='lg-row'>願心牽起入纏心，　幻相假名出定相。</div>
<div class='lg-row'>寶意出生如意寶，　華同結實說心華。</div>
<div class='lg-row'>聞名彈指一稱時，　開發信根生福果。</div>
</div><p style="margin-left:0em;text-indent:2em">南無日月光、琉璃界、藥師海會藥王菩薩降道場，願共諸眾生，香花茶供養。</p>

<div class="lg regular" style="margin-left:0em;"><div class='lg-row'>大地所生諸草木，　藥王無不遍霑嘗。</div>
<div class='lg-row'>根莖枝葉與華苗，　苦澀甘甜並冷暖。</div>
<div class='lg-row'>先視眾生如父子，　次觀根器配君臣。</div>
<div class='lg-row'>舌端功德最難量，　是故圓通從此入。</div>
</div><p style="margin-left:0em;text-indent:2em">南無日月光、琉璃界、藥師海會藥上菩薩降道場，願共諸眾生，香花茶供養。</p>

<div class="lg regular" style="margin-left:0em;"><div class='lg-row'>喜見國中曾顯化，　雲雷音佛累遭逢。</div>
<div class='lg-row'>生時便解運神通，　在處常能為善友。</div>
<div class='lg-row'>一眼盲龜纔指喻，　二親邪見頓消融。</div>
<div class='lg-row'>若能積德累功深，　見像聞名皆獲利。</div>
</div><p style="margin-left:0em;text-indent:2em">南無日月光、琉璃界、藥師海會彌勒菩薩降道場，願共諸眾生，香花茶供養。</p>

<div class="lg regular" style="margin-left:0em;"><div class='lg-row'>功德海深三劫滿，　率陀天上一生圓。</div>
<div class='lg-row'>摩尼殿內放祥光，　獅子座頭宣妙法。</div>
<div class='lg-row'>成就天人今不退，　莊嚴佛土使無邊。</div>
<div class='lg-row'>龍華三會尚迢迢，　願與含靈生內院。</div>
</div><p style="margin-left:0em;text-indent:2em">南無日月光、琉璃界、藥師海會八大菩薩降道場，願共諸眾生，香花茶供養。</p>
<p style="margin-left:4em"><span class='note-inline'>(加持福慧圓滿真言)</span></p>
<p style="margin-left:0em;text-indent:2em">上來八大菩薩，莫不具大悲心，弘大誓願。或修學而三祗劫滿，或證真而二轉依圓。解教大地作黃金，唯聞頃刻；能攪長河為酥酪，祗在須臾。天上人間，利生接物。見其相而一瞻一禮，去厄除災；聞其名而一讚一揚，延祥集福。我今道場燈主△依憑聖教，嚴潔道場，持尊號以稱揚，假良因而保慶。向下經文，請為宣揚。　而相娛樂</p>
<p style="margin-left:0em;text-indent:2em">一分經文，請師宣念。</p>

<div class="lg regular" style="margin-left:0em;"><div class='lg-row'>如來大悲法王子，　無非深念善緣人。</div>
<div class='lg-row'>皆當通感現身來，　接引精神超化去。</div>
<div class='lg-row'>九品蓮臺生上品，　三車運載駕牛車。</div>
<div class='lg-row'>八音雅樂自然鳴，　每與上人同一處。</div>
</div><p style="margin-left:0em;text-indent:2em">消災延壽藥師佛　患難者也　<span class='note-inline'>(宣念)</span></p>

<div class="lg regular" style="margin-left:0em;"><div class='lg-row'>假使報緣辭五濁，　自然魂魄往諸天。</div>
<div class='lg-row'>或因天福謝為人，　當與帝王家作子。</div>
<div class='lg-row'>豪貴公卿並長者，　聰明端正復高才。</div>
<div class='lg-row'>皆由念我藥師尊，　隨處所求常快樂。</div>
</div><p style="margin-left:0em;text-indent:2em">消災延壽藥師佛　言無不善也　<span class='note-inline'>(宣念)</span></p>

<div class="lg regular" style="margin-left:0em;"><div class='lg-row'>後世眾生無倚託，　惟將此教作依憑。</div>
<div class='lg-row'>若能愛樂及書持，　俾使宣通並憶念。</div>
<div class='lg-row'>雜彩作囊常敬重，　諸天垂慶每匡扶。</div>
<div class='lg-row'>邪魔惡氣盡消除，　正覺所言無不善。</div>
</div><p style="margin-left:0em;text-indent:2em">消災延壽藥師佛　琉璃光佛　<span class='note-inline'>(宣念)</span></p>

<div class="lg regular" style="margin-left:0em;"><div class='lg-row'>造像懸幡並獻蓋，　散花讚偈復燃燈。</div>
<div class='lg-row'>右旋端座正思惟，　菜食長齋深禱願。</div>
<div class='lg-row'>長壽富饒安穩樂，　善和男女進官資。</div>
<div class='lg-row'>皆由敬重藥師尊，　世與明師相值遇。</div>
</div><p style="margin-left:0em;text-indent:2em">消災延壽藥師佛　至真等正覺　<span class='note-inline'>(宣念)</span></p>

<div class="lg regular" style="margin-left:0em;"><div class='lg-row'>發意欲生何國土？　志心但信此經文。</div>
<div class='lg-row'>蜚尸邪魅作災殃，　魍魎鬼神相撓亂。</div>
<div class='lg-row'>水火象龍並毒獸，　虎狼盜賊與冤家。</div>
<div class='lg-row'>藥師佛號盡消除，　華報尚由得如是。</div>
</div><p style="margin-left:0em;text-indent:2em">消災延壽藥師佛　惟除宿殃不請耳</p>

<div class="lg regular" style="margin-left:0em;"><div class='lg-row'>舉要略談唯正信，　若教廣說恐生疑。</div>
<div class='lg-row'>玄中真個出重玄，　劫盡還應說難盡。</div>
<div class='lg-row'>痼疾沈痾無救療，　連年累月未痊平。</div>
<div class='lg-row'>一心專念總能消，　或是夙殃勤懺悔。</div>
</div><p style="margin-left:0em;text-indent:2em">消災延壽藥師佛　即得解脫</p>

<div class="lg regular" style="margin-left:0em;"><div class='lg-row'>七聚五篇嚴戒約，　身三口四恐乖踈。</div>
<div class='lg-row'>不遵師父善友言，　違背佛經僧寶信。</div>
<div class='lg-row'>亡失人身將正念，　自招無間與傍生。</div>
<div class='lg-row'>若能披懺改前非，　念我藥師皆解脫。</div>
</div><p style="margin-left:0em;text-indent:2em">消災延壽藥師佛　即得解脫者也</p>

<div class="lg regular" style="margin-left:0em;"><div class='lg-row'>竊盜邪淫生誑誕，　酒腸花眼日昏沈。</div>
<div class='lg-row'>欺賢罔聖積愆瑕，　兩舌惡言招過咎。</div>
<div class='lg-row'>火鑊冰河寧忍見，　刀山劍樹豈堪聞？</div>
<div class='lg-row'>無非專念藥師尊，　如是罪根方懺悔。</div>
</div><p style="margin-left:0em;text-indent:2em">消災延壽藥師佛　自然消滅</p>

<div class="lg regular" style="margin-left:0em;"><div class='lg-row'>耽著貴榮生放逸，　恃於才辯輒輕欺。</div>
<div class='lg-row'>撥無四果福田僧，　不信十方薄伽梵。</div>
<div class='lg-row'>三世業緣俱猶豫，　一生善果每遲疑。</div>
<div class='lg-row'>縱然地獄果將圓，　亦許懺揚永消滅。</div>
</div><p style="margin-left:0em;text-indent:2em">消災延壽藥師佛　琉璃光佛</p>

<div class="lg regular" style="margin-left:0em;"><div class='lg-row'>財命迍遭因薄祐，　身名厄塞受艱危。</div>
<div class='lg-row'>有時王事枉侵淩，　到處惡人潛毀謗。</div>
<div class='lg-row'>未解消騰招感業，　空懷結恨怨嗟心。</div>
<div class='lg-row'>但能恭敬藥師尊，　祿位亨通俱稱意。</div>
</div><p style="margin-left:0em;text-indent:2em">消災延壽藥師佛　舐其頭也</p>

<div class="lg regular" style="margin-left:0em;"><div class='lg-row'>十月懷躭身困重，　六親愁惱命須臾，</div>
<div class='lg-row'>將期母子各平安，　暗祝聖賢同守護。</div>
<div class='lg-row'>生下是男根具足，　養來無病性聰明。</div>
<div class='lg-row'>皆由禮敬藥師尊，　惡鬼邪神無惱害。</div>
</div><p style="margin-left:0em;text-indent:2em">消災延壽藥師佛　何敢不信也</p>

<div class="lg regular" style="margin-left:0em;"><div class='lg-row'>正覺迴頭垂顧視，　阿難叉手仰瞻依。</div>
<div class='lg-row'>我將軟首剖宣時，　汝信琉璃功德否？</div>
<div class='lg-row'>慶喜再三心不退，　如來不二語真乘。</div>
<div class='lg-row'>適今聞所未嘗聞，　誰敢輒形言不信？</div>
</div><p style="margin-left:0em;text-indent:2em">消災延壽藥師佛　難可開化也</p>

<div class="lg regular" style="margin-left:0em;"><div class='lg-row'>倏忽電光兼石火，　剎那浪死與虛生。</div>
<div class='lg-row'>祗因妄動六根塵，　結得無明三界業。</div>
<div class='lg-row'>迷惑便歸魔鬼界，　輪迴不入正真門。</div>
<div class='lg-row'>傷嗟此輩罪根深，　不信有何開化處。</div>
</div><p style="margin-left:0em;text-indent:2em">消災延壽藥師佛　得其福也</p>

<div class="lg regular" style="margin-left:0em;"><div class='lg-row'>多有鈍根淺識者，　忽聞苦切志誠言。</div>
<div class='lg-row'>開於耳目使光明，　照破幽明令曉悟。</div>
<div class='lg-row'>福樹開敷千劫果，　罪根凋落萬生花。</div>
<div class='lg-row'>皆由佛說《藥師經》，　一會聖凡深喜慶。</div>
</div><p style="margin-left:0em;text-indent:2em">消災延壽藥師佛　敢不首伏</p>

<div class="lg regular" style="margin-left:0em;"><div class='lg-row'>汝實口頭無過咎，　奈河心裏有狐疑。</div>
<div class='lg-row'>既然三業自相違，　爭得一如同佛性？</div>
<div class='lg-row'>慶喜慚惶陳造次，　深憂罪責頓披陳。</div>
<div class='lg-row'>如來智慧度難量，　有小疑猜甘首伏。</div>
</div><p style="margin-left:0em;text-indent:2em">消災延壽藥師佛　正真之道</p>

<div class="lg regular" style="margin-left:0em;"><div class='lg-row'>大法縱橫無罣礙，　小乘狹劣有區分。</div>
<div class='lg-row'>見聞知覺未圓融，　空色斷常猶執滯。</div>
<div class='lg-row'>寂默尚能先頓悟，　名言何必更懷疑？</div>
<div class='lg-row'>應須敬重藥師尊，　直趨菩提無上道。</div>
</div><p style="margin-left:0em;text-indent:2em">消災延壽藥師佛　當信是言</p>

<div class="lg regular" style="margin-left:0em;"><div class='lg-row'>正覺所談樞要義，　誰人最信甚深言？</div>
<div class='lg-row'>無為境界絕思量，　有漏身心難揣度。</div>
<div class='lg-row'>佛指十方菩薩眾，　更並三世薄伽師。</div>
<div class='lg-row'>自能發信後來人，　何必文殊生此問？</div>
</div><p style="margin-left:0em;text-indent:2em">消災延壽藥師佛　正真道也</p>

<div class="lg regular" style="margin-left:0em;"><div class='lg-row'>佛號藥師難得念，　經名灌頂亦難聞。</div>
<div class='lg-row'>或將竹帛寫玄文，　或為人天講妙法。</div>
<div class='lg-row'>皆是大乘根性熟，　再逢中道教勳修。</div>
<div class='lg-row'>更弘自利利他心，　我記此人成正道。</div>
</div><p style="margin-left:0em;text-indent:2em">消災延壽藥師佛　疑者說也</p>

<div class="lg regular" style="margin-left:0em;"><div class='lg-row'>累劫累生修正行，　無方無所不經過。</div>
<div class='lg-row'>自惟作我苦困多，　況復藥師慈願重。</div>
<div class='lg-row'>初學聲聞有限量，　爭教揣度不猜疑。</div>
<div class='lg-row'>紅蓮舌相覆三千，　未見此人生妄語。</div>
</div><p style="margin-left:0em;text-indent:2em">消災延壽藥師佛　知我心耳</p>

<div class="lg regular" style="margin-left:0em;"><div class='lg-row'>性地堅牢無動轉，　疑生分別最難除。</div>
<div class='lg-row'>若懷少許蓋纏心，　必障大乘功德利。</div>
<div class='lg-row'>改往修來常固慎，　背塵合覺始相應。</div>
<div class='lg-row'>阿難稽首懺前非，　惟佛自知我心耳。</div>
</div><p style="margin-left:0em;text-indent:2em">消災延壽藥師佛　厄難者也</p>

<div class="lg regular" style="margin-left:0em;"><div class='lg-row'>滿月光明無障礙，　乾坤內外悉包含。</div>
<div class='lg-row'>雪霜風雨不調和，　日月星辰生變怪。</div>
<div class='lg-row'>賊盜兵戈相擾亂，　饑荒水旱起災殃。</div>
<div class='lg-row'>若能讀誦此經文，　如上妖訛皆懺殄。</div>
</div><p style="margin-left:0em;text-indent:2em">消災延壽藥師佛　續命神幡</p>

<div class="lg regular" style="margin-left:0em;"><div class='lg-row'>救脫殷勤從座起，　慈悲歡喜說醫方。</div>
<div class='lg-row'>若人病苦至尫嬴，　依我科儀能救護。</div>
<div class='lg-row'>七層齋戒旋燈樹，　六時行道演經文。</div>
<div class='lg-row'>仍令燈主發精虔，　同結一心無不驗。</div>
</div><p style="margin-left:0em;text-indent:2em">消災延壽藥師佛　惡鬼所持</p>

<div class="lg regular" style="margin-left:0em;"><div class='lg-row'>尊者阿難重請益，　於時救脫細鋪舒。</div>
<div class='lg-row'>七層燈樹若車輪，　五色神幡如彩鳳。</div>
<div class='lg-row'>蘋藻香花勤奉獻，　羽毛鱗介放從生。</div>
<div class='lg-row'>橫罹口舌與冤家，　一切迍殃皆過度。</div>
</div><p style="margin-left:0em;text-indent:2em">消災延壽藥師佛　至無上道</p>

<div class="lg regular" style="margin-left:0em;"><div class='lg-row'>帝王大臣並宰輔，　後妃王子及宮嬪。</div>
<div class='lg-row'>按於科教散香花，　集彼禛祥延福壽。</div>
<div class='lg-row'>先為斷平冤濫事，　仍頒恩赦獄囚人。</div>
<div class='lg-row'>善神歡喜雨風調，　國道安寧王道正。</div>
</div><p style="margin-left:0em;text-indent:2em">消災延壽藥師佛　是名九橫</p>

<div class="lg regular" style="margin-left:0em;"><div class='lg-row'>廣說千差將萬別，　略言九橫與三災。</div>
<div class='lg-row'>皆由心地感招成，　儘是業緣因果報。</div>
<div class='lg-row'>夙世因緣相會遇，　現生華報積愆瑕。</div>
<div class='lg-row'>若無福善可依憑，　不測災殃難過度。</div>
</div><p style="margin-left:0em;text-indent:2em">消災延壽藥師佛　故使然也</p>

<div class="lg regular" style="margin-left:0em;"><div class='lg-row'>地水火風四大性，　利名恩愛百年身。</div>
<div class='lg-row'>養生不解順天和，　將命有時違節候。</div>
<div class='lg-row'>生死兩門求莫得，　艱辛萬種苦難當。</div>
<div class='lg-row'>或其前世惡因緣，　罪過所招皆懺悔。</div>
</div><p style="margin-left:0em;text-indent:2em">消災延壽藥師佛　不遭厄難</p>

<div class="lg regular" style="margin-left:0em;"><div class='lg-row'>善惡薄書無脫漏，　是非過犯豈相容？</div>
<div class='lg-row'>彩虹身上有纖毫，　業鏡光中寧隱諱。</div>
<div class='lg-row'>七七日中如來了，　三三品內恐難生。</div>
<div class='lg-row'>應須放命與燃燈，　拔彼精神令得度。</div>
</div><p style="margin-left:4em"><span class='note-inline'>(加持普禮懺悔真言　歌讚)</span></p>
<p style="margin-left:0em;text-indent:2em">堪嘆老君流道教，<span class='corr'>亳</span>州降誕流芳。纔離母腸，髮如霜，燒丹並煉藥，保命壽延長。</p>
<p style="margin-left:0em;text-indent:2em">日跨青牛西下去，樓臺殿閣穹蒼。日乘白鹿上，天堂神仙留不住，向乃也無常。</p>
<p style="margin-left:0em;text-indent:2em">大慈悲消災延壽藥師琉璃光王佛</p>

<p class='juan'>藥師道場解經頌文二時儀文終</p></div></div>
</div><!-- end of div[@id='body'] -->
</body></html>