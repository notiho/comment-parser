<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說消災延壽藥師灌頂章句儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<div class='div-other'><a id='mulu6' />
<p class='juan'>佛說藥師三時儀文</p>
<div class="lg regular" style="margin-left:0em;"><div class='lg-row'>三千界內慈悲主，　百億剎中大法王。</div>
<div class='lg-row'>能開慧眼鑒凡情，　眾生有願皆感應。</div>
</div><p style="margin-left:0em;text-indent:2em">藥師會啟，集福筵開。領眾登壇，開闡三時科事。大眾志誠心，同嘆延壽偈：</p>

<div class="lg regular" style="margin-left:0em;"><div class='lg-row'>長生一念焚清香，　命信修齋建道場。</div>
<div class='lg-row'>富是前生修善得，　貴非斯世莫思量。</div>
<div class='lg-row'>金銀難買般若智，　玉石成堆放祥光。</div>
<div class='lg-row'>滿堂香花迎諸聖，　堂前齊祝法中王。</div>
</div><p style="margin-left:0em;text-indent:2em">藥師海會佛菩薩　<span class='note-inline'>(嘆德宣疏)</span></p>
<p style="margin-left:0em;text-indent:2em">多他阿伽度。阿羅訶。三藐三佛陀。四身圓備，三觀澄明。智光常照於十方，慈力普加於五濁。常於災劫救人而神用無虧，每向苦鄉解結而嘉名愈勝。本觀音之化像，為解結之權宜。修羅之瞋恨皆消，帝釋之冤讎已息。座下皈依，漸修而展演；地位階差，頓悟而發揮。心性無礙。六類解綿纏之結，三生除深重之冤。每將般若之淵源，普施菩提之妙道。虔奏藥師三時疏文，謹當宣讀。　<span class='note-inline'>(化壇)</span></p>
<p style="margin-left:0em;text-indent:2em">清淨香雲海圓明　　敬禮華藏世界</p>
<p style="margin-left:0em;text-indent:2em">香水海圓明　　敬禮華藏世界</p>
<p style="margin-left:0em;text-indent:2em">稱念真身、應身、化身藥師光王佛</p>
<p style="margin-left:0em;text-indent:2em">眾等同嘆皈命禮　　華藏世界</p>
<p style="margin-left:4em"><span class='note-inline'>(化納回壇)</span></p>
<p style="margin-left:0em;text-indent:2em">凡情上達大圓鏡</p>
<p style="margin-left:4em"><span class='note-inline'>(加持啟白真言)</span></p>
<p class="byline">東晉天竺三藏法師帛尸黎密多羅奉詔譯</p><p class="byline">閩越金身太平寺沙門若愚述</p><p style="margin-left:0em;text-indent:2em">救脫菩薩語阿難言：如來世尊說是經典，威神功德，利益不少。座中諸鬼神有十二神王從座而起，往到佛所，長跪合掌而白佛言：我等十二鬼神，所在擁護，若城邑、聚落、空閑林中；若四輩弟子誦持此經，令所結願無求不應。阿難問言：其名如何？為我說之。救脫菩薩言：灌頂章句，其名如是。</p>

<div class="lg regular" style="margin-left:0em;"><div class='lg-row'>二六神王居法會，　一心合掌啟金仙。</div>
<div class='lg-row'>此經萬劫最難逢，　我輩今朝深慶幸。</div>
<div class='lg-row'>或向王城並曠野，　若能讀誦及書持，</div>
<div class='lg-row'>所求無不稱其心，　在處聞經常擁護。</div>
</div><p style="margin-left:0em;text-indent:2em">香花一心奉請大藥叉、藥師護教金毗羅神王來護法。願共諸眾生，香花茶供養。</p>

<div class="lg regular" style="margin-left:0em;"><div class='lg-row'>聖德威靈難比並，　興慈及物最英明。</div>
<div class='lg-row'>或逢橫病擾眾生，　或遇時災侵國土，</div>
<div class='lg-row'>百藥調和無效驗，　四肢熱惱苦煎焚，</div>
<div class='lg-row'>但能遵奉《藥師經》，　此是神王相擁護。</div>
</div><p style="margin-left:0em;text-indent:2em">一心奉請藥師護教和耆羅神王來擁護。願共諸眾生，香花茶供養。</p>

<div class="lg regular" style="margin-left:0em;"><div class='lg-row'>武勇威恩唯直道，　尊賢和眾辟奸訛。</div>
<div class='lg-row'>愛貧邪諂不公言，　滅斷欺瞞非理事。</div>
<div class='lg-row'>煽惑君臣成禍亂，　肢離骨肉結冤讎。</div>
<div class='lg-row'>皆因口舌橫罹生，　是此神王皆離散。</div>
</div><p style="margin-left:0em;text-indent:2em">一心奉請藥師護教彌伽羅神王來護法。願共諸眾生，香花茶供養。</p>

<div class="lg regular" style="margin-left:0em;"><div class='lg-row'>宦路艱危須誡慎，　公門嚴峻更卑謙。</div>
<div class='lg-row'>若因身事露干求，　或被王官讚寵訝。</div>
<div class='lg-row'>爵祿雖然關分定，　行藏還慮有非災。</div>
<div class='lg-row'>心心正念藥師尊，　通感神王銷枉橫。</div>
</div><p style="margin-left:0em;text-indent:2em">一心奉請大藥叉藥師護教安頭羅神王來護法。願共諸眾生，香花茶供養。</p>

<div class="lg regular" style="margin-left:0em;"><div class='lg-row'>福薄身羸人厭賤，　戒虧行缺鬼[占*鬼][俞*鬼]。</div>
<div class='lg-row'>營生觸事不從心，　在處所求違本願。</div>
<div class='lg-row'>通塞未能全性命，　吉凶由自半疑天。</div>
<div class='lg-row'>此時若念藥師尊，　威德神王讚護念。</div>
</div><p style="margin-left:0em;text-indent:2em">一心奉請藥師護教摩尼羅神王來護法。願共諸眾生，香花茶供養。</p>

<div class="lg regular" style="margin-left:0em;"><div class='lg-row'>財屬五家寧易守，　業通三世實難防。</div>
<div class='lg-row'>若逢盜賊暗穿窬，　或遇兵戈強劫奪。</div>
<div class='lg-row'>豈但珠珍皆罄竭，　直疑性命亦傾危。</div>
<div class='lg-row'>應須稱念藥師尊，　是此神王常守護。</div>
</div><p style="margin-left:0em;text-indent:2em">一心奉請藥師護教宋林羅神王來護法。願共諸眾生，香花茶供養。</p>

<div class="lg regular" style="margin-left:0em;"><div class='lg-row'>水勢崩騰漂沒處，　火精熢㶿卒忙時。</div>
<div class='lg-row'>孤舟未達遇驚濤，　四顧無門逢烈燄。</div>
<div class='lg-row'>大禹廟堂空寂寂，　欒巴魂魄竟悠悠。</div>
<div class='lg-row'>一心專念藥師尊，　是此神王相濟度。</div>
</div><p style="margin-left:0em;text-indent:2em">一心奉請藥師護教因持羅神王來護法。願共諸眾生，香花茶供養。</p>

<div class="lg regular" style="margin-left:0em;"><div class='lg-row'>獅子象龍並虎豹，　蜈蚣蛇蠍及蚰蜒。</div>
<div class='lg-row'>或經曠野偶遭逢，　或在山林潛值遇。</div>
<div class='lg-row'>艱險獨行無伴侶，　急難何處問醫師？</div>
<div class='lg-row'>一心專注念琉璃，　是此神王垂密佑。</div>
</div><p style="margin-left:0em;text-indent:2em">一心奉請藥師護教波耶羅神王來護法。願共諸眾生，香花茶供養。</p>

<div class="lg regular" style="margin-left:0em;"><div class='lg-row'>冤結祗宜相解釋，　符書那可更[示*厭]禳。</div>
<div class='lg-row'>拘牽邪鬼作妖尤，　接引家神為禍祟。</div>
<div class='lg-row'>此是仇讎無雪處，　來生痕玷宛然存。</div>
<div class='lg-row'>若能誦讚此神王，　和合一心無惡念。</div>
</div><p style="margin-left:0em;text-indent:2em">一心奉請藥師護教摩休羅神王來護法。願共諸眾生，香花茶供養。</p>

<div class="lg regular" style="margin-left:0em;"><div class='lg-row'>夙病有根難體解，　良醫不遇苦縈纏。</div>
<div class='lg-row'>卻尋妖孽信凶言，　返問鬼神求福祚。</div>
<div class='lg-row'>祈禱依前傷性命，　債冤那可望長生。</div>
<div class='lg-row'>若能專念藥師尊，　是此神王消九橫。</div>
</div><p style="margin-left:0em;text-indent:2em">一心奉請藥師護教真陀羅神王來護法。願共諸眾生，香花茶供養。</p>

<div class="lg regular" style="margin-left:0em;"><div class='lg-row'>六七日輪齊赫奕，　三千國土盡消融。</div>
<div class='lg-row'>四洲渤澥捲紅雲，　五嶽顛巖隨猛燄。</div>
<div class='lg-row'>世界爾時成黑穴，　諸天猶自不遑安。</div>
<div class='lg-row'>眾生遭此火災時，　大聖神王來救護。</div>
</div><p style="margin-left:0em;text-indent:2em">一心奉請藥師護教照頭羅神王來護法。願共諸眾生，香花茶供養。</p>

<div class="lg regular" style="margin-left:0em;"><div class='lg-row'>洪雨滂沱摧世界，　滄溟即漸漲虛空。</div>
<div class='lg-row'>蛟螭魚鼈路岐迷，　日月星辰宮殿壞。</div>
<div class='lg-row'>直至二禪皆浸沒，　何曾六欲免漂沈？</div>
<div class='lg-row'>眾生遇此水災時，　大聖神王專救護。</div>
</div><p style="margin-left:0em;text-indent:2em">一心奉請藥師護教毗伽羅神王來護法，願共諸眾生，香花茶供養。</p>

<div class="lg regular" style="margin-left:0em;"><div class='lg-row'>凝結風輪初鼓擊，　動搖器械始成時。</div>
<div class='lg-row'>摶雲偃嶽塞虛空，　捲浪颺塵興造化。</div>
<div class='lg-row'>堅固能擎大千界，　崩騰可壞第三禪。</div>
<div class='lg-row'>眾生必若遇此災，　通感神王常擁護。</div>
</div><p style="margin-left:4em"><span class='note-inline'>(加持十二神王　至帝釋梵王真言　於此解結)</span></p>
<p style="margin-left:0em;text-indent:2em">藥師解結</p>
<p style="margin-left:0em;text-indent:2em">恭聞佛住真如法界藏，無相無形離諸垢。眾生觀見種種形，一切苦難皆消滅。佛功德海，難盡讚揚。</p>
<p style="margin-left:0em;text-indent:2em">上來依科稱念十二神王大將名號已竟，正當奉為<span class='note-inline'>(祈祥、保病)</span>解結信士△等恭對三寶壇前，證盟解結。</p>
<p style="margin-left:0em;text-indent:2em">切以夙冤夙業，寧無已往之過愆？今世今生，必有故為之罪咎。幸諸佛開慈悲之路，許眾生陳懺悔之門，爰憑解結之洪庥，蕩滌無邊之罪垢。伏念△等三世之內，累劫之中，造貪、瞋、癡，多生不善。今對三寶像前，願求解結。一結一解，十惡五逆罪消滅；一讚一揚，八難三途俱解脫。惡果化為善果，罪根返作福根。用集良因，克敷善願。今則更籌已捉，漏漸頻催，大眾虔誠，用伸解結。</p>
<p style="margin-left:0em;text-indent:2em">南無一心奉請，妙嚴施主、平等醫王、十二願心藥師琉璃光王佛，願降道場，證盟解結。</p>
<p style="margin-left:0em;text-indent:2em">南無一心奉請，碧琉璃殿上、紅瑪瑙階前、藥師護教金毗羅神王降臨道場。願共諸眾生，香花塗供養。</p>
<p style="margin-left:0em;text-indent:2em">第一解結，仰啟金毗羅神王藥叉大將軍，今有解結信士△等，自從曠劫以來，及至今生，造下眼根之罪，今對三寶像前，特為解結，願罪消滅。和解冤結菩薩</p>

<div class="lg regular" style="margin-left:0em;"><div class='lg-row'>眼識不明成惡見，　觀見世人豈無端？</div>
<div class='lg-row'>一真本性返成殃，　萬化全虛由破壞。</div>
<div class='lg-row'>發起狂心生惡業，　見他妖豔入紅塵。</div>
<div class='lg-row'>如蛾赴火在須臾，　稽首藥師求解結。</div>
</div><p style="margin-left:0em;text-indent:2em"><span class='note-inline'>(和)</span>隨心滿願藥師佛</p>
<p style="margin-left:0em;text-indent:2em">解結解結解冤結，眼根之罪願消滅。今有解結真言：</p>
<p class="dharani" style="margin-left:0em;text-indent:2em">唵。三哆囉。伽陀。娑婆訶。</p>
<p style="margin-left:0em;text-indent:2em">一心奉請，碧琉璃殿上、紅瑪瑙階前、藥師護法和耆羅神王來護教。願共諸眾生，香花塗供養。</p>
<p style="margin-left:0em;text-indent:2em">第二解結，仰啟和耆羅神王藥叉大將，今有解結信士△等，自從曠劫以來，及至今生，造下耳根之罪。今對三寶像前，特為解結，願罪消滅。　<span class='note-inline'>(和)</span>解冤結菩薩</p>

<div class="lg regular" style="margin-left:0em;"><div class='lg-row'>耳識玲瓏分兩處，　遍於聲語起無明。</div>
<div class='lg-row'>聞諸善事總如聾，　聽眾好言如少夢。</div>
<div class='lg-row'>永失沙門迷惡道，　悉從癡暗入幽途。</div>
<div class='lg-row'>如斯業障實堪嗟，　稽首藥師求懺悔。</div>
</div><p style="margin-left:0em;text-indent:2em">隨心滿願藥師佛</p>
<p style="margin-left:0em;text-indent:2em">解結解結解冤結，耳根之罪願消滅。今有解結真言：</p>
<p class="dharani" style="margin-left:0em;text-indent:2em">唵。三哆囉。伽陀。娑婆訶。</p>
<p style="margin-left:0em;text-indent:2em">一心奉請，碧琉璃殿上、紅瑪瑙階前、藥師護教彌伽羅神王來護法。願共諸眾生，香花茶供養。</p>
<p style="margin-left:0em;text-indent:2em">第三解結，仰啟彌伽羅神王藥叉大將，今有解結信士△等，自從曠劫以來，及至今生，造下鼻根之罪。今對三寶像前，特為解結，願罪消滅。　<span class='note-inline'>(和)</span>解冤結菩薩</p>

<div class="lg regular" style="margin-left:0em;"><div class='lg-row'>鼻根起來由猛烈，　翻身啄舌自雷奔。</div>
<div class='lg-row'>具諸香味惱心田，　嗜眾腥羶昏意地。</div>
<div class='lg-row'>蝶慕蜂超如競利，　龍驤馬驟苦爭淩。</div>
<div class='lg-row'>罪花業果宛然存，　稽首藥師求解結。</div>
</div><p style="margin-left:0em;text-indent:2em">隨心滿願藥師佛</p>
<p style="margin-left:0em;text-indent:2em">解結解結解冤結，鼻根之罪願消滅。今有解結真言：</p>
<p class="dharani" style="margin-left:0em;text-indent:2em">唵。三哆囉。伽陀。娑婆訶。</p>
<p style="margin-left:0em;text-indent:2em">一心奉請，碧琉璃殿上、紅瑪瑙階前、藥師護教安陀羅神王來護法。願共諸眾生，香花茶供養。</p>
<p style="margin-left:0em;text-indent:2em">第四解結，仰啟安陀羅神王藥叉大將，今有解結信士△等，自從曠劫以來，及至今生，造下舌根之罪。今對三寶像前，特伸解結，願罪消滅。　<span class='note-inline'>(和)</span>解冤結菩薩</p>

<div class="lg regular" style="margin-left:0em;"><div class='lg-row'>舌根祗因貪五味，　愛餐甘美害眾生。</div>
<div class='lg-row'>喉嚨三寸實堪憎，　搖動萬般真可畏。</div>
<div class='lg-row'>口是心非因偏惑，　情乖志隔自迷朦。</div>
<div class='lg-row'>泥犁果報歷然存，　稽首藥師求解結。</div>
</div><p style="margin-left:0em;text-indent:2em">隨心滿願藥師佛</p>
<p style="margin-left:0em;text-indent:2em">解結解結解冤結，舌根之罪願消滅。今有解結真言：</p>
<p class="dharani" style="margin-left:0em;text-indent:2em">唵。三哆囉。伽陀。娑婆訶。</p>
<p style="margin-left:0em;text-indent:2em">一心奉請，碧琉璃殿上、紅瑪瑙階前、藥師護教摩尼羅神王來護法。願共諸眾生，香花茶供養。</p>
<p style="margin-left:0em;text-indent:2em">第五解結，仰啟摩尼羅神王藥叉大將，今有解結信士△等，自從曠劫以來，及至今生，造下身根之罪。今對三寶像前，特為解結，願罪消滅。　<span class='note-inline'>(和)</span>解冤結菩薩</p>

<div class="lg regular" style="margin-left:0em;"><div class='lg-row'>身命皆從欲相得，　解除意地發無明。</div>
<div class='lg-row'>殺生害命惡因緣，　貪欲好淫業果重。</div>
<div class='lg-row'>設計千般惟利己，　用謀竊盜損他財。</div>
<div class='lg-row'>欺瞞天地昧神明，　稽首藥師求解結。</div>
</div><p style="margin-left:0em;text-indent:2em">隨心滿願藥師佛</p>
<p style="margin-left:0em;text-indent:2em">解結解結解冤結，身根之罪願消滅。今有解結真言：</p>
<p class="dharani" style="margin-left:0em;text-indent:2em">唵。三哆囉。伽陀。娑婆訶。</p>
<p style="margin-left:0em;text-indent:2em">一心奉請，碧琉璃殿上、紅瑪瑙階前、藥師護教宋林羅神王來護法。願共諸眾生，香花茶供養。</p>
<p style="margin-left:0em;text-indent:2em">第六解結，仰啟宋林羅神王藥叉大將，今有解結信士△等，自從曠劫以來，及至今生，造下意根之罪。今對三寶像前，特為解結，願罪消滅。　<span class='note-inline'>(和)</span>解冤結菩薩</p>

<div class="lg regular" style="margin-left:0em;"><div class='lg-row'>意根之罪渾渺邈，　罪花疊疊自開敷。</div>
<div class='lg-row'>祗因貪愛昧真空，　每執愚癡傷慧性。</div>
<div class='lg-row'>方寸抱將瞋怒發，　雙眸識火勇猛威。</div>
<div class='lg-row'>紅塵障惱隔千重，　稽首藥師求解結。</div>
</div><p style="margin-left:0em;text-indent:2em">消災延壽藥師佛</p>
<p style="margin-left:0em;text-indent:2em">解結解結解冤結，意根之罪願消滅。今有解結真言：</p>
<p class="dharani" style="margin-left:0em;text-indent:2em">唵。三哆囉。伽陀。娑婆訶。</p>
<p style="margin-left:0em;text-indent:2em">一心奉請，碧琉璃殿上、紅瑪瑙階前、藥師護教因持羅神王來護法。願共諸眾生，香花茶供養。</p>
<p style="margin-left:0em;text-indent:2em">第七解結，仰啟因持羅神王藥叉大將，今有解結信士△等，自從曠劫以來，及至今生，造下拋撒五穀之罪。今對三寶像前，特為解結，願罪消滅。　<span class='note-inline'>(和)</span>解冤結菩薩</p>

<div class="lg regular" style="margin-left:0em;"><div class='lg-row'>欺聖罔賢成過患，　故殺誤傷結冤仇。</div>
<div class='lg-row'>拋撒五穀逆蒼天，　咆咅六親欺厚地。</div>
<div class='lg-row'>口氣香前興咒咀，　身心強畔啟侵淩。</div>
<div class='lg-row'>無邊罪垢實難逃，　稽首藥師求解結。</div>
</div><p style="margin-left:0em;text-indent:2em">隨心滿願藥師佛</p>
<p style="margin-left:0em;text-indent:2em">解結解結解冤結，拋撒五穀罪消滅。今有解結真言：</p>
<p class="dharani" style="margin-left:0em;text-indent:2em">唵。三哆囉。伽陀。娑婆訶。</p>
<p style="margin-left:0em;text-indent:2em">一心奉請，碧琉璃殿上、紅瑪瑙階前、藥師護教波耶羅神王來護法。願共諸眾生，香花茶供養。</p>
<p style="margin-left:0em;text-indent:2em">第八解結，仰啟波耶羅神王藥叉大將，今有解結信士△等，自從曠劫以來，及至今生，造下殺生之罪。今對三寶像前，特為解結，願罪消滅。　<span class='note-inline'>(和)</span>解冤結菩薩</p>

<div class="lg regular" style="margin-left:0em;"><div class='lg-row'>殺生害命有多般，　日用何曾著眼觀？</div>
<div class='lg-row'>汝殺他時雖有易，　他殺你來亦無難。</div>
<div class='lg-row'>世世冤仇何日了？　生生報恨幾時休？</div>
<div class='lg-row'>今將發露啟誠心，　稽首藥師求解結。</div>
</div><p style="margin-left:0em;text-indent:2em">隨心滿願藥師佛</p>
<p style="margin-left:0em;text-indent:2em">解結解結解冤結，殺害之罪願消滅。今有解結真言：</p>
<p class="dharani" style="margin-left:0em;text-indent:2em">唵。三哆囉。伽陀。娑婆訶。</p>
<p style="margin-left:0em;text-indent:2em">一心奉請，碧琉璃殿上、紅瑪瑙階前、藥師護教摩休羅神王來護法。願共諸眾生，香花茶供養。</p>
<p style="margin-left:0em;text-indent:2em">第九解結，仰啟摩休羅神王藥叉大將，今有解結信士△等，自從曠劫以來，及至今生，造下貪愛之罪，恭對三寶壇前，特為解結，願罪消滅。　<span class='note-inline'>(和)</span>解冤結菩薩</p>

<div class="lg regular" style="margin-left:0em;"><div class='lg-row'>世間匹帛與金銀，　成了人時敗了人。</div>
<div class='lg-row'>萬貫多貪何富貴？　一文不愛向清貧。</div>
<div class='lg-row'>良友不遇龐居士，　蓋謂難逢呂洞賓。</div>
<div class='lg-row'>皈命藥師求解結，　願諸罪垢化為塵。</div>
</div><p style="margin-left:0em;text-indent:2em">隨心滿願藥師佛</p>
<p style="margin-left:0em;text-indent:2em">解結解結解冤結，貪愛之罪願消滅。今有解結真言：</p>
<p class="dharani" style="margin-left:0em;text-indent:2em">唵。三哆囉。伽陀。娑婆訶。</p>
<p style="margin-left:0em;text-indent:2em">一心奉請，碧琉璃殿上、紅瑪瑙階前、藥師護教真陀羅神王來護法。願共諸眾生，香花茶供養。</p>
<p style="margin-left:0em;text-indent:2em">第十解結，仰啟真陀羅神王藥叉大將，今有解結信士△等，自從曠劫以來，及至今生，造下不孝之罪。今對三寶像前，特為解結，願罪消滅。　<span class='note-inline'>(和)</span>解冤結菩薩</p>

<div class="lg regular" style="margin-left:0em;"><div class='lg-row'>不易修身六尺長，　切須孝順養爺娘。</div>
<div class='lg-row'>慈母懷躭十個月，　三年乳哺受辛勤。</div>
<div class='lg-row'>推乾就濕娘辛苦，　嚥苦吐甘寸斷腸。</div>
<div class='lg-row'>勸君無事閑思想，　世間最苦是爺娘。</div>
</div><p style="margin-left:0em;text-indent:2em">隨心滿願藥師佛</p>
<p style="margin-left:0em;text-indent:2em">解結解結解冤結，不孝之罪願消滅。今有解結真言：</p>
<p class="dharani" style="margin-left:0em;text-indent:2em">唵。三哆囉。伽陀。娑婆訶。</p>
<p style="margin-left:0em;text-indent:2em">第十一解結，仰啟照頭羅神王藥叉大將，今有解結信士△等，自從曠劫以來，及至今生，造下負恩負德之罪。恭對三寶像前，特為解結，願罪消滅。　<span class='note-inline'>(和)</span>解冤結菩薩</p>

<div class="lg regular" style="margin-left:0em;"><div class='lg-row'>得意生前載尚書，　賢君一德是誰無？</div>
<div class='lg-row'>人心杳杳縱難定，　天理昭昭不可辜。</div>
<div class='lg-row'>負德愆瑕求懺悔，　忘恩罪障願消除。</div>
<div class='lg-row'>此際懺揚俱殄散，　他時共證法王都。</div>
</div><p style="margin-left:0em;text-indent:2em">隨心滿願藥師佛</p>
<p style="margin-left:0em;text-indent:2em">解結解結解冤結，負恩負德罪消滅。今有解結真言：</p>
<p class="dharani" style="margin-left:0em;text-indent:2em">唵。三哆囉。伽陀。娑婆訶。</p>
<p style="margin-left:0em;text-indent:2em">第十二解結，仰啟毗伽羅神王藥叉大將，今有解結信士△等，自從曠劫以來，及至今生，造下十惡五逆之罪。今對三寶像前，特為解結，願罪消滅。　<span class='note-inline'>(和)</span>解冤結菩薩</p>

<div class="lg regular" style="margin-left:0em;"><div class='lg-row'>十惡盡從心上起，　殺生偷盜共邪淫。</div>
<div class='lg-row'>妄言綺語說他過，　讚毀慳貪心瞋慢。</div>
<div class='lg-row'>此時種種勤懺悔，　今將一一細披陳。</div>
<div class='lg-row'>惟願藥師求解結，　願諸罪垢化為塵。</div>
</div><p style="margin-left:0em;text-indent:2em">隨心滿願藥師佛</p>
<p style="margin-left:0em;text-indent:2em">解結解結解冤結，十惡五逆願消滅。今有解結真言：</p>
<p class="dharani" style="margin-left:0em;text-indent:2em">唵。三哆囉。伽陀。娑婆訶。</p>
<p style="margin-left:4em"><span class='note-inline'>(依科念誦判斷廻向)</span></p>
<p style="margin-left:0em;text-indent:2em">上來十二神王，並及眷屬，隨名演讚，消夙世之三災；逐願祈禱，滅人間之九橫。隨求克應，有願皆從。憑啟祝之良緣，助信心之福慶。見聞隨喜，禍滅福生。土地龍神，安人護物。向下經文，請為宣演。</p>
<p style="margin-left:0em;text-indent:2em">救脫菩薩，法應如是。一分經文，請為宣演。</p>

<div class="lg regular" style="margin-left:0em;"><div class='lg-row'>如上神王十二將，　各將眷屬七千徒。</div>
<div class='lg-row'>維耶會裏受叮嚀，　<span class='corr'>贍</span>部國中垂救護。</div>
<div class='lg-row'>若有眾生遭彼難，　但將雜縷結其名。</div>
<div class='lg-row'>願圓解結護庥祥，　《灌頂經》文法如是。</div>
</div><p style="margin-left:4em"><span class='note-inline'>(入南無三滿多　（至）娑婆訶)</span></p>

<div class="lg regular" style="margin-left:0em;"><div class='lg-row'>秘密總持言簡要，　甚深微妙理含真。</div>
<div class='lg-row'>真能顯正與摧邪，　要且消災兼滌禍。</div>
<div class='lg-row'>靈驗祗由人懇切，　浮粗莫訝法無微。</div>
<div class='lg-row'>應須念念不離心，　凡有所求皆得遂。</div>
</div><p style="margin-left:4em"><span class='note-inline'>(佛說是經時　（至）作禮奉行)</span></p>

<div class="lg regular" style="margin-left:0em;"><div class='lg-row'>大眾一時生喜慶，　阿難叉手再咨陳。</div>
<div class='lg-row'>此經題目幾般名？　後代傳持多種利？</div>
<div class='lg-row'>佛舉三題皆要妙，　文標千古最津梁。</div>
<div class='lg-row'>今時燈主歷精誠，　依教弘宣真正覺。</div>
</div><p style="margin-left:0em;text-indent:2em">藥師琉璃光王佛</p>
<p style="margin-left:0em;text-indent:2em">今乃經演貫花，上隨文而誦徹；燈分蓮燄，下逐盞以舒光。所有良緣，祝皇王而萬歲；散其利益，資侯伯以千秋。州縣肅清，軍民樂業。然冀真如境內六道四生，妄念識中三途七趣，俱霑樂果，咸脫苦因，迴佈恩光，僉扶燈主△等身命昌吉，福壽增崇，表裏宗親祛冤釋結，存亡普利解禍除千，門宅靈祗安人護物，社廟賢聖運慶吉祥。更有七層燈燄，請慈而唱和。</p>
<p style="margin-left:0em;text-indent:2em">第一層燈者，此燈伏為保安國界、帝王大臣。燈供養十方三世佛</p>

<div class="lg regular" style="margin-left:0em;"><div class='lg-row'>君聖臣忠常輯睦，　金枝玉葉永昌隆。</div>
<div class='lg-row'>梯山航海奉朝廷，　偃武修文清宇宙。</div>
<div class='lg-row'>日月星辰纏度正，　雪霜風雨品調均。</div>
<div class='lg-row'>民安國泰樂昇平，　分野山川無瘴癘。</div>
</div><p style="margin-left:0em;text-indent:2em">第二層燈者，此燈伏為施主謝過禳災，保安延壽。燈供養十方三世佛</p>

<div class="lg regular" style="margin-left:0em;"><div class='lg-row'>瀝懇披誠對月面，　憑因仗果點輪燈。</div>
<div class='lg-row'>凶星暗曜息災殃，　祿庫命宮添喜慶。</div>
<div class='lg-row'>福海波瀾深瀚漫，　壽山層級轉穹崇。</div>
<div class='lg-row'>聖賢常藉護行藏，　有願悉皆隨所願。</div>
</div><p style="margin-left:0em;text-indent:2em">第三層燈者，此燈伏為施主合家眷屬延年福壽。燈供養十方三世佛</p>

<div class="lg regular" style="margin-left:0em;"><div class='lg-row'>幾劫福緣皆共作，　此生因果始同修。</div>
<div class='lg-row'>善和眷屬每相隨，　諦信身心常接續。</div>
<div class='lg-row'>孝子順孫恒霸盛，　承家襲慶永昌隆。</div>
<div class='lg-row'>庥祥福祿日臻臨，　橫難災殃皆殄散。</div>
</div><p style="margin-left:0em;text-indent:2em">第四層燈者，此燈伏為隨喜善男信女長福消災。燈供養十方三世佛</p>

<div class="lg regular" style="margin-left:0em;"><div class='lg-row'>目睹毫光生敬仰，　耳聆金偈發難聞。</div>
<div class='lg-row'>善緣既樂撥忙來，　惡念無因相續起。</div>
<div class='lg-row'>言下若能深諦信，　心中自得頓清涼。</div>
<div class='lg-row'>見聞隨喜福無疑，　金口分明親證驗。</div>
</div><p style="margin-left:0em;text-indent:2em">第五層燈者，此燈伏為所事香火龍神資扶陰德。燈供養十方三世佛</p>

<div class="lg regular" style="margin-left:0em;"><div class='lg-row'>十二龍神隨位次，　五通聖德鎮方隅。</div>
<div class='lg-row'>外消枉橫與迍災，　內集庥祥並喜慶。</div>
<div class='lg-row'>增長威光常熾盛，　匡扶住宅永昌隆。</div>
<div class='lg-row'>今時廻向此燈輪，　護界護人為慶瑞。</div>
</div><p style="margin-left:0em;text-indent:2em">第六層燈者，此燈伏為施主七代先亡追薦往生。燈供養十方三世佛</p>

<div class="lg regular" style="margin-left:0em;"><div class='lg-row'>歷代先亡辭幻世，　一層燈影引香魂。</div>
<div class='lg-row'>或生淨土永逍遙，　或在幽關希出離。</div>
<div class='lg-row'>三島雲容隨步去，　六珠衣帶拂天香。</div>
<div class='lg-row'>白毫光裏禮慈容，　頓悟無生拋有漏。</div>
</div><p style="margin-left:0em;text-indent:2em">第七層燈者，此燈伏為三途八難受苦眾生。燈供養十方三世佛</p>

<div class="lg regular" style="margin-left:0em;"><div class='lg-row'>六道三途魂擾擾，　千生萬劫苦茫茫。</div>
<div class='lg-row'>刀山劍樹逐因招，　火鑊冰河隨業受。</div>
<div class='lg-row'>餓鬼傍生輪轉處，　鐵圍無間杳冥中。</div>
<div class='lg-row'>咸憑我佛此燈輪，　息苦停酸俱解脫。</div>
</div><p style="margin-left:0em;text-indent:2em">上來燃燈一樹，光烈七層。乍如王愷家中數尺珊瑚之樹，又若石崇堂上一堆明月之珠。層層豔豔槿花開，朵朵聯聯星彩動。何處之簾籠熠透，幾家之窗戶分明。休誇漢武之九微，謾說秦棱之萬炬。究竟不能祛黑暗，但聞空地照良時。若我《灌頂經》中七層之燈，則不然也，上徹於諸天宮殿，下窮於六趣幽冥。但有迷途，皆歸正道。我今燈主依憑聖教，點此輪燈，可以照身相之蒙，可以助福星之彩。逐層層而伸乎善祝，隨事事而廻向禱祈。妙善難量，河沙可算。</p>

<div class="lg regular" style="margin-left:0em;"><div class='lg-row'>上來所建琉璃會，　從昏至曉竭丹誠，</div>
<div class='lg-row'>依憑金口結鴻音，　旋遶銀燈求勝利。</div>
<div class='lg-row'>僧邀鹿苑柔和眾，　教揭琅[王*函]《灌頂經》。</div>
<div class='lg-row'>虛徐鈸韻戛寒空，　嘹亮佛聲宣住宅，</div>
<div class='lg-row'>永殄三災並九橫，　能延百福與千祥。</div>
<div class='lg-row'>無涯妙善不思議，　廻向諸天天子眾，</div>
<div class='lg-row'>帝釋梵王並宰輔，　天曹天眾及天仙，</div>
<div class='lg-row'>雲居空界聖兼賢，　日月星辰並列曜，</div>
<div class='lg-row'>俱在毫光臨照內，　皆增天福壯威神，</div>
<div class='lg-row'>人間社稷與城隍，　廟貌靈祗兼嶽瀆。</div>
<div class='lg-row'>山川林野諸靈享，　土地門神住宅神，</div>
<div class='lg-row'>各霑勝利自昭彰，　護界護人增福慶，</div>
<div class='lg-row'>地府閻羅平等主，　冥司諸部十王官，</div>
<div class='lg-row'>皆增威福及陰功，　盡得慈雲垂覆護。</div>
<div class='lg-row'>三途地獄停酸楚，　刀山劍樹息摧殘，</div>
<div class='lg-row'>披毛戴角永拋離，　銜鐵負鞍休繫滯。</div>
<div class='lg-row'>慧日爍開塵縛網，　毫光照破鐵圍城，</div>
<div class='lg-row'>邊關甲馬罷驅馳，　宇宙干戈休習練，</div>
<div class='lg-row'>風調雨順年年樂，　巷舞街談日日新。</div>
<div class='lg-row'>餘將上善用莊嚴，　法界有情霑勝利，</div>
<div class='lg-row'>七級輪燈功讚畢，　塵沙可算福難量。</div>
<div class='lg-row'>金池金水泛金蓮，　金地金階排金鳳，</div>
<div class='lg-row'>金鸚立在金樓上，　金鸞飛下金閣中，</div>
<div class='lg-row'>金泥金彩永輝煌，　金樹金枝長赫奕。</div>
<div class='lg-row'>金人金眼看難盡，　金手金刀剪不成，</div>
<div class='lg-row'>金臺金屋閃金光，　金殿金磚耀金相，</div>
<div class='lg-row'>終年祗見金分彩，　竟日唯聞金放光，</div>
<div class='lg-row'>遍宜此際讚金文，　最好今時對金相，</div>
<div class='lg-row'>金風動處群星走，　金指挑時碎錦飛。</div>
<div class='lg-row'>七層層上月籠霞，　一盞盞中金落水，</div>
<div class='lg-row'>能開累劫冥蒙道，　解破三途黑暗門，</div>
<div class='lg-row'>幽關冥漠總分明，　天上人間能顯悟。</div>
<div class='lg-row'>何邪何魅不摧滅？　何災何咎不消磨？</div>
<div class='lg-row'>何軍何賊不廻心？　何法何牢不開赦？</div>
<div class='lg-row'>何禽何獸不深隱？　何虎何狼不遠奔？</div>
<div class='lg-row'>何州何縣不相同？　何主何王不歸順？</div>
<div class='lg-row'>何饑何渴不豐備？　何疾何殃不消除？</div>
<div class='lg-row'>何風何雨不調和？　何苦何貧不富貴？</div>
<div class='lg-row'>何恩何願不圓滿？　何福何祥不降臨？</div>
<div class='lg-row'>能教國土有光輝，　不使眾生懷憂惱，</div>
<div class='lg-row'>冤家債主從此解，　久逝先亡次第昇，</div>
<div class='lg-row'>門丞戶尉不興災，　土地龍神長送福，</div>
<div class='lg-row'>如此一輪光照耀，　俱霑萬物不思議。</div>
<div class='lg-row'>人人莫倦建輪燈，　此是天人興佛事。</div>
</div><p style="margin-left:0em;text-indent:2em">南無過現未來　<span class='note-inline'>(和)</span>一切諸佛</p>

<div class="lg regular" style="margin-left:0em;"><div class='lg-row'>三世未嘗相罣礙，　十方何處不圓通？</div>
<div class='lg-row'>觀根現相有其時，　說法利生當彼處。</div>
<div class='lg-row'>應物還同臨水月，　興慈寧異蔽空雲？</div>
<div class='lg-row'>微塵剎土眾如來，　皆願虔誠皈命禮。</div>
</div><p style="margin-left:0em;text-indent:2em">南無舍利行像　<span class='note-inline'>(和)</span>無量寶塔</p>

<div class="lg regular" style="margin-left:0em;"><div class='lg-row'>願力莊嚴非勝劣，　遺身金相或差殊。</div>
<div class='lg-row'>無量無邊無來去，　有感有緣有形像。</div>
<div class='lg-row'>天上人間諸寶塔，　他方此界妙金容。</div>
<div class='lg-row'>一瞻一禮果因深，　隨念常添功德海。</div>
</div><p style="margin-left:0em;text-indent:2em">南無十二部尊經　<span class='note-inline'>(和)</span>甚深法藏</p>

<div class="lg regular" style="margin-left:0em;"><div class='lg-row'>佛以一音演說法，　眾生隨類解千差。</div>
<div class='lg-row'>豈非一雨不均平，　自是三根各生長。</div>
<div class='lg-row'>海藏包含秘密藏，　法門開顯甚深門。</div>
<div class='lg-row'>勸君識取本來心，　達本忘言歸正道。</div>
</div><p style="margin-left:0em;text-indent:2em">南無諸尊<span class='corr'>菩</span>薩　<span class='note-inline'>(和)</span>摩訶薩眾</p>

<div class="lg regular" style="margin-left:0em;"><div class='lg-row'>地前地上菩薩眾，　等覺妙覺位中尊。</div>
<div class='lg-row'>常於三界運悲心，　每為四生興智力。</div>
<div class='lg-row'>眼若青蓮敷碧沼，　面如白月耀晴空。</div>
<div class='lg-row'>不違本願放慈光，　俯降道場垂鑒證。</div>
</div><p style="margin-left:0em;text-indent:2em">南無緣覺聲聞　<span class='note-inline'>(和)</span>一切賢聖</p>

<div class="lg regular" style="margin-left:0em;"><div class='lg-row'>緣覺觀緣明正道，　聲聞聞法悟真空。</div>
<div class='lg-row'>出無佛世獨興隆，　各有神通能作用。</div>
<div class='lg-row'>海月夜來籠石室，　山雲時復潤禪衣。</div>
<div class='lg-row'>聖凡隱顯故難知，　降福垂恩多感應。</div>
<div class='lg-row'>普為四恩諸有趣，　遍周法界眾群生。</div>
<div class='lg-row'>上窮有頂大心天，　下極空輪含識者。</div>
<div class='lg-row'>俱斷煩惱諸業障，　盡期佛性早圓明。</div>
<div class='lg-row'>四弘誓願既無邊，　願我生生同佛願。</div>
</div><p style="margin-left:0em;text-indent:2em">檀那志心懺悔</p>

<div class="lg regular" style="margin-left:0em;"><div class='lg-row'>無始無明相接續，　有生有死苦牽纏。</div>
<div class='lg-row'>皆由識浪與情塵，　增長罪花並業果。</div>
<div class='lg-row'>天上人間頻改換，　三途六道屢經過。</div>
<div class='lg-row'>彩雲乘足自提持，　鬼火燒身誰帶累？</div>
<div class='lg-row'>鱗甲羽毛緣底事，　盲聾瘖啞有何因？</div>
<div class='lg-row'>蓋由罔聖與欺賢，　盡是辜恩及不義。</div>
<div class='lg-row'>殺盜邪淫無誡慎，　貪瞋癡慢縱施為。</div>
<div class='lg-row'>鐵圍銅柱不思量，　石火電光無覺悟。</div>
<div class='lg-row'>慚愧此身深慶幸，　獲從今日得皈依。</div>
<div class='lg-row'>難聞正法已頻聞，　難具六根今得具，</div>
<div class='lg-row'>難發信心今正發，　難逢善友幸相逢。</div>
<div class='lg-row'>若非夙種善因緣，　爭得此心勤策勵。</div>
<div class='lg-row'>又恐十纏將九結，　常須改往復修來。</div>
<div class='lg-row'>一心合掌對慈容，　如上愆瑕皆懺悔。</div>
</div><p style="margin-left:0em;text-indent:2em">懺悔已，一心皈命禮常住三寶。</p>
<p style="margin-left:0em;text-indent:2em">檀那志心發願</p>

<div class="lg regular" style="margin-left:0em;"><div class='lg-row'>六度行門堅志入，　四弘願廣發心遊。</div>
<div class='lg-row'>慈悲喜捨漸增修，　癡愛貪瞋除染習。</div>
<div class='lg-row'>常斷兩宗無執滯，　身邊二見永消磨。</div>
<div class='lg-row'>生生煩惱垢輕微，　世世菩提心廣大。</div>
<div class='lg-row'>長識六根生過患，　莫令三業起愆瑕。</div>
<div class='lg-row'>在塵不染若蓮花，　照物無心如藻鏡。</div>
<div class='lg-row'>暗世昏衢為朗耀，　愛河險路駕梯航。</div>
<div class='lg-row'>病中願作大醫王，　海上願為無價寶。</div>
<div class='lg-row'>去處便能墮愛網，　來時長定託蓮臺。</div>
<div class='lg-row'>十方諸佛鑒斯言，　一切眾生同我願。</div>
</div><p style="margin-left:0em;text-indent:2em">發願已，一心皈命禮常住三寶。</p>
<p style="margin-left:0em;text-indent:2em">眾等志心說偈</p>

<div class="lg regular" style="margin-left:0em;"><div class='lg-row'>佛佛道中無勝劣，　人人分上有差殊。</div>
<div class='lg-row'>蓋因迷悟兩區分，　遂有聖凡千品類。</div>
<div class='lg-row'>我等立名顛倒性，　如來得號遍知心。</div>
<div class='lg-row'>奇哉妙湛相端嚴，　彼既丈夫我亦爾。</div>
<div class='lg-row'>得不羞慚對諸聖，　更期提拔出昏衢。</div>
<div class='lg-row'>誓求佛果度群生，　如救頭然無退轉。</div>
<div class='lg-row'>倚強淩弱結冤讎，　六道循環未肯休。</div>
<div class='lg-row'>而今打破塵勞夢，　解盡千愁與萬愁。</div>
<div class='lg-row'>此身無主亦無涯，　大千沙界是空花。</div>
<div class='lg-row'>違我違人違義漢，　常將識破自相差。</div>
<div class='lg-row'>六根必命立橫斜，　你長我短結冤家。</div>
<div class='lg-row'>是非笞罵廣積下，　祗為千差與萬差。</div>
</div><p style="margin-left:0em;text-indent:2em">上來燃燈解冤釋結，保安信士△等解釋無邊罪垢，累劫多生以來六根重罪，萬般深愆，更仗良因，咸希雪釋。伏願婆伽聖母垂慈，藥師教主興悲。他心鑒而善果芬芳，天眼觀而罪花凋謝。俾六根而清淨，冀三業以消除。圓滿一切願心，成就無邊種智。門庭光顯，戶業興隆。老者安，少者懷，菑不生，禍不作。門中先祖悉生極樂，法界孤魂咸希解脫。</p>

<div class="lg regular" style="margin-left:0em;"><div class='lg-row'>晝夜三時結良緣，　收因徹果已周圓。</div>
<div class='lg-row'>幾多聖賢廻仙馭，　無限龍天啟法筵。</div>
<div class='lg-row'>已沐恩光垂永永，　必臻餘慶享綿綿。</div>
<div class='lg-row'>今將密語重攀送，　歸去來兮上法船。</div>
</div><p style="margin-left:4em"><span class='note-inline'>(加持奉送聖賢真言　（至）還本宮真言　歌讚)</span></p>
<p style="margin-left:0em;text-indent:2em">夫子降生在周末，後唐朝對贈宣王。三千徒弟列成行，賢人七十二，名字列宗綱。</p>
<p style="margin-left:0em;text-indent:2em">夫子周遊西下去，絕糧忍餓在陳邦。明珠九曲也無方，聰明多智慧，延壽保平安。</p>
<p style="margin-left:0em;text-indent:2em">南無大慈悲消災延壽藥師琉璃光王佛</p>

<p class='juan'>藥師科範三時儀文終</p></div></div>
</div><!-- end of div[@id='body'] -->
</body></html>