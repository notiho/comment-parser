<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>地藏慈悲救苦薦福利生道場儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>地藏慈悲救苦薦福利生道場儀</p><p class="byline">整理者　趙文煥　侯沖</p><p class="head1">〔題解〕</p>
<p style="margin-left:0em;text-indent:2em">《地藏慈悲救苦薦福利生道場儀》，中國佛教典籍。宋釋元照集。四卷。明清雲南阿吒力僧常用科儀。</p>
<p style="margin-left:0em;text-indent:2em">本科儀主要以唐實叉難陀譯《地藏菩薩本願經》為依據而編集。包括儀文兩卷，提綱、密教各一卷。舉辦法會時不僅儀文、提綱、密教交叉使用，而且還要依行儀的過程逐品唱誦《地藏菩薩本願經》。在現存科儀中較有代表性。是研究佛教科儀的重要資料。</p>
<p style="margin-left:0em;text-indent:2em">本科儀不見中外佛書著錄，也未為歷代大藏經所收。</p>
<p style="margin-left:0em;text-indent:2em">整理本以雲南省佛教協會趙文煥藏清康熙三十七年抄本為底本，以雲南省玉溪市延光居士藏《地藏慈悲救苦薦福利生道場綱要》（甲本）及《薦福利生慈悲救苦地藏尊經密教卷上》（乙本）為校本。</p>
</div>
<div class='div-other'><a id='mulu2' />
<p class='h1'>〔錄文〕</p>
<div class='div-other'><a id='mulu3' />
<p class='juan'>地藏慈悲救苦薦福利生道場儀文上</p>
<div class='div-other'><a id='mulu4' />
<p class='h3'>壇前教誡　<span class='note-inline'>(鎖佛龕)</span></p><p style="margin-left:0em;text-indent:2em"><span class='note-inline'>(舉)</span>人天同聽梵音聲　<span class='note-inline'>(四聲)</span></p>
<p style="margin-left:0em;text-indent:2em">梵音聲菩薩摩訶薩　<span class='note-inline'>(四聲)</span></p>
<p style="margin-left:0em;text-indent:2em"><span class='note-inline'>(唱)</span>提綱</p>

<div class="lg regular" style="margin-left:0em;"><div class='lg-row'>云何於此經，　究竟到彼岸。</div>
<div class='lg-row'>願佛開微密，　廣為眾生說。</div>
</div><p style="margin-left:0em;text-indent:2em"><span class='note-inline'>(普念)</span>摩訶般若波羅蜜</p>
<p style="margin-left:0em;text-indent:2em">壇前教誡</p>

<div class="lg regular" style="margin-left:0em;"><div class='lg-row'>稽首難思真法界，　地藏海會眾聖賢。</div>
<div class='lg-row'>我今教誡演洪儀，　望聖慈悲密加護。</div>
</div><p style="margin-left:0em;text-indent:2em">教誡儀文，分為三段：</p>
<p style="margin-left:0em;text-indent:2em">第一、教誡模範；第二、道場法則；第三、表揚咒水。</p>
<p style="margin-left:0em;text-indent:2em">且初教誡模範者。切以如來出現，必為大事因緣；教法流通，斯有古規模範。所以說法，乃六種成就；今茲設供，則一切莊嚴。眾等當生恭敬之心，無起分別之念。想像佛心平等，折伏我慢貢高。策勤三業，玉潔冰清；感格八位，日臨月照。斷貪瞋癡之苦本，修戒定慧之善因。永絕是非，休分人我。遠離睡眠懈怠，制御掉舉昏沉。則能捨妄歸真，自可超凡入聖。果能如是，何莫由斯？檀那既同夤協恭此會，必博施濟眾。顯案宣揚，先究其義而讀其文；密教加持，必專其心而致其意。提綱者，撮其機要；唱詠者，和以梵音。咒水者，倍倍誦於總持；排壇者，事事成其利益。法樂接奏，歌詠讚揚，務在精專，毋令放逸。燃燈點燭，燒香獻花，以至操持齋饌，須要精專。供養聖凡，所當嚴潔。當念聖賢徘徊法席，鬼神逼塞虛空。苦趣仰望於良因，凡聖豈容於苟簡？欺罔自招大禍，勉旃宜策新勳。其有狂妄無端之流，疑惑不信之者，神靈洞鑒，罪責難逃，豈皏空言？敬白如是。</p>
<p style="margin-left:0em;text-indent:2em">常精進菩薩摩訶薩</p>

<div class="lg regular" style="margin-left:0em;"><div class='lg-row'>地藏法會作津梁，　理道場融事道場。</div>
<div class='lg-row'>八總相門明日月，　一方寸地瑩冰霜。</div>
<div class='lg-row'>威儀濟濟臨壇[土*遣]，　模範恢恢正紀綱。</div>
<div class='lg-row'>教誡倘能遵聖訓，　紛紛花雨散天香。</div>
</div><p style="margin-left:0em;text-indent:2em">大聖地藏王菩薩</p>
<p style="margin-left:0em;text-indent:2em">道場法則儀當演　<span class='note-inline'>(先唱題)</span></p>
<p style="margin-left:0em;text-indent:2em">恭聞大覺瞿曇老子，昔在忉利天宮，顯大神通，為母說法，放百千光明雲相，出無量微妙之音。會十方萬億神天，集海嶽山川龍鬼。出廣長舌，震大雷音。演地藏之威神，讚菩薩之孝行。分為變化，累劫因緣。廣說數千餘言，分為一十三品。所謂忉利天宮神通品、分身集會品、觀眾生業緣品、閻浮眾生業感品、地獄名號品、如來讚歎品、利益存亡品、閻羅王眾讚歎品、稱佛名號品、較量佈施功德緣品、地神護法品、見聞利益品、囑累人天品。如是一十三品，因緣不可思議，功德難量，稱揚無盡。欲傳大義，須借洪音。八句偈章，讚聖者德。</p>
<p style="margin-left:0em;text-indent:2em"><span class='note-inline'>(舉)</span>常不輕菩薩</p>

<div class="lg regular" style="margin-left:0em;"><div class='lg-row'>地藏威神詎可量？　兩為聖女救慈堂。</div>
<div class='lg-row'>盡形素仰蓮花目，　端坐常稱自在王。</div>
<div class='lg-row'>一旦佛慈俱感應，　二生孝行愈增光。</div>
<div class='lg-row'>乃知因地勤修證，　金口當年善讚揚。</div>
</div><p style="margin-left:0em;text-indent:2em">表揚咒水儀當演　<span class='note-inline'>(唱題)</span></p>
<p style="margin-left:0em;text-indent:2em">伏聞諸佛從真如海，起大悲心；眾生入塵勞門，由煩惱障。所以現身現土，莫不利物利人。顯教則有十二分經，總持乃是一切密語。持誦之者，觀想之流。或見或聞，或信或受。則乃背塵合覺，如黃丹點鐵以成金；決然入聖超凡，若片幡遇風而至海。今茲勝會，普及有緣。四生六道，感應而來；十地三賢，混融無礙。法事所務，咒水為先。憑仗伽陀，即成甘露。滅瞋心之業火，潤功德之叢林。灑道場則濁穢頓除，霑會眾則塵勞解脫。變飲食為法喜禪悅，化黑暗作智慧光明。然後悟法水之真空，證菩提之妙果。是乃平等法會，所謂廣大勝緣。普與含情，同歸華藏。加持密咒，一一宣揚。先詠偈章，聊伸讚歎。</p>

<div class="lg regular" style="margin-left:0em;"><div class='lg-row'>地藏勝會啟壇場，　密咒柴油水米香。</div>
<div class='lg-row'>安息飛煙雲霧捲，　蘭膏發焰慧燈光。</div>
<div class='lg-row'>緇流濟濟皆精潔，　賢聖巍巍盡讚揚。</div>
<div class='lg-row'>法雨滿空甘露灑，　道場何處不清涼？</div>
</div><p style="margin-left:0em;text-indent:2em">南無無垢淨光佛</p>
<p style="margin-left:0em;text-indent:2em"><span class='note-inline'>(六部神咒　諸部因緣　梵語心經)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">一鉢寒泉，蠲除熱惱，功瞕莫可量。注想曹溪水，別來幾度春光？凝然湛寂，灌清淨醍醐甘露漿。霏法雨，楊枝灑處，遍滿壇場。</p>
<p style="margin-left:0em;text-indent:2em">普願霑濡，使含識俱蒙出離苦鄉。餓殍焦面，了悟自性真常。我今法會，仗密語伽陀咒讚揚。周沙界，無人無我，盡獲清涼。</p>
<p style="margin-left:0em;text-indent:2em">南無清淨慧菩薩　<span class='note-inline'>(迴向　奏樂　止)</span></p>
<p style="margin-left:0em;text-indent:2em"><span class='note-inline'>(登壇告白)</span></p>
<p style="margin-left:0em;text-indent:2em">地藏海會佛菩薩　<span class='note-inline'>(四聲)</span></p>
<p style="margin-left:0em;text-indent:2em">開壇門部陀羅尼　<span class='note-inline'>(四聲)</span></p>
<p style="margin-left:0em;text-indent:2em">法不孤起，仗境方生；法隨法行，法幢建立。法幢既立，必有因緣。今此道場，寧無由致？先當入壇，清淨三業。今當焚香、灑淨、淨壇、結界、散花，以為佛事，清淨三業。三業論文，請為宣演。</p>
<p style="margin-left:0em;text-indent:2em">伏聞業同三世，從身口意之所生；罪起一心，自貪瞋癡之所造。壇場既備，法席洪開。憑密語以懺雪愆尤，仗佛慈而消除過咎。所謂道：洗淨從前煩惱垢，不妨百煉見真金。淨三業偈，謹為舉揚。</p>

<div class="lg regular" style="margin-left:0em;"><div class='lg-row'>身口意業本來同，　一念迷真失本宗。</div>
<div class='lg-row'>喝散障雲無點翳，　一輪杲日照常空。</div>
</div><p style="margin-left:0em;text-indent:2em">南無除蓋障菩薩　<span class='note-inline'>(和)</span>摩訶薩</p>
<p style="margin-left:0em;text-indent:2em"><span class='note-inline'>(加持淨三業真言)</span></p>
<p style="margin-left:0em;text-indent:2em">三業六根悉清淨</p>
<p style="margin-left:0em;text-indent:2em">焚香論文儀</p>
<p style="margin-left:0em;text-indent:2em">伏聞真法性海，飄飄燃戒定之香；古佛道場，渺渺吐氤氳之氣。耶輸難中焚一炷，靈山會上遍垂祥。欲求解脫之真香，必假深壇作佛事。所謂道：莫學畢陵池畔過，河神捉要尋贓。焚香有偈，今為舉揚。</p>

<div class="lg regular" style="margin-left:0em;"><div class='lg-row'>五分法身真妙香，　人人具足露堂堂。</div>
<div class='lg-row'>無根樹下親拈起，　供養無上大法王。</div>
</div><p style="margin-left:0em;text-indent:2em">南無香供養菩薩　<span class='note-inline'>(和)</span>摩訶薩</p>
<p style="margin-left:0em;text-indent:2em"><span class='note-inline'>(加持焚香真言)</span></p>
<p style="margin-left:0em;text-indent:2em">香雲童子大菩薩</p>
<p style="margin-left:0em;text-indent:2em">灑淨論文儀</p>
<p style="margin-left:0em;text-indent:2em">伏聞水不洗水，妙契法身；塵不染塵，返資自己。蠲除器界，蕩滌壇場。灑枯木而再逢春，潔穢邦而成淨土。所謂道：內外中間無濁穢，聖凡幽顯總清涼。灑淨有偈，今為舉揚。</p>

<div class="lg regular" style="margin-left:0em;"><div class='lg-row'>八功德水自天真，　善洗眾生業垢塵。</div>
<div class='lg-row'>流入毗盧華藏界，　個中無處不超倫。</div>
</div><p style="margin-left:0em;text-indent:2em">南無清淨慧菩薩　<span class='note-inline'>(和)</span>摩訶薩</p>
<p style="margin-left:0em;text-indent:2em"><span class='note-inline'>(加持灑淨真言)</span></p>
<p style="margin-left:0em;text-indent:2em">壇場內外悉清淨</p>
<p style="margin-left:0em;text-indent:2em">淨壇論文儀</p>
<p style="margin-left:0em;text-indent:2em">伏聞善財樓閣，到頭已覺於城東；慈氏園林，觸目遍聞於華藏。結成器界，立個道場。無去無來，不生不滅。所謂道：竹影掃階塵有動，水流急處月無痕。淨壇有偈，今為舉揚。</p>

<div class="lg regular" style="margin-left:0em;"><div class='lg-row'>聚沙成塔亙青天，　舉止分明在目前。</div>
<div class='lg-row'>法界道場今蕩滌，　自然湧出一枝蓮。</div>
</div><p style="margin-left:0em;text-indent:2em">南無淨壇場菩薩　<span class='note-inline'>(和)</span>摩訶莎</p>
<p style="margin-left:0em;text-indent:2em"><span class='note-inline'>(加持淨壇真言)</span></p>
<p style="margin-left:0em;text-indent:2em">雪山童子大菩薩</p>
<p style="margin-left:0em;text-indent:2em">結界論文儀</p>
<p style="margin-left:0em;text-indent:2em">伏聞鐵關不閉，誰知內外分明？金壁將圍，自然寶界清淨。直要葛籐截斷，還他水洩不通。左右方圓，捲舒在我。所謂道：東西南北門相對，無限金錘擊不開。結界有偈，今為舉揚。</p>

<div class="lg regular" style="margin-left:0em;"><div class='lg-row'>荊棘林中業火生，　經由大地恁縱橫。</div>
<div class='lg-row'>金剛結出摩訶力，　直向如來行處行。</div>
</div><p style="margin-left:0em;text-indent:2em">南無金剛界菩薩　<span class='note-inline'>(和)</span>摩訶薩</p>
<p style="margin-left:0em;text-indent:2em"><span class='note-inline'>(加持結界真言)</span></p>
<p style="margin-left:0em;text-indent:2em">結大界菩薩</p>
<p style="margin-left:0em;text-indent:2em">此處散花，入振鈴持咒繞香壇。入句起時常行之散花真言。如不散花結界，依散花論文念去。<span class='note-inline'>(入散花果行道。)</span></p>
<p style="margin-left:0em;text-indent:2em">散花之設，古有常規。咒師七行點淨，檀越捧爐後隨。知會舉起散花，大眾繞壇行道。　<span class='note-inline'>(接花文)</span></p>
<p style="margin-left:0em;text-indent:2em">散花論文儀</p>
<p style="margin-left:0em;text-indent:2em">伏聞萬行因花，成就菩提之妙果；一生授記，已明般若之證因。五葉遍人間，一花開世界。所謂道：老胡座上親拈處，迦葉微微笑點頭。散花有偈，今為舉揚。</p>

<div class="lg regular" style="margin-left:0em;"><div class='lg-row'>一花五葉祖師傳，　淺白深紅有萬般。</div>
<div class='lg-row'>宴座巖前無說處，　紛紛墜落紫雲端。</div>
</div><p style="margin-left:0em;text-indent:2em">南無花供養菩薩　<span class='note-inline'>(和摩訶薩)</span></p>
<p style="margin-left:0em;text-indent:2em"><span class='note-inline'>(加持散花真言)</span></p>
<p style="margin-left:0em;text-indent:2em">燒香供養</p>
<p style="margin-left:0em;text-indent:2em">恭聞戒香焚而眾惡自息，定香焚而妄境不生。慧香永斷於無明，解脫頓超於結縛。光明顯現，知見寂然。氤氳周遍娑婆，靉靆普薰法界。嚴持身口意，供養佛法僧。誓度諸有情，皆共成佛道。</p>

<div class="lg regular" style="margin-left:0em;"><div class='lg-row'>戒香定香與慧香，　解脫知見法身香。</div>
<div class='lg-row'>願此香嚴亦如是，　還作自他五分香。</div>
</div><p style="margin-left:0em;text-indent:2em">香供養菩薩　<span class='note-inline'>(和)</span>摩訶薩</p>
<p style="margin-left:0em;text-indent:2em">讚歎三寶</p>
<p style="margin-left:0em;text-indent:2em">夫三寶者，三寶有度生之願，歷劫何窮？眾生有事佛之心，長時無間。倘一念之專注，必六通而鑒觀。我今歸命，建立道場。望聖慈悲，加持覆護。</p>
<p style="margin-left:0em;text-indent:2em">眾等志誠心，同誦歎佛偈：</p>

<div class="lg regular" style="margin-left:0em;"><div class='lg-row'>真如實際佛陀耶，　常寂光中即是家。</div>
<div class='lg-row'>萬古獨尊千鷲嶺，　至今便請下龍華。</div>
</div><p style="margin-left:0em;text-indent:2em">皈依常住佛陀耶</p>
<p style="margin-left:0em;text-indent:2em">眾等志誠心，同誦讚法偈：</p>

<div class="lg regular" style="margin-left:0em;"><div class='lg-row'>真空法寶眾經王，　金口宣揚字字香。</div>
<div class='lg-row'>海藏龍宮收不盡，　人間天上廣宣揚。</div>
</div><p style="margin-left:0em;text-indent:2em">皈依常住達麼耶</p>
<p style="margin-left:0em;text-indent:2em">眾等志誠心，同誦歎僧偈：</p>

<div class="lg regular" style="margin-left:0em;"><div class='lg-row'>聲聞僧寶眾中尊，　傳佛心宗挈後昆。</div>
<div class='lg-row'>水月胸襟塵不染，　冰霜戒行道長存。</div>
</div><p style="margin-left:0em;text-indent:2em">皈依常住僧伽耶</p>
<p style="margin-left:0em;text-indent:2em"><span class='note-inline'>(加持三寶出定真言)</span></p>
<p style="margin-left:0em;text-indent:2em">大聖地藏王菩薩</p>
<p style="margin-left:0em;text-indent:2em">歎佛宣疏　<span class='note-inline'>(傳疏)</span></p>
<p style="margin-left:0em;text-indent:2em">恭聞紫金嚴相，白玉神光。登十地以居尊，越五天而最勝。因修六度，果滿三祇。證無漏無學之身，演難窮難盡之教。頂旋螺髻，巍巍湧出浮雲；綠柳眉間，彎彎而壯秋月。眼觀三界，耳聽四生。朱唇動處而可滅千災，教眼開時而能增百福。鼻相垂利，嗅物者儘是馨香；舌似紅蓮，苦澀者皆為甘露。圓光頂相，如日乍出青山；足躡千輪，舉步紅蓮襯足。三界盡皈依，四生咸敬仰。威神莫測，變化無方。今乃入壇告請，所有設齋疏文，謹當宣讀。<span class='note-inline'>(宣疏畢)</span></p>
<p style="margin-left:0em;text-indent:2em"><span class='note-inline'>(奏疏化納　回壇)</span></p>
<p style="margin-left:0em;text-indent:2em"><span class='note-inline'>(舉)</span>凡情上達大圓鏡　<span class='note-inline'>(二聲)</span></p>
<p style="margin-left:0em;text-indent:2em">佛法無私，普應圓明之境；乾坤有像，難逃照鑒之功。靈光耀而大千明，法雨灑而四生潤。懇誠於意，應感在茲。一念既專，毫釐靡間。天上天下，無不莊嚴；世出世間，普皆迴向。</p>
<p style="margin-left:0em;text-indent:2em"><span class='note-inline'>(加持啟告諸佛真言（至）普禮聖眾真言)</span></p>
<p style="margin-left:0em;text-indent:2em"><span class='note-inline'>(舉)</span>警策大眾</p>
<p style="margin-left:0em;text-indent:2em">欲伸敷座，先當警策大眾。各各志誠，如法應和。</p>

<div class="lg regular" style="margin-left:0em;"><div class='lg-row'>道場清淨眾，　各各當志心。</div>
<div class='lg-row'>志心勤皈依，　志心勤禮拜，</div>
<div class='lg-row'>大聖大慈悲，　法報化身佛。</div>
<div class='lg-row'>遍滿頓漸法，　清淨和合僧。</div>
<div class='lg-row'>大乘悲智人，　歷位阿羅漢。</div>
<div class='lg-row'>惟願聖慈悲，　不違本誓願。</div>
<div class='lg-row'>十方諸賢聖，　開受我等請。</div>
<div class='lg-row'>圓滿所薦嚴，　我等當皈依。</div>
<div class='lg-row'>應生難遭想，　勿起放逸心。</div>
<div class='lg-row'>向諸聖像前，　一心頭面禮。</div>
<div class='lg-row'>濟度諸苦趣，　同證涅槃山。</div>
<div class='lg-row'>今日已往去，　永不復退轉。</div>
</div><p style="margin-left:4em"><span class='note-inline'>(三說)</span></p>
<p style="margin-left:0em;text-indent:2em">信禮諸佛諸菩薩</p>
<p style="margin-left:0em;text-indent:2em"><span class='note-inline'>(加持獻花寶座真言　聖賢降真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">已滅瞿曇，未生彌勒，像季法弱魔強。迷頭認影，終日祇顛狂。鬥爭人我堅固，毀正法，違背爺娘。花報現，三災八難，苦海絕津梁。</p>
<p style="margin-left:0em;text-indent:2em">遵我師規鑒在，利生接物，火急回光。世尊指教，元照為提綱。世出世間行孝，思罔極，正好承當。斯法會，難遭難遇，信手炷心香。</p>
<p style="margin-left:0em;text-indent:2em">皈依地藏王菩薩</p>
<p style="margin-left:0em;text-indent:2em">大聖地藏王菩薩</p>
</div>
<div class='div-other'><a id='mulu5' />
<p class='h3'>禮請聖賢</p><p style="margin-left:0em;text-indent:2em">上來歸三寶已竟，今當入壇禮請。自有儀文，一一布露。</p>
<p style="margin-left:0em;text-indent:2em">上來有是誠意，控告聖賢。是聖是凡，悉知悉見。天上天下，無不莊嚴；世出世間，普皆饒益。</p>
<p style="margin-left:0em;text-indent:2em">比丘<span class='note-inline'>(某)</span>，謹與修齋<span class='note-inline'>(某)</span>，恭炷信香，稽首和南，皈命禮請。<span class='note-inline'>(標聖位在提綱內)</span></p>
<p style="margin-left:0em;text-indent:2em">道場功德儀當演　<span class='note-inline'>(唱題)</span></p>
<p style="margin-left:0em;text-indent:2em">伏聞人生死海，同歸流浪之中；佛功德天，廣度沉冥之下。能濟法界虛空界，莫如大乘最上乘。肅座唸經，冥司聽誦而合掌；開藏取卷，閻羅聞說而讚言。文昌不過一丞，法王止云七篇。當知果報不可思議，何況有人如是佈施。手卷累二千軸，口誦積四萬篇。未嘗得聞是經，甚為希有。我今實言告汝，於意云何？汝等從來，地水火風，本如夢幻泡影，一覺黃<span class='corr'>粱</span>之夢，百年大槐之宮。牽絲刻木作老翁，捏目生花成妄境。水中有相，大漚滅，小漚生。燈外無形，昔有行，今子止。草頭露，不須臾頃；巖下電，一剎那間。所謂道：六如盡空諸有，若人深解所說義，於法當作如是觀。今為信士<span class='note-inline'>(某)</span>等，<span class='note-inline'>(或預修念此，或薦亡念此，隨齋事行。)</span></p>
<p style="margin-left:0em;text-indent:2em">預修</p>
<p style="margin-left:0em;text-indent:2em">愍浮生之幻化，念塵世之非堅。思惟現生受用之因，必前世所修之善果。欲佈當來之福，須憑今日之修。是以延命緇流，修崇善果。伏願今日今世，壽福德以彌隆；他日他時，亨陰功而永久。</p>
<p style="margin-left:0em;text-indent:2em">薦亡</p>
<p style="margin-left:0em;text-indent:2em">敬為正薦當齋亡者<span class='note-inline'>(某)</span>魂拘主宰，魄散幽途。欲伸薦悼以生方，須假經功而脫化。敬設地藏之法會，轉持本願之真經。仗此功勳，少伸孝志。</p>
<p style="margin-left:0em;text-indent:2em">總尾</p>
<p style="margin-left:0em;text-indent:2em">今則壇儀整肅，科范宣行。恭望地藏海會諸佛、菩薩、八部、天神、諸龍鬼等，不違本願，憐憫有情，光降法筵，主盟修奉。惟願無邊煩惱斷，無上法門學，誓度諸有情，皆共成佛道。</p>
<p style="margin-left:0em;text-indent:2em"><span class='note-inline'>(加持天府真言　（至）閻羅王眾真言)</span></p>
<p style="margin-left:0em;text-indent:2em"><span class='note-inline'>(迴向)</span></p>
<p style="margin-left:0em;text-indent:2em"><span class='note-inline'>(舉)</span>迴向無上佛菩提　<span class='note-inline'>(四聲)</span></p>
<p style="margin-left:0em;text-indent:2em">佛真法身，猶若虛空；應物現形，如水中月。非雲非雨，含潤四生；非燭非燈，照明六趣。</p>
<p style="margin-left:0em;text-indent:2em">上來開壇作法，讚禮功德，無限良因，仰讚上壇八位大心賢聖，利樂下凡六道勝劣有情。普奉三界天仙、十方神趣，上憑佛力，乞法資益<span class='note-inline'>(亡人某)</span>早悟本心，齊成佛道。再勞大眾，念十方三世一切諸佛、諸尊菩薩摩訶莎。</p>
<p style="margin-left:0em;text-indent:2em">摩訶般若波羅蜜　<span class='note-inline'>(止)</span></p>
<p style="margin-left:0em;text-indent:2em"><span class='note-inline'>(奏樂　下壇)</span></p>
</div>
<div class='div-other'><a id='mulu6' />
<p class='h3'>初時入壇　<span class='note-inline'>(佛龕)</span></p><p style="margin-left:0em;text-indent:2em">仰告海會佛菩薩</p>
<p style="margin-left:0em;text-indent:2em">大眾志誠心，同誦歎佛偈：</p>

<div class="lg regular" style="margin-left:0em;"><div class='lg-row'>佛面猶如淨滿月，　亦如千日放光明。</div>
<div class='lg-row'>圓光普照於大千，　喜捨慈悲皆具足。</div>
</div><p style="margin-left:0em;text-indent:2em">敘禮請儀　<span class='note-inline'>(唱題)</span></p>
<p style="margin-left:0em;text-indent:2em">切以忉利天宮，集無量諸天龍鬼；獅子座上，數微塵億劫因緣。長者子，因奮迅佛莊嚴，遂發無邊誓願；婆羅女，禮覺華王之寶號，方覺母氏生天。分身現諸地獄，而誓拔三途；化體歷遍天宮，而勤修累劫。觀眾生之業重，說報應向佛母摩耶；感六通之閻浮，問輪迴於瞿曇聖主。經標四品，俱憫三途。今此修崇，普皆饒益。</p>
<p style="margin-left:0em;text-indent:2em">比丘<span class='note-inline'>(某)</span>，稽首和南。<span class='note-inline'>(標聖位在提綱內)</span></p>
<p style="margin-left:0em;text-indent:2em"><span class='note-inline'>(舉)</span>惟願慈悲常攝受</p>
<p style="margin-left:0em;text-indent:2em">今當第一時中，將敷寶座，誦演菩薩本願真經。惟願慈悲，加被我等，摧伏魔障，大振雷音。字字承明，言言見諦。普使聞者，俱獲上乘。慈愍故，悲愍故，大慈愍故。</p>
<p style="margin-left:0em;text-indent:2em">皈依地藏王菩薩</p>
<p style="margin-left:0em;text-indent:2em"><span class='note-inline'>(歎佛宣疏　傳初時疏)</span></p>
<p style="margin-left:0em;text-indent:2em">多陀阿伽度。阿羅訶。三藐三菩陀。六通克備，萬法周圓。無去無來，不生不滅。或名無上士，或稱天人師。具足十號尊，是為三界主。面如滿月，目若青蓮，髮紺螺紋，齒齊珂雪。唇艷蘋婆之果，眉灣初長之楊。丈六金身化世間，千輻輪相隨趺舉。人非人瞻仰，色無色歸依。宴座而諸天異口讚揚，說法而大地六種震動。巍巍德相，歎莫能窮。禮請疏章，謹當宣讀。<span class='note-inline'>(宣疏　納疏　如常　回壇)</span></p>
<p style="margin-left:0em;text-indent:2em"><span class='note-inline'>(舉)</span>凡情上達大圓鏡　<span class='note-inline'>(四聲)</span></p>
<p style="margin-left:0em;text-indent:2em"><span class='note-inline'>(加持諸佛出定真言　至普禮聖眾真言)</span></p>
<p style="margin-left:0em;text-indent:2em">警策大眾儀當宣演　<span class='note-inline'>(和)</span>大聖地藏王菩薩</p>
<p style="margin-left:0em;text-indent:2em">將欲敷座，先當警策大眾。各各志誠，如法應和。</p>

<div class="lg regular" style="margin-left:0em;"><div class='lg-row'>道場清淨眾，　各各當志心。</div>
<div class='lg-row'>志心勤皈依，　志心勤禮拜，</div>
<div class='lg-row'>大聖大慈悲，　法報化身佛。</div>
<div class='lg-row'>遍滿頓漸法，　清淨和合僧。</div>
<div class='lg-row'>大乘悲智人，　歷位阿羅漢。</div>
<div class='lg-row'>惟願聖慈悲，　不違本誓願。</div>
<div class='lg-row'>十方諸賢聖，　開受我等請。</div>
<div class='lg-row'>圓滿所薦嚴，　我等當歸依。</div>
<div class='lg-row'>應生難遭想，　勿起放逸心。</div>
<div class='lg-row'>向諸聖像前，　一心頭面禮。</div>
<div class='lg-row'>濟度諸苦趣，　同證涅槃山。</div>
<div class='lg-row'>今日已往去，　永不復退轉。</div>
<div class='lg-row'>今日已往去。</div>
</div><p style="margin-left:4em"><span class='note-inline'>(重念　三說)</span></p>
<p style="margin-left:0em;text-indent:2em">信禮諸佛諸菩薩</p>
<p style="margin-left:0em;text-indent:2em"><span class='note-inline'>(加持獻花寶座真言（至）聖賢降真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">已滅瞿曇，未生彌勒，像季法弱魔強。迷頭認影，終日祇顛狂。鬥爭人我堅固，毀正法，違背爺娘。花報現，三災八難，苦海作津梁。</p>
<p style="margin-left:0em;text-indent:2em">遵我師規鑒在，利生接物，火急回光。世尊指教，圓照為提剛。世出世間孝行，思罔極，正好承當。斯法會，難遭難遇，信手炷心香。</p>
<p style="margin-left:0em;text-indent:2em">南無地藏王菩薩　<span class='note-inline'>(止　迴向)</span></p>
</div>
<div class='div-other'><a id='mulu7' />
<p class='h3'>第一時陞座</p><p style="margin-left:0em;text-indent:2em"><span class='note-inline'>(佛龕　加持字母真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">秘密伽陀，如雲似海，難思難議。最要無他事，世尊金口親宣示。四十二字母，法海詳細。有頓教，華嚴廣大，一一明宗旨。</p>
<p style="margin-left:0em;text-indent:2em">自善財童子親參禮，曾為舉揚奧義。法界之中，罪垢多除。陀羅尼藏無邊際，濫觸爰從慈氏。信至道，人間天上，渴仰生歡喜。</p>
<p style="margin-left:0em;text-indent:2em">皈依地藏王菩薩</p>
<p style="margin-left:0em;text-indent:2em">道場儀序當宣演　<span class='note-inline'>(唱題)</span></p>
<p style="margin-left:0em;text-indent:2em">諸佛眾生一性也，地獄天堂一心也。達一性，則諸佛眾生淨染之法本空；明一心，則地獄天堂苦樂之趣何有？柰乎蠢爾有徒，曩從無始，迷真逐妄，皆覺合塵。習三緣而生三因，徇音□六情而趨六道。生死苦海，茫茫而罔離；涅槃彼岸，窈窈音杳而奚登？故諸佛也，於眾生如慈父之憐子。眾生也，於諸佛猶癡兒之捨親。若斯類者，其可哀歟？故我釋迦世尊，乘大智力，與大悲憫，以法界身，遍塵沙剎，廣開超擢之戶，普引沉溺之倫。所以四十九年，三百餘會，法雲靉靆而彌布八荒，教雨滂沱而散灑六合。蓋欲拯拔一切有情，離生死苦海，登涅槃彼岸也。若人苟能依教奉行，如法修肄，達自本性，明自本心，了生死不從外來，證涅槃豈由他得，乃知三界萬法，量同虛空，烏可得而思議也哉！</p>
<p style="margin-left:0em;text-indent:2em">《地藏菩薩本願經》者，往昔世尊在於忉利，為母說法，雲音靈瑞之煥章，天神龍鬼之嘉會。文殊致疑，乃慇勤之啟問；地藏法行，遂備悉而敷陳。其文似淺也，欲初學之易入；其義實深也，匪大智而莫探。於是虛空藏聞說讚揚於當日，阿難陀結集垂裕於後人。身毒界中，翻譯來此；真丹國內，流通至今。故此發心書寫，注意刊行，用廣宣傳，期多讀誦。於親於冤，三世同霑利樂；若存若歿，一時舉悟真常。輒伸序文，庶幾勸發云耳。</p>
<p style="margin-left:0em;text-indent:2em"><span class='note-inline'>(舉)</span>大聖地藏王菩薩</p>

<div class="lg regular" style="margin-left:0em;"><div class='lg-row'>三覺圓明大導師，　歷經沙劫指迷津。</div>
<div class='lg-row'>眾生度盡方成佛，　地獄空時現化身。</div>
<div class='lg-row'>一顆明珠為海藏，　六環金錫振天輪。</div>
<div class='lg-row'>願垂金手提含識，　普使同為解脫人。</div>
</div><p style="margin-left:0em;text-indent:2em"><span class='note-inline'>(加持結跏趺座真言)</span></p>
<p style="margin-left:0em;text-indent:2em">《忉利天宮神通品》經宣演　<span class='note-inline'>(唱題　諷經)</span></p>
<p style="margin-left:0em;text-indent:2em">吟偈</p>

<div class="lg regular" style="margin-left:0em;"><div class='lg-row'>菩薩弘誓妙難窮，　十地增修道轉濃。</div>
<div class='lg-row'>長者子身求佛像，　婆羅門女獲神通。</div>
<div class='lg-row'>覺華示相因思孝，　慈母生天賴善功。</div>
<div class='lg-row'>總是菩薩名地藏，　化身南北與西東。</div>
</div><p style="margin-left:0em;text-indent:2em">《分身集會品》經宣演　<span class='note-inline'>(唱題　誦經)</span></p>
<p style="margin-left:0em;text-indent:2em">吟偈</p>

<div class="lg regular" style="margin-left:0em;"><div class='lg-row'>如來慈念憫娑婆，　惡習剛強造業多。</div>
<div class='lg-row'>生死妄緣皆是爾，　涅槃真實豈由他？</div>
<div class='lg-row'>瞿曇設教觀仁者，　地藏分身化愛河。</div>
<div class='lg-row'>示現百千諸國土，　悉令調伏禮彌陀。</div>
</div><p style="margin-left:0em;text-indent:2em"><span class='note-inline'>(加持獻花座真言　（至）禮拜聖賢咒)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">誓願弘深，獅子奮迅，具足萬行莊嚴。眾生度盡，方成正果，說法度人天。覺華自在王佛，婆羅聖女救親，孝行因緣。大慈仁者，悲憐苦海，分身化現三千。</p>
<p style="margin-left:0em;text-indent:2em">《觀眾生業緣品》經宣演　<span class='note-inline'>(唱題　誦經)</span></p>
<p style="margin-left:0em;text-indent:2em">吟偈</p>

<div class="lg regular" style="margin-left:0em;"><div class='lg-row'>聖母恭詢善惡因，　能仁一一為諮陳。</div>
<div class='lg-row'>鐵城萬里名無間，　地獄千扃各有神。</div>
<div class='lg-row'>任爾羌胡並貊狄，　何分富貴與孤貧？</div>
<div class='lg-row'>生前若不知慚愧，　難免其中受苦辛。</div>
</div><p style="margin-left:0em;text-indent:2em">《閻浮眾生業感品》經宣演　<span class='note-inline'>(唱題　諷經)</span></p>
<p style="margin-left:0em;text-indent:2em">吟偈</p>

<div class="lg regular" style="margin-left:0em;"><div class='lg-row'>兩國相鄰各一方，　同興願力化豪強。</div>
<div class='lg-row'>思親渴仰蓮花目，　啟問先因自在王。</div>
<div class='lg-row'>光目女身行孝道，　如來金口演靈章。</div>
<div class='lg-row'>若能行此菩薩行，　萬億龍天共讚揚。</div>
</div><p style="margin-left:0em;text-indent:2em"><span class='note-inline'>(加持佛慈護真言　（至）四果阿羅漢真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">聖母摩耶悲憐六道，慇勤請問來因。慈尊開導人間善惡，地獄果報分明。二國王悲心發願，光目女孝行思親。冀諸仁者，無人無我，同音朗誦真經。</p>
<p style="margin-left:0em;text-indent:2em">南無本尊地藏王菩薩</p>
<p style="margin-left:0em;text-indent:2em"><span class='note-inline'>(迴向　奏樂　下座)</span></p>
</div>
<p class='juan'>地藏慈悲救苦薦福利生道場儀文上終</p></div></div>
</div><!-- end of div[@id='body'] -->
</body></html>