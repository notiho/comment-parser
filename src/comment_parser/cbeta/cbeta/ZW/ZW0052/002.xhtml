<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>地藏慈悲救苦薦福利生道場儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'>地藏慈悲救苦薦福利生道場儀文下</p>
<div class='div-other'><a id='mulu8' />
<p class='h3'>第二時入壇</p><p style="margin-left:0em;text-indent:2em">仰告諸佛諸菩薩　<span class='note-inline'>(四聲)</span></p>
<p style="margin-left:0em;text-indent:2em">大眾志誠心，同誦歎佛偈：</p>

<div class="lg regular" style="margin-left:0em;"><div class='lg-row'>佛身光耀等金山，　清淨殊特無倫匹。</div>
<div class='lg-row'>亦如妙高功德海，　故我稽首佛山王。</div>
</div><p style="margin-left:0em;text-indent:2em">敘禮請儀當宣演　<span class='note-inline'>(唱題)</span></p>
<p style="margin-left:0em;text-indent:2em">切以地藏菩薩，乃權示於河沙；眾生度盡，方證果於菩提。振六環之金錫，以破阿鼻；持一顆之明珠，照開無間。是以普賢王故來啟問，大仁者敬敘因由。地獄名號之不同，斬挫分身之不一，實難枚舉。略而言之，大小鐵圍山間，輕重刀鋒火鑊，八寒八熱，萬死萬生，劍樹刀山，鐵床銅柱，千千獄具，種種難窮。地藏萬億分身，化度十方罪類。普賢傾心而讚歎，世尊金口以稱揚。若人旦夕欽崇，普使存亡獲利。是經功德，不可思議。一歷耳根，同成善果。大辦問生存之福，鬼神發菩提之心。生前作福而十倍全收，歿後修因而七分獲一。是知功德事，必假預修因。閻羅天子，統鬼王詣忉利天宮；釋迦如來，度眾生出阿鼻地獄。一聲佛號，可滅千災。三業處恭，聞斯五品。</p>
<p style="margin-left:0em;text-indent:2em">比丘<span class='note-inline'>(某)</span>等，謹與修齋會主<span class='note-inline'>(某)</span>，恭炷信香，稽首和南，一心奉請。<span class='note-inline'>(標聖位在提綱內)</span></p>
<p style="margin-left:0em;text-indent:2em"><span class='note-inline'>(舉)</span>惟願慈悲常攝受。</p>
<p style="margin-left:0em;text-indent:2em">今當第二時中，重趺寶座，再宣菩薩本願真經中卷五品因緣。伏冀慈悲，俯垂加庇。令我音聲，散周沙界，普使聞者，俱獲上乘。慈愍故，悲愍故，大慈愍故。</p>
<p style="margin-left:0em;text-indent:2em"><span class='note-inline'>(納疏如常　皈壇)</span></p>
<p style="margin-left:0em;text-indent:2em">凡情上達大圓鏡　<span class='note-inline'>(四聲)</span></p>
<p style="margin-left:0em;text-indent:2em"><span class='note-inline'>(加持諸佛出現真言　（至）普禮聖眾真言)</span></p>
<p style="margin-left:0em;text-indent:2em">警策大眾</p>
<p style="margin-left:0em;text-indent:2em">大聖地藏王菩薩</p>
<p style="margin-left:0em;text-indent:2em">欲伸敷座，先當警策大眾。各各志誠，如法應和。</p>

<div class="lg regular" style="margin-left:0em;"><div class='lg-row'>道場清淨眾，　各各當志心。</div>
<div class='lg-row'>志心勤歸依，　志心勤禮拜，</div>
<div class='lg-row'>大聖大慈悲，　法報化身佛。</div>
<div class='lg-row'>遍滿頓漸法，　清淨和合僧。</div>
<div class='lg-row'>大乘悲智人，　歷位阿羅漢。</div>
<div class='lg-row'>惟願聖慈悲，　不違本誓願。</div>
<div class='lg-row'>十方諸賢聖，　開受我等請。</div>
<div class='lg-row'>圓滿所薦嚴，　我等當歸依。</div>
<div class='lg-row'>應生難遭想，　勿起放逸心。</div>
<div class='lg-row'>向諸聖像前，　一心頭面禮。</div>
<div class='lg-row'>濟度諸苦趣，　同證涅槃山。</div>
<div class='lg-row'>今日已往去，　永不復退轉。</div>
<div class='lg-row'>今日已往去，　永不復退轉。</div>
</div><p style="margin-left:4em"><span class='note-inline'>(重念一次)</span></p>
<p style="margin-left:0em;text-indent:2em">信禮諸佛諸菩薩</p>
<p style="margin-left:0em;text-indent:2em"><span class='note-inline'>(加持獻花寶座真言　聖賢降真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">已滅瞿曇，未生彌勒，像季法弱魔強。迷頭認影，終日祇顛狂。鬥爭人我堅固，毀正法，違背爺娘。花報現，三災八難，苦海絕津梁。</p>
<p style="margin-left:0em;text-indent:2em">遵我師規鑒在，利生接物，火急回光。世尊指教，元照為提綱。世出世間行孝，思罔極，正好承當。斯法會，難遭難遇，信手炷心香。</p>
<p style="margin-left:0em;text-indent:2em">大聖地藏王菩薩　<span class='note-inline'>(下壇)</span></p>
</div>
<div class='div-other'><a id='mulu9' />
<p class='h3'>第二時陞座　<span class='note-inline'>(佛龕)</span></p><p style="margin-left:0em;text-indent:2em"><span class='note-inline'>(加持字母陀羅尼)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">秘密伽陀，如雲似海，難思難議。最要無他事，世尊金口親宣示。四十二字母，法海詳細。有頓教，華嚴廣大，一一明宗旨。</p>
<p style="margin-left:0em;text-indent:2em">自善財童子親參禮，曾為舉揚奧義。法界之中，罪垢多除。陀羅尼藏無邊際，濫觸爰從慈氏。信至道，人間天上，渴仰生歡喜。</p>
<p style="margin-left:0em;text-indent:2em">大聖地藏王菩薩</p>
<p style="margin-left:0em;text-indent:2em">本末因緣儀當演　<span class='note-inline'>(唱題)</span></p>
<p style="margin-left:0em;text-indent:2em">蓋聞覺天廣大，普令萬像森羅；智海淵深，融設群生品類。今修法事，開闡慈門。嗟六趣之沉淪，逐諸緣之輪轉。諸天身耽於歡樂，修羅尚熾於恚瞋。傍生懷獝<span class='corr'>狘</span>之悲，地獄囷煎熬之苦。飢渴熱惱，鬼趣心酸。惟人生雖秉於彝倫，柰浮世莫逃於大慧。死生老病，夢幻風燈。壽夭不齊，鵬鴳起莊生之樂；光陰何速？隙駒形魏豹之悲。由古迄今，有誰能免？自非覺天垂愍，仰告妙法流恩。若為拯溺於慈航，孰能燭幽於慧炬？是故先聖，設三乘隨機之教，本尊救苦之仁，顯談地藏之因，開指菩提之路，俾回光於一念，咸脫鞅於重泉。切觀阿含之文，且說泥梨之趣。惟地獄主，號閻羅王，居南贍部洲，於金剛山內，王宮縱廣六十由旬。昔為毗沙國王，威神自在，遂與維陀爭戰。兵力不如，大臣具十八之名，徒從有百萬之眾，一時發願，眾志胥同。果符盟立之詞，俱作幽冥之主。獄稱無間，五般嚴憲以難聞；鏡號業輪，一點何私而莫隱。劍樹刀山之芨業，鑊湯爐炭以崩騰。寸念或差，歷劫永墮。蓋亦巧權於方便，是為逆化之慈悲。名遮止而戒勖罪人，俾知苦而旋歸善道。故昔本尊大士，慈愍粟深，出寂定於無垢界中，降真像於焰魔宮內，與閻羅王別床而坐。開妙音之智海，對示微言；為受苦之眾生，憐憫救拔；至出獄之期緩，典案或差。慈風扇溫厚之詞，烈日回清涼之色。凡拘沉魂之魄，與夫拷掠之私，歸稱菩薩之洪名，永離波吒之惡趣。是時演難議之妙範，憑大覺之慈尊。仰祈陰君，開赦溟漠。伏願玉毫照處，冰河敷[卄/(凵@(口*了*又))]蓞之蒼；寶鐸搖時，劍嶺從菩提之果。盡化西方安養國，咸居內院率陀天。稽首大圓明，歸依正等覺。</p>

<div class="lg regular" style="margin-left:0em;"><div class='lg-row'>心融悲智願難量，　歷劫弘慈救苦殃。</div>
<div class='lg-row'>不向泥洹登正覺，　永居苦海作津梁。</div>
<div class='lg-row'>風揚金錫停酸韻，　月映明珠破暗關。</div>
<div class='lg-row'>度盡眾生方成佛，　歸依惟願拯存亡。</div>
</div><p style="margin-left:0em;text-indent:2em">《地藏名號品》經宣演　<span class='note-inline'>(唱題　誦經)</span></p>
<p style="margin-left:0em;text-indent:2em">吟偈</p>

<div class="lg regular" style="margin-left:0em;"><div class='lg-row'>造業眾生不可窮，　故分地獄與天宮。</div>
<div class='lg-row'>刀山劍樹三千仞，　鐵壁銅蛇幾萬重。</div>
<div class='lg-row'>善惡兩途難隱諱，　無常二字不相容。</div>
<div class='lg-row'>仰憑地藏分身力，　金錫明珠處處同。</div>
</div><p style="margin-left:0em;text-indent:2em">《如來讚歎品》經宣演　<span class='note-inline'>(唱題　諷經)</span></p>
<p style="margin-left:0em;text-indent:2em">吟偈</p>

<div class="lg regular" style="margin-left:0em;"><div class='lg-row'>大士陰功莫可量，　如來金口為宣揚。</div>
<div class='lg-row'>生天但念慈尊號，　愈病惟稱本願章。</div>
<div class='lg-row'>或鑄金銀銅鐵像，　須焚戒定慧心香。</div>
<div class='lg-row'>見聞一一皆隨喜，　普願眾生化吉祥。</div>
</div><p style="margin-left:0em;text-indent:2em"><span class='note-inline'>(加持發菩提心真言　（至）大悲心真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">貝葉琅[王*(凵@(口*了*又))]，普賢啟問。地獄名號多端，鐵圍山內，寒冰，雪窟，牛耕，拔舌，蛆鐫。地藏王菩薩弘願，琰魔羅遍界周巡。一稱名號，延齡益筭，先亡祖禰生天。</p>
<p style="margin-left:0em;text-indent:2em">《利益存亡品》經宣演　<span class='note-inline'>(唱題　誦經)</span></p>
<p style="margin-left:0em;text-indent:2em">吟偈</p>

<div class="lg regular" style="margin-left:0em;"><div class='lg-row'>大地眾生造業多，　是非人我動干戈。</div>
<div class='lg-row'>回心向善歸真正，　禮拜投誠絕黨阿。</div>
<div class='lg-row'>果報三途須辯論，　存亡兩字莫差訛。</div>
<div class='lg-row'>若能言下開明了，　掀倒須彌直甚麼？</div>
</div><p style="margin-left:0em;text-indent:2em">《閻羅王眾讚歎品》經宣演　<span class='note-inline'>(唱題　諷經)</span></p>
<p style="margin-left:0em;text-indent:2em">吟偈</p>

<div class="lg regular" style="margin-left:0em;"><div class='lg-row'>閻羅天子大威雄，　判赦惟憑業鏡中。</div>
<div class='lg-row'>惡至遍身生猛火，　福來滿面扇慈風。</div>
<div class='lg-row'>雖云聖者威而猛，　其奈眾生去復逢。</div>
<div class='lg-row'>故統諸天來啟問，　云何地獄不能空？</div>
</div><p style="margin-left:0em;text-indent:2em"><span class='note-inline'>(加持生難遭想真言　（至）滅惡趣真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">大鐵圍山，閻羅天子，部領萬億神君。惡毒多毒，主命主疾，狼牙千眼飛身。啟告如來：地藏發慈悲，護念弘深。一稱名號，仰承佛力，咸來稽首能仁。</p>
<p style="margin-left:0em;text-indent:2em">《稱佛名號品》經宣演　<span class='note-inline'>(唱題　誦經)</span></p>
<p style="margin-left:0em;text-indent:2em">吟偈</p>

<div class="lg regular" style="margin-left:0em;"><div class='lg-row'>能仁悲願數如麻，　百億分身現寶霞。</div>
<div class='lg-row'>拔苦口稱洪名號，　度生身掛紫袈裟。</div>
<div class='lg-row'>天垂寶網重重蓋，　地湧金蓮朵朵花。</div>
<div class='lg-row'>念彼一聲名號者，　自然獲福等恒沙。</div>
</div><p style="margin-left:0em;text-indent:2em"><span class='note-inline'>(加持發正覺真言　（至）六道離苦解脫真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">梵語伽陀，靈文貝葉，行行寶藏龍宮。端心持誦，一聲名號，自然功德無窮。百億分身示現，十方世界欽崇。慈悲主，門開利益，真果法王雄。</p>
<p style="margin-left:0em;text-indent:2em">南無本尊地藏王菩薩　<span class='note-inline'>(迴向　奏樂　下壇)</span></p>
<p>地藏道場二時經偈儀文畢</p>
</div>
<div class='div-other'><a id='mulu10' />
<p class='h3'>第三時入壇　<span class='note-inline'>(佛龕)</span></p><p style="margin-left:0em;text-indent:2em">仰告諸佛諸菩薩　<span class='note-inline'>(四聲)</span></p>
<p style="margin-left:0em;text-indent:2em">大眾志誠心，同誦歎佛偈：</p>

<div class="lg regular" style="margin-left:0em;"><div class='lg-row'>佛德無邊如大海，　無限妙寶集其中。</div>
<div class='lg-row'>智慧德水鎮常盈，　百千勝定咸充滿。</div>
</div><p style="margin-left:0em;text-indent:2em">禮請儀文當宣演　大聖地藏王菩薩</p>
<p style="margin-left:0em;text-indent:2em">恭聞如來行願，門門利益於群生；菩薩陰功，念念悲憐於六道。地藏觀福業之不等，即生較量之心；慈尊說布施之重輕，故發修因之報。堅牢地主，宣十種利益之功；忉利天宮，現百千光明毫相。十方諸佛，讚歎而異口同音；百億眾生，見聞者生天利益。觀音大士，重重啟問神功；釋迦如來，一一廣宣威力。如斯悲願，不可思議。囑累人天，當生擁護。</p>
<p style="margin-left:0em;text-indent:2em"><span class='note-inline'>(舉)</span>皈依地藏王菩薩</p>
<p style="margin-left:0em;text-indent:2em">比丘<span class='note-inline'>(某)</span>等，謹與修齋會主<span class='note-inline'>(某)</span>，恭炷信香，稽首和南，一心奉請。<span class='note-inline'>(標聖位在提綱內)</span></p>
<p style="margin-left:0em;text-indent:2em"><span class='note-inline'>(舉)</span>惟願慈悲常攝受</p>
<p style="margin-left:0em;text-indent:2em">今乃第三時中，將敷猊座，誦演菩薩本願尊經。惟願開重重之方便，放種種之毫光。大啟慈心，加庇我等。音聲朗徹，普遍娑婆。普使見聞，俱蒙利益。慈愍故，悲愍故，大慈愍故。</p>
<p style="margin-left:0em;text-indent:2em"><span class='note-inline'>(舉)</span>南無地藏王菩薩　<span class='note-inline'>(納疏　回壇)</span></p>
<p style="margin-left:0em;text-indent:2em">凡情上達大圓鏡　<span class='note-inline'>(四聲)</span></p>
<p style="margin-left:0em;text-indent:2em"><span class='note-inline'>(加持諸佛出定真言　聖賢降真言)</span></p>
<p style="margin-left:0em;text-indent:2em">警策大眾儀當演　大聖地藏王菩薩</p>
<p style="margin-left:0em;text-indent:2em">欲伸敷座，先當警策大眾。各各至誠，如法應和。</p>

<div class="lg regular" style="margin-left:0em;"><div class='lg-row'>道場清淨眾，　各各當志心。</div>
<div class='lg-row'>志心勤歸依，　志心勤禮拜，</div>
<div class='lg-row'>大聖大慈悲，　法報化身佛。</div>
<div class='lg-row'>遍滿頓漸法，　清淨和合僧。</div>
<div class='lg-row'>大乘悲智人，　歷位阿羅漢。</div>
<div class='lg-row'>惟願聖慈悲，　不違本誓願。</div>
<div class='lg-row'>十方諸賢聖，　開受我等請。</div>
<div class='lg-row'>圓滿所薦嚴，　我等當皈依。</div>
<div class='lg-row'>應生難遭想，　勿起放逸心。</div>
<div class='lg-row'>向諸聖像前，　一心頭面禮。</div>
<div class='lg-row'>濟度諸苦趣，　同證涅槃山。</div>
<div class='lg-row'>今日已往去，　永不復退轉。</div>
</div><p style="margin-left:0em;text-indent:2em">信禮諸佛諸菩薩</p>
<p style="margin-left:0em;text-indent:2em"><span class='note-inline'>(加持獻花寶座真言　（至）聖賢降真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">已滅瞿曇，未生彌勒，像季法弱魔強。迷頭認影，終日祇顛狂。鬥爭人我堅固，毀正法，違背爺娘。花報現，三災八難，苦海絕津梁。</p>
<p style="margin-left:0em;text-indent:2em">遵我師規鑒在，利生接物，火急回光。世尊指教，元照為提綱。世出世間孝行，思罔極，正好承當。斯法會，難遭難遇，信手炷心香。</p>
<p style="margin-left:0em;text-indent:2em"><span class='note-inline'>(迴向)</span></p>
</div>
<div class='div-other'><a id='mulu11' />
<p class='h3'>第三時陞座　<span class='note-inline'>(佛龕)</span></p><p style="margin-left:0em;text-indent:2em"><span class='note-inline'>(三寶字母真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">秘密伽陀，如雲似海，難思難議。最要無他事，世尊金口親宣示。四十二字母，法海詳細。有頓教，華嚴廣大，一一明宗旨。</p>
<p style="margin-left:0em;text-indent:2em">自善財童子親參禮，曾為舉揚奧義。法界之中，罪垢多除。陀羅尼藏無邊際，濫觸爰從慈氏。信至道，人間天上，渴仰生歡喜。</p>
<p style="margin-left:0em;text-indent:2em">道場次序儀宣演　<span class='note-inline'>(和)</span>大聖地藏王菩薩</p>
<p style="margin-left:0em;text-indent:2em">切以月含素魄，乃照昏衢；燈炬長明，方通暗室。自他有耀，豈假外求？五智十身，盡在心田之上；六通三昧，不離性地之中。體露真常，非關修證。若離煩惱，即現菩提。覺有異於後先，教遂分於頓漸。不立像法，曷臻無相之玄？非假言詮，難契忘言之妙。所以多寶佛土，用瓔珞以莊嚴；震旦國中，以音聲為佛事。雖別宗流之旨，咸歸解脫之門。入聖超凡，同心異事。恭惟十輪大教主、六道救苦師、本尊願王、冥陽地藏菩薩，夙承佛記，慈視眾生，廣願力以無邊，化多身於六道。曾於婆羅門女，往見無毒鬼王，泣淚求哀，問母生處。因聞業力深重，墮在無間獄中，以聖母供養覺華定自在王如來，母得解脫。又嘗於光目女母，因殺害生靈，後乃墮在三途。女為母故，志心稱念清淨蓮花目如來。夜夢佛身，金色晃耀，告言：汝母當得往生西方。以是因緣，發大誓願：盡未來際不可計劫，所以三途六道，罪苦眾生，誓願救拔。若在地獄，若在餓鬼，若在畜生，如是等人，廣設方便，盡成佛道。然後我等，方成正覺。佛言：地藏菩薩於閻浮提有大因緣，如文殊、普賢、觀音、彌勒，化現百千身，度脫諸眾生。而期願力，尚有彼時，是地藏菩薩，語諸菩薩眾，發廣大願力，救脫於六道恒河沙等眾。是故眾生，應當讚歎。佛言：未來現在，諸世界中，六道群生，臨殞命時，得聞地藏菩薩之名，一歷耳根，永離惡趣。況將寶飾，塑繪尊容，不退初心，彌加敬禮。是人眷屬，造惡業緣，墮在三途，承此妙力，即生天上。何況夙植德本，早種善根，如火增膏，愈明愈熾。佛說地藏慈雲廣佈，慧日遐舒，所以掌露明珠，將破除於[罩-卓+米]暗；坐垂一足，蓋誓接於群迷。若能稱硈之心，必獲感通之護。今當歸命，謹為敷揚。</p>

<div class="lg regular" style="margin-left:0em;"><div class='lg-row'>幽冥菩薩妙難倫，　應現真容處處分。</div>
<div class='lg-row'>六道四生聞妙法，　三途十類沐慈恩。</div>
<div class='lg-row'>寶珠照徹天堂路，　金錫敲開地獄門。</div>
<div class='lg-row'>是日有情蒙接引，　蓮花台上禮慈尊。</div>
</div><p style="margin-left:0em;text-indent:2em">《較量佈施功德緣品》經宣演　<span class='note-inline'>(唱題　誦經)</span></p>
<p style="margin-left:0em;text-indent:2em">吟偈</p>

<div class="lg regular" style="margin-left:0em;"><div class='lg-row'>眾生福業有精粗，　富貴貧窮及寡孤。</div>
<div class='lg-row'>帝王大臣諸長者，　癃殘瘖啞眾傭夫。</div>
<div class='lg-row'>都緣夙積分輕重，　致使今生別有無。</div>
<div class='lg-row'>伏請現前伸較量，　分明果報不同途。</div>
</div><p style="margin-left:0em;text-indent:2em">《地神護法品》經宣演　<span class='note-inline'>(唱題　誦經)</span></p>
<p style="margin-left:0em;text-indent:2em">吟偈</p>

<div class="lg regular" style="margin-left:0em;"><div class='lg-row'>地神聖主號堅牢，　道德神通智種高。</div>
<div class='lg-row'>衛護坤維功赫赫，　歸依佛教意昭昭。</div>
<div class='lg-row'>稻麻竹葦兼金石，　火盜兵非與水漂。</div>
<div class='lg-row'>萬卉豐隆災害息，　時時常把戒香燒。</div>
</div><p style="margin-left:0em;text-indent:2em"><span class='note-inline'>(加持解結真言　（至）破地獄真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">富貴孤貧，盲愚瘖啞，皆因宿業精粗。能仁啟問，瞿曇聖主，分明一一詳敷。或為國王長者，或為下賤傭夫。冀諸仁者，依經較量，善惡不同途。</p>
<p style="margin-left:0em;text-indent:2em">《見聞利益品》經宣演　<span class='note-inline'>(唱題　諷經)</span></p>
<p style="margin-left:0em;text-indent:2em">吟偈</p>

<div class="lg regular" style="margin-left:0em;"><div class='lg-row'>如來金口告觀音，　讚彼慈尊願力深。</div>
<div class='lg-row'>身值諸災遭枉橫，　或行險道涉山林。</div>
<div class='lg-row'>水災惡風並百病，　幼亡兄弟及雙親。</div>
<div class='lg-row'>災消所作皆如意，　須誦能仁本願經。</div>
</div><p style="margin-left:0em;text-indent:2em">《囑累人天品》經宣演　<span class='note-inline'>(唱題　誦經)</span></p>
<p style="margin-left:0em;text-indent:2em">吟偈</p>

<div class="lg regular" style="margin-left:0em;"><div class='lg-row'>慈尊願力妙難量，　大地分身現寶光。</div>
<div class='lg-row'>四七果中親受囑，　三千界內總昭彰。</div>
<div class='lg-row'>天宮啟問虛空藏，　佛口惟稱地藏王。</div>
<div class='lg-row'>大闡威神恣本願，　提攜品彙駕慈航。</div>
</div><p style="margin-left:0em;text-indent:2em"><span class='note-inline'>(加持勝幡引路真言　（至）往生淨土真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">佛語叮嚀，重重讚歎慈尊。地藏威神，忉利天上，親蒙付囑，皆因愚昧眾生。仗我佛慈心法語，誓願度地獄皆空。明珠金錫，琰魔羅界閻羅王，稽首欽崇。</p>
<p style="margin-left:0em;text-indent:2em">南無地藏王菩薩　<span class='note-inline'>(迴向　奏樂)</span></p>
<p style="margin-left:0em;text-indent:2em">胡跪懺悔　<span class='note-inline'>(佛龕　舉)</span></p>
<p style="margin-left:0em;text-indent:2em">救苦地藏王菩薩</p>
<p style="margin-left:0em;text-indent:2em">志心頂禮，冥陽教主、救苦導師、地藏王菩薩</p>
<p style="margin-left:0em;text-indent:2em">志心懺悔</p>

<div class="lg regular" style="margin-left:0em;"><div class='lg-row'>眾等自從無量劫，　沉迷妄想背真如。</div>
<div class='lg-row'>四生九類斷輪迴，　六道三途頻出沒。</div>
<div class='lg-row'>祇愛耽情恣世樂，　不知樂是苦因緣。</div>
<div class='lg-row'>諸根罪障百千般，　咸對慈尊求懺悔。</div>
</div><p style="margin-left:0em;text-indent:2em">諸根罪過願消滅</p>
<p style="margin-left:0em;text-indent:2em">志心頂禮，冥陽教主、救苦導師、地藏王菩薩</p>

<div class="lg regular" style="margin-left:0em;"><div class='lg-row'>眾生自從無量劫，　損他物命至今生。</div>
<div class='lg-row'>不知他苦怨千般，　祇要自餐珍百味。</div>
<div class='lg-row'>冤家業緣難赦宥，　鑊湯爐炭定經過。</div>
<div class='lg-row'>今朝瀝懇告能仁，　求懺從前殺生罪。</div>
</div><p style="margin-left:0em;text-indent:2em">殺生害命罪消滅</p>
<p style="margin-left:0em;text-indent:2em">志心頂禮，冥陽教主、救苦導師、地藏王菩薩</p>

<div class="lg regular" style="margin-left:0em;"><div class='lg-row'>眾等自從無量劫，　不知取捨是深冤。</div>
<div class='lg-row'>奪他財寶盜牛羊，　吞謀田園侵界至。</div>
<div class='lg-row'>縱恣偷心行暗昧，　豈知天眼見分明。</div>
<div class='lg-row'>償冤還債幾時休？　願懺偷盜造業緣。</div>
</div><p style="margin-left:0em;text-indent:2em">偷盜罪業願消滅</p>
<p style="margin-left:0em;text-indent:2em">志心頂禮，冥陽教主、救苦導師、地藏王菩薩</p>

<div class="lg regular" style="margin-left:0em;"><div class='lg-row'>眾等身為愛染業，　耽荒邪境造諸愆。</div>
<div class='lg-row'>自忙家計盜貪淫，　命盡幽關招眾苦。</div>
<div class='lg-row'>或臥鐵床燋頂背，　或把銅柱樂肝腸。</div>
<div class='lg-row'>今朝發露告醫王，　求悔無邊染欲罪。</div>
</div><p style="margin-left:0em;text-indent:2em">染欲罪過願消滅</p>
<p style="margin-left:0em;text-indent:2em">志心頂禮，冥陽教主、救苦導師、地藏王菩薩</p>

<div class="lg regular" style="margin-left:0em;"><div class='lg-row'>眾等自從無量劫，　七支忘念息難除。</div>
<div class='lg-row'>欺心便起虎狼心，　謀物頻裝羅綺語。</div>
<div class='lg-row'>巧詞言希相鬥亂，　機曾禮義結冤讎。</div>
<div class='lg-row'>當來受報見熔銅，　今懺消除綺語罪。</div>
</div><p style="margin-left:0em;text-indent:2em">綺語罪根願消滅</p>
<p style="margin-left:0em;text-indent:2em">志心頂禮，冥陽教主、救苦導師、地藏王菩薩</p>

<div class="lg regular" style="margin-left:0em;"><div class='lg-row'>眾等自從無量劫，　兩頭扇惑結冤讎。</div>
<div class='lg-row'>教他骨肉兩分離，　使彼親人不相見。</div>
<div class='lg-row'>地獄門中招拔舌，　泥犁苦趣受牛耕。</div>
<div class='lg-row'>今將口業瀝披誠，　求懺從前口業罪。</div>
</div><p style="margin-left:0em;text-indent:2em">兩舌罪垢願消滅</p>
<p style="margin-left:0em;text-indent:2em">志心頂禮，冥陽教主、救苦導師、地藏王菩薩</p>

<div class="lg regular" style="margin-left:0em;"><div class='lg-row'>眾等自從無量劫，　不修善信起無明。</div>
<div class='lg-row'>恐嗟風雨發狂詞，　悖逆宗親揚穢語。</div>
<div class='lg-row'>有時槍刀傷體痛，　猶如波浪起災殃。</div>
<div class='lg-row'>鐵圍湯火報難逃，　今禮慈尊求懺悔。</div>
</div><p style="margin-left:0em;text-indent:2em">悖逆罪業願消滅</p>
<p style="margin-left:0em;text-indent:2em">志心頂禮，冥陽教主、救苦導師、地藏王菩薩</p>

<div class="lg regular" style="margin-left:0em;"><div class='lg-row'>無始慳貪業緣重，　不修因果作前程。</div>
<div class='lg-row'>朝朝擾擾辦生涯，　日日忙忙營業計。</div>
<div class='lg-row'>祇道百年長在世，　那知一夕便沉淪。</div>
<div class='lg-row'>今此法會幸難逢，　懺悔慳貪諸罪過。</div>
</div><p style="margin-left:0em;text-indent:2em">慳貪罪過願消滅</p>
<p style="margin-left:0em;text-indent:2em">志心頂禮，冥陽教主、救苦導師、地藏王菩薩</p>

<div class="lg regular" style="margin-left:0em;"><div class='lg-row'>無始不曾修善果，　心常燥怒若燋燃。</div>
<div class='lg-row'>或瞋父母怨親人，　或害賢良輕善友。</div>
<div class='lg-row'>但起憎慊生嫉妒，　不能和忍學菩提。</div>
<div class='lg-row'>存亡善惡既無邊，　願向法筵伸懺悔。</div>
</div><p style="margin-left:0em;text-indent:2em">瞋恚罪業願消滅</p>
<p style="margin-left:0em;text-indent:2em">志心頂禮，冥陽教主、救苦導師、地藏王菩薩</p>

<div class="lg regular" style="margin-left:0em;"><div class='lg-row'>無始愚癡沒智慧，　不修佛法是良緣。</div>
<div class='lg-row'>合塵背覺毀真詮，　嫉善習惡作非事。</div>
<div class='lg-row'>愛網重重迷去路，　真乘寂寂失歸宗。</div>
<div class='lg-row'>皆因邪見恣貪癡，　今仗慈尊求懺悔。</div>
</div><p style="margin-left:0em;text-indent:2em">愚癡罪過願消滅</p>
<p style="margin-left:0em;text-indent:2em">志心頂禮，冥陽教主、救苦導師、地藏王菩薩</p>

<div class="lg regular" style="margin-left:0em;"><div class='lg-row'>眾等心居無妄境，　心猿意馬起區分。</div>
<div class='lg-row'>既然十習積為因，　寧免六交同受報。</div>
<div class='lg-row'>劫劫不曾逢善會，　生生惟是到幽冥。</div>
<div class='lg-row'>願從今日改前非，　一切罪冤皆懺悔。</div>
</div><p style="margin-left:0em;text-indent:2em">三業六根罪消滅</p>
<p style="margin-left:0em;text-indent:2em">志心頂禮，冥陽教主、救苦導師、地藏王菩薩</p>

<div class="lg regular" style="margin-left:0em;"><div class='lg-row'>聞說鐵圍深邃處，　無邊地獄在其中。</div>
<div class='lg-row'>火樑火柱火莊嚴，　鐵銅鐵城鐵器械。</div>
<div class='lg-row'>爰現皆由心造作，　凌遲儘是惡眾生。</div>
<div class='lg-row'>今朝投禮告能仁，　願懺陰天無間獄。</div>
</div><p style="margin-left:0em;text-indent:2em">無間獄中罪消滅</p>
<p style="margin-left:0em;text-indent:2em">志心頂禮，冥陽教主、救苦導師、地藏王菩薩</p>

<div class="lg regular" style="margin-left:0em;"><div class='lg-row'>聞說荒郊並曠野，　無邊鬼類聚其中。</div>
<div class='lg-row'>頭如華嶽醜形骸，　喉似針鋒火相狀。</div>
<div class='lg-row'>隨逐業風多受苦，　皆因慳吝噁心招。</div>
<div class='lg-row'>今朝眾等禮慈尊，　懺悔願消餓鬼罪。</div>
</div><p style="margin-left:0em;text-indent:2em">餓鬼罪障願消滅</p>
<p style="margin-left:0em;text-indent:2em">志心頂禮，冥陽教主、救苦導師、地藏王菩薩</p>

<div class="lg regular" style="margin-left:0em;"><div class='lg-row'>聞說循環報應類，　皆因殺害枉烹炮。</div>
<div class='lg-row'>祇食畜肉快心腸，　畜死成人還相報。</div>
<div class='lg-row'>強奪他財誇伎倆，　不還彼債逞嘍囉。</div>
<div class='lg-row'>因緣會遇定酬償，　懺悔願消無間苦。</div>
</div><p style="margin-left:0em;text-indent:2em">畜生道中罪消滅</p>
<p style="margin-left:0em;text-indent:2em">志心頂禮，冥陽教主、救苦導師、地藏王菩薩</p>

<div class="lg regular" style="margin-left:0em;"><div class='lg-row'>誰說業花皆結果？　陰陽運度報難逃。</div>
<div class='lg-row'>隨生欲誨造無明，　現世身田因有患。</div>
<div class='lg-row'>邪氣非災時蹇滯，　形枯體重日沉痾。</div>
<div class='lg-row'>從茲發露禮醫王，　懺悔願消疾苦罪。</div>
</div><p style="margin-left:0em;text-indent:2em">夙疾罪根願消滅</p>
<p style="margin-left:0em;text-indent:2em">志心頂禮，冥陽教主、救苦導師、地藏王菩薩</p>

<div class="lg regular" style="margin-left:0em;"><div class='lg-row'>聞說冤家並債主，　隨形逐影永相侵。</div>
<div class='lg-row'>業通三世既三防，　事屬一家還一改。</div>
<div class='lg-row'>怨氣如山山可裂，　瞋心似海海須枯。</div>
<div class='lg-row'>今時迴向證菩提，　懺悔願消冤債苦。</div>
</div><p style="margin-left:0em;text-indent:2em">冤債罪根願消滅</p>
<p style="margin-left:0em;text-indent:2em">志心頂禮，冥陽教主、救苦導師、地藏王菩薩</p>

<div class="lg regular" style="margin-left:0em;"><div class='lg-row'>父母恩重難可報，　須知父母產生身。</div>
<div class='lg-row'>懷耽十月體如山，　乳哺三年身臭穢。</div>
<div class='lg-row'>歲去年來漸長大，　心強語狂不依遵。</div>
<div class='lg-row'>一朝婚嫁得團圓，　父母便看如外客。</div>
</div><p style="margin-left:0em;text-indent:2em">五逆不孝罪消滅</p>
<p style="margin-left:0em;text-indent:2em">志心頂禮，冥陽教主、救苦導師、地藏王菩薩</p>

<div class="lg regular" style="margin-left:0em;"><div class='lg-row'>父母生身難以報，　劬勞恩義幾千般。</div>
<div class='lg-row'>心甜口苦自如然，　四大六情慵似醉。</div>
<div class='lg-row'>事養營生無暫歇，　旦思暮念不曾閒。</div>
<div class='lg-row'>我今剖露禮慈尊，　仰答二親鞠育苦。</div>
</div><p style="margin-left:0em;text-indent:2em">鞠育罪根願消滅</p>
<p style="margin-left:0em;text-indent:2em">志心頂禮，冥陽教主、救苦導師、地藏王菩薩</p>

<div class="lg regular" style="margin-left:0em;"><div class='lg-row'>母欲產時生㽱痛，　至於轉動命須臾。</div>
<div class='lg-row'>幸然母子各平安，　血露滿房奚可視？</div>
<div class='lg-row'>觸污地神並水府，　更加殺害造諸僭。</div>
<div class='lg-row'>虔誠瀝懇告慈尊，　報答爺娘臨產苦。</div>
</div><p style="margin-left:0em;text-indent:2em">臨產罪過願消滅</p>
<p style="margin-left:0em;text-indent:2em">志心頂禮，冥陽教主、救苦導師、地藏王菩薩</p>

<div class="lg regular" style="margin-left:0em;"><div class='lg-row'>生下孩兒既洗盡，　六親眷屬始開顏。</div>
<div class='lg-row'>撫憐顧視掌中珠，　襁褓扶持懷內寶。</div>
<div class='lg-row'>抱挾三年並乳哺，　回乾就濕要兒安。</div>
<div class='lg-row'>今時瀝懇禮能仁，　報答雙親懷抱苦。</div>
</div><p style="margin-left:0em;text-indent:2em">乳哺罪根願消除</p>
<p style="margin-left:0em;text-indent:2em">志心頂禮，冥陽教主、救苦導師、地藏王菩薩</p>

<div class="lg regular" style="margin-left:0em;"><div class='lg-row'>眾等自從無量劫，　於諸法界遍經過。</div>
<div class='lg-row'>多逢惡友習非犍，　罕遇良朋為善事。</div>
<div class='lg-row'>傲物凌人行暴虐，　欺賢罔聖毀忠良。</div>
<div class='lg-row'>願蒙諸聖力提攜，　莫入涅槃常救護。</div>
</div><p style="margin-left:0em;text-indent:2em">勸請已，歸命禮地藏王菩薩。</p>
<p style="margin-left:0em;text-indent:2em">志心隨喜</p>

<div class="lg regular" style="margin-left:0em;"><div class='lg-row'>眾等今朝深慶幸，　得獲勝會結良緣。</div>
<div class='lg-row'>耳聆玉偈滌昏朦，　面對金容生敬仰。</div>
<div class='lg-row'>上報四恩皆獲利，　下資七祖盡超昇。</div>
<div class='lg-row'>一真妙性儻圓明，　還入塵勞相度脫。</div>
</div><p style="margin-left:0em;text-indent:2em">隨喜已，歸命禮地藏王菩薩。</p>
<p style="margin-left:0em;text-indent:2em">志心發願</p>

<div class="lg regular" style="margin-left:0em;"><div class='lg-row'>願謝閻浮生極樂，　長辭八苦出三途。</div>
<div class='lg-row'>六親無逐境緣生，　萬彙無從心識造。</div>
<div class='lg-row'>三世業緣俱蕩滌，　一乘妙法早圓明。</div>
<div class='lg-row'>普願法界眾含生，　齊證菩提無上道。</div>
</div><p style="margin-left:0em;text-indent:2em">發願已，歸命禮三寶。</p>
<p style="margin-left:0em;text-indent:2em">眾等聽說，地藏十王重懺偈：</p>

<div class="lg regular" style="margin-left:0em;"><div class='lg-row'>眾等奔馳無暫歇，　光陰迅速若雲飛。</div>
<div class='lg-row'>貪名逐利沒休時，　白髮紅顏相易變。</div>
<div class='lg-row'>堪歎世人如聚泡，　深嗟世事若浮漚。</div>
<div class='lg-row'>當時努力早修行，　願脫輪迴生正覺。</div>
<div class='lg-row'>教唆詞訟廣開張，　刑勢加臨深屈抑。</div>
<div class='lg-row'>狼戾虎狠忘德義，　機關蛇鼠妒賢人。</div>
<div class='lg-row'>障人禮誦與修行，　退彼道心無所益。</div>
<div class='lg-row'>犯戒破齋觸供養，　毀僧謗佛壞伽藍。</div>
<div class='lg-row'>謬傳邪語濫宗乘，　僻撰玄言安己典。</div>
<div class='lg-row'>楚撻善人非毀譽，　欺凌尊長起憎慊。</div>
<div class='lg-row'>經營買賣逞豪強，　斛秤點瞞圖小利。</div>
<div class='lg-row'>畋獵毛禽並走獸，　罟罾蝦蟆及遊魚。</div>
<div class='lg-row'>火燒山谷亦無餘，　藥毒澗溪白殆盡。</div>
<div class='lg-row'>女嫁男婚成罪爨，　傷胎損子積愆冤。</div>
<div class='lg-row'>養蠶煮繭剪綾羅，　醞釀酒漿拋米穀。</div>
<div class='lg-row'>洗濯衣裳害蚤虱，　赤身露體觸神明。</div>
<div class='lg-row'>熱湯潑地殺混蟲，　不顧行途踏螻蟻。</div>
<div class='lg-row'>踐毀經書污字像，　刻侵樹木作蔥癡。</div>
<div class='lg-row'>損他利己討便宜，　口是心非相反倒。</div>
<div class='lg-row'>祇向眼前爭氣勢，　那知死後有波吒。</div>
<div class='lg-row'>四蛇三毒貪瞋癡，　九結十纏常障染。</div>
<div class='lg-row'>慚愧今朝方覺悟，　慇勤向道自修持。</div>
<div class='lg-row'>從前無限罪根源，　一切志心皆懺悔。</div>
</div><p style="margin-left:0em;text-indent:2em">懺悔已，歸命禮三寶。</p>
<p style="margin-left:0em;text-indent:2em">志心迴向</p>

<div class="lg regular" style="margin-left:0em;"><div class='lg-row'>遍法界中群品類，　輪迴苦趣自飄沉。</div>
<div class='lg-row'>願承讚禮一毫功，　迥脫河沙諸業障。</div>
<div class='lg-row'>世世常蒙佛所化，　心心密契法流通。</div>
<div class='lg-row'>願迴此善等虛空，　同與含生登彼岸。</div>
<div class='lg-row'>眾等久漂生死海，　菩提路遠杳難尋。</div>
<div class='lg-row'>不能自覺出邪途，　爭解利他歸正道。</div>
<div class='lg-row'>五眼六通無棄背，　三乘九地苦為登。</div>
<div class='lg-row'>菩提妙華遍莊嚴，　隨所住處常安樂。</div>
</div></div>
<div class='div-other'><a id='mulu12' />
<p class='h3'>事法供養儀當演</p><p style="margin-left:0em;text-indent:2em">大聖地藏王菩薩</p>
<p style="margin-left:0em;text-indent:2em">比丘<span class='note-inline'>(某)</span>等，敬白清淨合會大眾：上來三時仰告，多種宣揚，能事云周，勝緣已畢。悟心見性，三生之彼我相忘；解脫除冤，六類之自他無礙。香花羅列，漸漸凋疏；燈燭熒煌，[采-木+有][采-木+有]披靡。將陳末法之供，豈怠最初之心？純陀之供獻翹勤，香積之敷陳廣大。重將密語，以罄丹衷。梵唄揄揚，丹舒虔斂。伏願一炷氤氳，十方普遍。不異雪山牛首，願如象藏龍宮。更陳萬行之因花，永絕十身之果德。銀碗焰焰，光輝大夜之昏衢；仙果芬芳，永茂深根之固蒂。更以銀河之水，無殊性海之泉。蘋藻交差，廣陳供養。鉢羅和中，人人飽足；曼拏羅上，處處圓成。功德無邊，因緣浩大。伏願諸佛菩薩，上天下地，一切靈神，不以鮮微，願垂攝受，以盡凡情之勤典，承諸佛道之圓明。世出世間，功德圓滿。</p>

<div class="lg regular" style="margin-left:0em;"><div class='lg-row'>妙供敷陳理事兼，　沉檀鼻觀悟香嚴。</div>
<div class='lg-row'>銀釭祖焰神光續，　金色優曇古佛拈。</div>
<div class='lg-row'>性水碧波澄海印，　蘋婆丹果味甘甜。</div>
<div class='lg-row'>殷勤奉獻牟尼座，　沙界均蒙法雨露。</div>
</div><p style="margin-left:0em;text-indent:2em"><span class='note-inline'>(加持五供養真言　宣課疏如常)</span></p>
</div>
<div class='div-other'><a id='mulu13' />
<p class='h3'>禮別聖賢</p><p style="margin-left:0em;text-indent:2em">上來幾晝良霄，<span class='note-inline'>(一二三)</span>期勝善，已沐完周。伏願諸佛菩薩，海會聖賢，以垂降格之慈，必賜休祥之慶。六類盡承消滅，一心爭不清涼？戀慕之深，劫石消而難捨；矜憐之甚，滄海竭而奚休？真身雖絕於去來，凡意未忘於阻隔。聊伸禮別，以盡傾虔。更祈在會僧俗真流，勿生懈怠之心，休縱欄珊之意。此乃收因結果，末後慇勤。通霄已荷於恭虔，少刻無令於闕誤。眾等各各志誠，起立禮辭眾聖。當禮別時，<span class='note-inline'>(和)</span>禮別聖賢。</p>
<p style="margin-left:0em;text-indent:2em">誠心禮別，上來所請，此法會中，法身毗盧遮那佛、報身盧捨那佛、化身釋迦牟尼佛，願我等所求如意，<span class='note-inline'>(和)</span>禮別聖賢。</p>
<p style="margin-left:0em;text-indent:2em">誠心禮別，上來所請，此法會中，導師無量壽佛、藥師琉璃光王佛、無垢淨光佛、熾盛光王佛、十方三世一切諸佛，願我等所求如意，<span class='note-inline'>(和)</span>禮別聖賢。</p>
<p style="margin-left:0em;text-indent:2em">誠心禮別，上來所請，此法會中，文殊師利菩薩、普賢王菩薩、大悲觀世音菩薩、大勢至菩薩、救苦地藏王菩薩、解冤結菩薩、彌勒菩薩、光目女菩薩、虛空藏菩薩、金剛藏菩薩、天上人間諸大阿羅漢眾，願我等所求如意，<span class='note-inline'>(和)</span>禮別聖賢</p>
<p style="margin-left:0em;text-indent:2em">誠心禮別，上來所請，此法會中，浩浩天京上聖、冥冥地府王官、滔滔水國龍君、烈烈陽間真宰，總三界若幽若顯，盡四府乃聖乃凡，道場該羅，無邊至化，願我等所求如意，<span class='note-inline'>(和)</span>禮別聖賢。</p>

<div class="lg regular" style="margin-left:0em;"><div class='lg-row'>晝夜精勤廣建修，　收因結果欲云休。</div>
<div class='lg-row'>聖人豈離方洲部？　凡輩徒嗟鳳馬牛。</div>
<div class='lg-row'>既沐光臨深有賴，　更祈再會詎無由？</div>
<div class='lg-row'>誰知一月千江水，　無去無來處處周。</div>
</div><p style="margin-left:0em;text-indent:2em"><span class='note-inline'>(加持心月圓滿咒　奉送聖賢咒)</span></p>
<p style="margin-left:0em;text-indent:2em"><span class='note-inline'>(散金剛界咒　發遣鬼神咒)</span></p>
<p style="margin-left:0em;text-indent:2em"><span class='note-inline'>(作三不捨　門外化錢)</span></p>
</div>
<p class='juan'>地藏慈悲救苦薦福利生道場儀文下終</p></div></div>
</div><!-- end of div[@id='body'] -->
</body></html>