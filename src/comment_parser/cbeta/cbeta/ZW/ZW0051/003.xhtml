<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴解冤釋結道場儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'>楞嚴解冤釋結道場儀文卷中</p>
<div class='div-other'><a id='mulu32' /><p style="margin-left:0em;text-indent:2em"><span class='note-inline'>(鎖佛龕)</span></p>
<p style="margin-left:0em;text-indent:2em">解結海會佛菩薩　<span class='note-inline'>(四聲)</span></p>
<p style="margin-left:0em;text-indent:2em">大眾志誠心，同誦歎佛偈:</p>

<div class="lg regular" style="margin-left:0em;"><div class='lg-row'>天上天下無如佛，　十方世界亦無比。</div>
<div class='lg-row'>世間所有我盡見，　一切無有如佛者。</div>
</div><p style="margin-left:0em;text-indent:2em">解冤結菩薩摩訶薩</p>
<p style="margin-left:0em;text-indent:2em"><span class='note-inline'>(歎佛宣疏)</span></p>
<p style="margin-left:0em;text-indent:2em">第二時號解冤釋結，仍分十節：</p>
<p style="margin-left:0em;text-indent:2em">一、警策大眾；二、讚禮上聖；三、陞座、舉解結同體；四、廣釋除疑；五、依經重誦；六、再指頓超；七、六解一亡；八、綰疊通疑；九、比明修解；十、懺除冤業。</p>

<div class='div-other'><a id='mulu33' /><p style="margin-left:0em;text-indent:2em">今第一警策大眾者，各須當知，聖意無私，凡情有間，雖分三會，元是一心。初中後而儻至精勤，靜幻寂而必須成就。休令散亂，無致喧嘩。切至傾虔，愈加端謹。今當警策大眾，各向佛前，合掌至誠，隨音應和。</p>

<div class="lg regular" style="margin-left:0em;"><div class='lg-row'>道場清淨眾，　各各當至心。</div>
<div class='lg-row'>志心勤歸依，　志心勤禮拜。</div>
<div class='lg-row'>大聖大慈悲，　解冤結菩薩。</div>
<div class='lg-row'>菩薩大慈悲，　能解根塵縛；</div>
<div class='lg-row'>菩薩大慈悲，　能除生死罪。</div>
<div class='lg-row'>六類悉蠲除，　六根常清淨。</div>
<div class='lg-row'>負心修忍辱，　瞋恨不能加。</div>
<div class='lg-row'>負命悉冤讎，　尸羅轉清淨。</div>
<div class='lg-row'>負財與佈施，　負力毗梨耶。</div>
<div class='lg-row'>呵罵惡聲除，　智慧尤光顯。</div>
<div class='lg-row'>鞭撻不相續，　禪定力加持。</div>
<div class='lg-row'>種種俱對治，　六類皆潛滅。</div>
<div class='lg-row'>具足波羅蜜，　無量總持門。</div>
<div class='lg-row'>進趨各修行，　圓明於理智。</div>
<div class='lg-row'>今日已往去，　永不復退轉。</div>
</div><p style="margin-left:0em;text-indent:2em">信禮解冤結菩薩</p>
</div>
<div class='div-other'><a id='mulu34' />
<p class='h4'>第二、讚禮聖賢</p><p style="margin-left:0em;text-indent:2em">一心歸命禮，眾生慈父，佛頂心王。陀羅尼力普光明，薄伽婆心悉圓滿。解群生之宿業，毒氣消除；滅六類之冤家，靈根寂靜。向罽賓陀國巡門，而救療疾疫之災殃；於波羅奈城誦咒，而增長期頤之壽考。神通廣大，願力崇高。天龍八部總歸依，世界十方盡迴向。常光照耀，妙用維持。廣將成佛之法門，普展利生之方便。願垂哀憫，俯察凡庸，今日今時，光臨法會，<span class='note-inline'>(和)</span>受請供養。</p>
<p style="margin-left:0em;text-indent:2em"><span class='note-inline'>(加持發諸佛出定真言　禮請真言)</span></p>
<p style="margin-left:0em;text-indent:2em">今當禮請聖賢，合道場人，各運誠心，當禮拜時，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，常現常照，為天為地之光；遍界遍空，是聖是凡之本，清淨法身毗盧遮那佛。伏願特垂憐憫，俯降道場，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，根塵充遍，受用在於己身；相好端嚴，利濟周於法界，圓滿報身盧舍那佛。伏願特垂憐憫，俯降道場，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，明星顯現，圓正覺於座前；大定光輝，示降魔於樹下，三類化身釋迦牟尼佛。伏願特垂憐憫，俯降道場，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，所居淨土，非唯水鳥演真空；在處住身，總道樹林宣妙法，我等導師無量壽佛。伏願特垂憐憫，俯降道場，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，憐愍三世，寶塔橫於太虛；普應十方，衣珠現於自體，大慈大悲無垢淨光佛。伏願特垂憐憫，俯降道場，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，琉璃瑩澈，常光照於乾坤；寶網莊嚴，淨色迥於日月，大慈大悲藥師琉璃光王佛。伏願特垂憐憫，俯降道場，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，天中自在，宣佛頂之伽陀；掌內圓明，顯金輪之三昧，大慈大悲金輪熾盛光王佛。伏願特垂憐憫，俯降道場，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，覺天廣大，十方世界欽依；大智圓明，七佛如來仰重，大慈大悲曼殊室利大菩薩。伏願特垂憐憫，俯降道場，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">志心歸命禮，法門疊疊，三身覺內圓明；行願重重，一點塵中自在，大慈大悲普賢法王菩薩。伏願特垂憐憫，俯降道場，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，耳根聰利，聞思修慧證圓通；海印光明，法報化身俱變現，大慈大悲觀世音菩薩。伏願特垂憐憫，俯降道場，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，當來成佛，位高次補觀世音；往昔親師，道重常依無量壽，大慈大悲大勢至菩薩。伏願特垂憐憫，俯降道場，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，冤家相遇，歸命而便起歡心；結業未除，護念而重宣密語，大慈大悲普光大菩薩。伏願特垂憐憫，俯降道場，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，龍華會上，次釋迦而三會度人；海岸國中，指善財而一生成佛，大慈大悲彌勒菩薩。伏願特垂憐憫，俯降道場，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，稱提圓覺，三疑惑網願敷陳；影響華嚴，十地法門親演說，大慈大悲金剛藏菩薩。伏願特垂憐憫，俯降道場，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，神珠燦爛，重重無盡悉交參；駟馬軒昂，疊疊有緣皆攝受，大慈大悲虛空藏菩薩。伏願特垂哀憫，俯降道場，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，金鈴振處，修羅帝釋總回光；寶劍揮時，產母夜叉俱受記，大慈大悲解冤結菩薩。伏願特垂憐憫，俯降道場，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，威光自在，龍蛇陣上故難欺；神變融通，日月天前尋不見，大慈大悲摩利支天菩薩。伏願特垂憐憫，俯降道場，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，隨心證入，故開六類以擠排；歷位修行，豈礙三乘而標列，天上人間阿羅漢聖眾。伏願特垂憐憫，俯降道場，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">向來禮請楞嚴會上第三時中諸佛菩薩，已沐雲臨道場。伏願<span class='note-inline'>(眾和)</span>天眼遙見，慧耳遙聞，他心遙知，神通遙鑒，以大悲力，起無緣慈，憐憫有情，降臨道場，證盟此齋，充遍法界。願此善力，廣大無邊，猶若虛空，具諸功德。</p>
<p style="margin-left:0em;text-indent:2em">奉請已，一心歸命禮常住三寶。</p>
<p style="margin-left:0em;text-indent:2em">惟願慈悲常攝受</p>
<p style="margin-left:0em;text-indent:2em">吟偈</p>

<div class="lg regular" style="margin-left:0em;"><div class='lg-row'>四眾歸依至意深，　再三撈漉始知音。</div>
<div class='lg-row'>人人自有昭昭在，　佛佛何須遠遠尋？</div>
<div class='lg-row'>凡聖悟來元是我，　古今無異一真心。</div>
<div class='lg-row'>會中倘若知斯旨，　不在忉忉費古今。</div>
</div><p style="margin-left:0em;text-indent:2em">歸依解冤結菩薩　<span class='note-inline'>(四聲)</span></p>
<p style="margin-left:0em;text-indent:2em">惟願慈悲常攝受</p>
<p style="margin-left:0em;text-indent:2em">迴向無上佛菩薩　<span class='note-inline'>(四聲)</span></p>

<div class="lg regular" style="margin-left:0em;"><div class='lg-row'>惟願三途苦輪息，　總令熱惱得清涼。</div>
<div class='lg-row'>皆發無上菩提心，　同出愛河登彼岸。</div>
</div><p style="margin-left:0em;text-indent:2em">第二時陞座　<span class='note-inline'>(四十二字母真言)</span></p>
<p style="margin-left:0em;text-indent:2em"><span class='note-inline'>(舉)</span>加持字母陀羅尼　<span class='note-inline'>(四聲)</span></p>
<p style="margin-left:0em;text-indent:2em">南無《大佛頂首楞嚴經》</p>
<p style="margin-left:0em;text-indent:2em">楞嚴海會佛菩薩　<span class='note-inline'>(經題)</span></p>
<p style="margin-left:0em;text-indent:2em">法師普告大眾儀宣演　<span class='note-inline'>(和)</span>《大佛頂首楞嚴經》</p>
<p style="margin-left:0em;text-indent:2em">盤山和尚云：三界無法，何處求心？切以種種現前，心心無念。必須指住，要在言詮。令其透見分明，灼爾靈光晃耀。廣陳露布，奚不爽於當機；儘費葛籐，亦何妨於敘事？道場之設，意在於此。眾等各各至誠，如法諦聽。今依《首楞嚴經》及興福禪師之意，事理冥合，性相兼該，普為人天解冤釋結。在會眾等，隨喜善人，不得喧嘩語笑，懈惰睡眠，堅端莊嚴謹之心，如渴思冷水，如饑念美食，勿令散亂，永失宗乘。一入迷途，後悔無及。</p>
</div>
<div class='div-other'><a id='mulu35' />
<p class='h4'>第三、明解結同體　<span class='note-inline'>(一僧誦經)</span></p><p style="margin-left:0em;text-indent:2em">經云：阿難白佛言：「世尊，如來雖說第二義門，令觀世間解結之人。若不知其所結之元，我信是人，終不能解。世尊，我及會中有學聲聞，亦復如是。從無始際，與諸無明，俱滅俱生。雖得如是，多聞善根，名為出家，猶隔日<span class='corr'>瘧</span>。唯願大慈，哀愍淪溺。今日身心，云何是結？從何是解？亦令未來苦難眾生，得免輪迴，不落三有。」說是語已，普及大眾，五體投地，雨淚翹勤，佇佛如來無上開示。</p>
<p style="margin-left:0em;text-indent:2em"><span class='note-inline'>(舉)</span>聞經眾等罪消滅</p>
<p style="margin-left:0em;text-indent:2em">興福禪師解云：與諸明者，諸即煩惱，則根本本末通舉。釋明者無湛寂真明，故曰無明。諸解釋繁。今依當部俱滅俱生，則生煩惱。隨心起伏，不相捨離，如隔日<span class='corr'>瘧</span>，半息半發。初果望極果，斷見未斷修，比大亦然。此論於小，三四五如文。雖則前聞二義斷證遐宣，久滯昏衢劣慧，未能詳擇。此乃指前來經文也。今則形鋪五體，淚灑流珠。慈父興悲，應垂妙旨。</p>

<div class="lg regular" style="margin-left:0em;"><div class='lg-row'>枝末根源品類多，　俱生俱滅總包羅。</div>
<div class='lg-row'>時時震動寒如<span class='corr'>瘧</span>，　念念遷流急似梭。</div>
<div class='lg-row'>煩惱魔軍應壞散，　菩提覺樹自娑婆。</div>
<div class='lg-row'>楞嚴禪髓稱奇絕，　覿面相呈會也麼？</div>
</div><p style="margin-left:0em;text-indent:2em"><span class='note-inline'>(誦如來頂真言　（至）解冤結真言)</span></p>
</div>
<div class='div-other'><a id='mulu36' />
<p class='h4'>第四、廣釋除疑</p><p style="margin-left:0em;text-indent:2em">經云：爾時世尊憐憫阿難，及諸會中諸有學者，亦為未來一切眾生，為出世因，作將來眼，以閻浮檀紫金光手摩阿難頂。即時十方普佛世界，六種震動。微塵如來住世界者，各有寶光，從其頂出。其光同時於彼世界來祇陀林，灌如來頂，是諸大眾得未曾有。於是阿難及諸大眾，俱聞十方微塵如來，異口同音告阿難言：「善哉阿難，汝欲識知，俱生無明，使汝輪轉生死結根。唯汝六根，更無他物。汝復欲知無上菩提，令汝速證安樂解脫，寂靜妙常。亦如六根，更非他物。」阿難雖聞如是法音，心猶未明，稽首白佛：「云何令我生死輪迴、安樂妙常，同是六根，更非他物。」佛告阿難：「根塵同源，縛脫無二。識性虛妄，猶如空華。阿難，由塵發知，因根有相，相見無性，同於交蘆。是故汝今知見立知，即無明本；知見無見，斯即涅槃。無漏真淨，云何是中更容他物？」</p>
<p style="margin-left:0em;text-indent:2em">聞經佛子罪消滅</p>
<p style="margin-left:0em;text-indent:2em">興福禪師云：夫六種震動，必表非常。灌頂騰輝，欲彰奇特。光中勝處，佛頂光尊。欲表深詮，唯佛方證。如來自演，恐眾潛疑。故憑十方，同讚斯妙。諸佛之體，妙用咸齊。牟尼纔舉，兜羅諸佛，齊舒滿月，同宣一實，表證無差。欲令有學心，開去疑惑網。</p>
<p style="margin-left:0em;text-indent:2em">解冤結菩薩</p>

<div class="lg regular" style="margin-left:0em;"><div class='lg-row'>異口同音告阿難，　根塵縛脫互摧殘。</div>
<div class='lg-row'>十方共聽慈風軟，　萬劫同誇業海乾。</div>
<div class='lg-row'>興福拈時珠燦燦，　世尊演處玉珊珊。</div>
<div class='lg-row'>安公錯句真消息，　掃蕩煙塵法界寬。</div>
</div><p style="margin-left:0em;text-indent:2em"><span class='note-inline'>(誦首楞嚴心印咒　止)</span></p>
</div>
<div class='div-other'><a id='mulu37' />
<p class='h4'>第五、依經重誦</p>
<div class="lg regular" style="margin-left:0em;"><div class='lg-row'>真性有為空，　緣生故如幻。</div>
<div class='lg-row'>無為無起滅，　不實如空華。</div>
<div class='lg-row'>言妄顯諸真，　妄真同二妄。</div>
<div class='lg-row'>猶非真非真，　云何見所見？</div>
<div class='lg-row'>中間無實性，　是故若交蘆。</div>
<div class='lg-row'>結解同所因，　聖凡無二路。</div>
<div class='lg-row'>汝觀交中性，　空有二俱非。</div>
<div class='lg-row'>迷晦即無明，　發明便解脫。</div>
<div class='lg-row'>解結因次第，　六解一亦亡。</div>
<div class='lg-row'>根選擇圓通，　入流成正覺。</div>
</div><p style="margin-left:0em;text-indent:2em">聞經佛子罪消滅</p>
<p style="margin-left:0em;text-indent:2em">興福禪師云：初釋有為無為者，然掌珠雙破，護法呵空。雖今睹經言，親承金口。亦承雙說，未敢的論。今睹經言，親詳秘旨。欲解兩家之難，遐敷中道之詮。幸諸學人，審察幽理。</p>

<div class="lg regular" style="margin-left:0em;"><div class='lg-row'>迷真逐妄兩俱非，　窮子伶侽弗見歸。</div>
<div class='lg-row'>護法呵空心豁達，　掌珠雙破悟玄機。</div>
<div class='lg-row'>昔年深密雖宣演，　今日楞嚴愈發揮。</div>
<div class='lg-row'>偈頌長行皆指出，　拈來不離目前機。</div>
</div><p style="margin-left:0em;text-indent:2em"><span class='note-inline'>(誦首楞嚴　（至）解冤結真言)</span></p>
</div>
<div class='div-other'><a id='mulu38' />
<p class='h4'>第六、再指超門</p>
<div class="lg regular" style="margin-left:0em;"><div class='lg-row'>陀那微細識，　習氣成瀑流。</div>
<div class='lg-row'>真非真恐迷，　我嘗不開演。</div>
</div><p>作「常」。不生。</p>

<div class="lg regular" style="margin-left:0em;"><div class='lg-row'>幻法云何立？　是名妙蓮華。</div>
<div class='lg-row'>金剛王寶覺，　如幻三摩提。</div>
<div class='lg-row'>彈指超無學，　此阿毗達磨。</div>
<div class='lg-row'>十方薄伽梵，　一路涅槃門。</div>
</div><p style="margin-left:0em;text-indent:2em">聞經佛子罪消滅</p>
<p style="margin-left:0em;text-indent:2em">興福禪師云：陀那微細識，陀那識，八異名，具賴耶，以執取報藏。至第八地則無異。執識至妙覺，初滅陀那。持種種兼染淨。染至佛已盡，淨種則存。能持恒沙性淨功德，故知陀那貫通五位。微則簡質，細則簡粗，則七識細中之粗。質則第六，動念相顯。如來藏性，唯佛方鑒，下位不識其名，愚品豈知其體？</p>
<p style="margin-left:0em;text-indent:2em">吟<span class='corr'>偈</span></p>

<div class="lg regular" style="margin-left:0em;"><div class='lg-row'>陀羅微細最難知，　真妄如何說向伊。</div>
<div class='lg-row'>種子含藏無失沒，　現行發用又支離。</div>
<div class='lg-row'>瀑流滾滾奚能止？　幻法重重豈可推？</div>
<div class='lg-row'>彈指若超無學地，　自然光透兩條眉。</div>
</div><p style="margin-left:0em;text-indent:2em"><span class='note-inline'>(加持首楞嚴心真言)</span></p>
</div>
<div class='div-other'><a id='mulu39' />
<p class='h4'>第七、六解一亡　<span class='note-inline'>(誦經)</span></p><p style="margin-left:0em;text-indent:2em">經云：於是阿難及大眾，聞佛如來無上慈誨。祇夜伽陀，雜糅精瑩，妙理清徹，心目開明，歎未曾有。阿難合掌頂禮白佛：「我今聞佛無遮大慈，性淨妙常，真實法句。心猶未達，六解一亡，舒結倫次。唯垂大慈，再愍斯會，及與將來，施以法音，洗滌塵垢。」</p>
<p style="margin-left:0em;text-indent:2em">聞經眾等罪消滅　<span class='note-inline'>(入儀)</span></p>
<p style="margin-left:0em;text-indent:2em">興福禪師云：初言祇夜，則諷誦伽陀。重頌雜糅，理諭交顯。精瑩理盡迷遐，心月開明，則照理分明。歎未曾有，乃悟超常。解下二並如文。如來光敘一六，意欲引暢微詮。慶喜此既陳諮，雅合巧陳餘惑。</p>
<p style="margin-left:0em;text-indent:2em">吟偈</p>

<div class="lg regular" style="margin-left:0em;"><div class='lg-row'>祇夜伽陀恣舉揚，　文詞精瑩玉鏘鏘。</div>
<div class='lg-row'>已聞法句超真際，　更聽玄音悟大方。</div>
<div class='lg-row'>凡聖何曾分楚越？　根塵爭得有膏肓？</div>
<div class='lg-row'>如來苦苦親宣說，　六解須知一也亡。</div>
</div><p style="margin-left:0em;text-indent:2em"><span class='note-inline'>(加持首楞嚴心真言)</span></p>
</div>
<div class='div-other'><a id='mulu40' />
<p class='h4'>第八、綰疊通疑　<span class='note-inline'>(誦經)</span></p><p style="margin-left:0em;text-indent:2em">經云：即時如來於獅子座，整涅槃僧，斂僧伽梨，攬七寶几。引手於几，取劫波羅天所奉花巾於大眾前，綰成一結，示阿難言：「此名何等？」阿難大眾俱白佛言：「此名為結。」於是如來綰疊花巾，又成一結，重問阿難：「此名何等？」阿難大眾又白佛言：「此亦名結。」如是倫次綰疊花巾，總成六結。一一結成，皆取手中所成之結，持問阿難：「此名何等？」阿難大眾亦復如是，次第酬佛：「此名為結。」佛告阿難：「我初綰巾，汝名為結。此疊花巾，先實一條。第二第三，云何汝曹復名為結？」阿難白佛言：「世尊，此實疊花緝績成巾。雖本一體，如我思惟，如來一綰，得一結名，若百綰成，終名百結。何況此巾，祇有六結，終不至七，亦不停五。云何如來，祇許初時，第二第三，不名為結？」佛告阿難：「此實花巾，汝知此巾，元止一條。我六綰時，名有六結。汝審觀察，巾體是同，因結有異，於意云何？初綰結成，名為第一，如是乃至第六結生。吾今欲將第六結，名成第一否？」「不也，世尊。六結若存，斯第六名，終非第一。縱我歷生，盡其名辯，如何令是巾六結亂名？」佛言：「如是六結不同。循顧本因，一巾所造。令其雜亂，終不得成。則汝六根，亦復如是。畢竟同中，生畢竟異也。」</p>
<p style="margin-left:0em;text-indent:2em">聞經眾等罪消滅　<span class='note-inline'>(入儀)</span></p>
<p style="margin-left:0em;text-indent:2em">興福禪師云：劫波羅天，則髑髏天、四天王太子奉如來巾，斯承口訣，未睹經翻，豈敢專定？又長水云：巾喻真性，結喻六根。逐綰而問，相由妄別。令知根本，根本是一，妄結生六，無同異中，熾然生異，故一一綰，皆名為結。迷心執境，無異成異。故下文云：元依一精明，分成六和合，即斯義也。</p>

<div class="lg regular" style="margin-left:0em;"><div class='lg-row'>攬几拈巾為發揮，　廣長舌相轉璇璣。</div>
<div class='lg-row'>根中解去心尤妙，　喻上看來語更微。</div>
<div class='lg-row'>興佛以玄通佛意，　阿難示迹啟天機。</div>
<div class='lg-row'>六窗杜絕獼猴睡，　笑倒雲山老衲衣。</div>
</div><p style="margin-left:0em;text-indent:2em"><span class='note-inline'>(加持首楞嚴心真言　（至）解結神咒)</span></p>
</div>
<div class='div-other'><a id='mulu41' />
<p class='h4'>第九、比明修解</p><p style="margin-left:0em;text-indent:2em">經云：佛告阿難：「汝必嫌此六結不成，願樂一成，復云何得？」阿難言：「此結若存，是非鋒起，於中自生。此結非彼，彼結非此。如來今日，若總解除。結若不生，則無彼此。尚不明一，六云何成？」佛言：「六解一亡，亦復如是。由汝無始心性狂亂，知見妄發。發妄不息，勞見發塵，如勞目睛，則有狂花於湛精明。無因亂起，一切世間，山河大地，生死涅槃，皆即狂勞，顛倒花相。」阿難言：「此勞同結，云何解除？」如來以手，將所結巾，偏掣其左，問阿難言：「如是解否？」「不也，世尊。」旋復以手，偏牽右邊，又問阿難：「如是解否？」「不也，世尊。」佛告阿難：「吾今以手，左右各牽，竟不能解。汝設方便，云何解成？」阿難白佛言：「世尊，當於結心，解即分散。」佛告阿難：「如是如是。若欲除結，當於結心。阿難，我說佛法，從因生，非取世間和合粗相。如來發明世出世法，知其本因，隨所緣出，如是乃至恒沙界外，一滴之雨，亦知頭數。現前種種，松直棘曲，鵠白烏玄，皆了元由。是故阿難，隨汝心中，選擇六根。根結若除，塵相自滅。諸妄消亡，不真何待？阿難，吾今問汝：此劫波羅巾六結現前，同時解縈，得同除否？」「不也，世尊。是結本以次第綰生，今日當須次第而解。六結同體，結不同時。則結解時，云何同除？」佛言：「六根解除，亦復如是。此根初解，先得人空。空性圓成，明法解脫。解脫法已，俱空不生，是名菩薩從三摩地，得無生忍。」</p>
<p style="margin-left:0em;text-indent:2em">聞經眾等罪消滅　<span class='note-inline'>(入儀)</span></p>
<p style="margin-left:0em;text-indent:2em">興福禪師解云：金塵密透，掌現明鑒，雨滴恒沙，誠為粗顯。松直棘曲，小大皆知，玄烏白鵠，色殊推先，愛業彼無經說，此又標題。輒敘配陳，乃成穿鑿，勸擇如文。且談巾解結，祇合敘述蟠舒，何得忽敘雙因，標而不顯？如來昔敘因緣，密教未談，因始今詰迷元結本，所以返述前念，舉現了彰，達本生元。因標有無雙通二諦，意望興問，乘勢廣名。阿難且救喻端，所以標而不顯。或梵文應足，初譯未全，於事恐繁，且傳於理。前明消六，且遣同異之疑，併漸權方，猶迷指理。今明此義，解釋冤讎，六類消亡，圓通證入。</p>
<p style="margin-left:0em;text-indent:2em">吟偈</p>

<div class="lg regular" style="margin-left:0em;"><div class='lg-row'>於湛精明既不通，　狂花亂髮遍空中。</div>
<div class='lg-row'>根塵互遣亡纖翳，　法喻重宣有異功。</div>
<div class='lg-row'>左右各牽迷至理，　是非鋒起入煩籠。</div>
<div class='lg-row'>結心解處俱分散，　焰焰金烏出海東。</div>
</div><p style="margin-left:0em;text-indent:2em"><span class='note-inline'>(加持首楞嚴心真言　（至）解結神咒)</span></p>
</div>
<div class='div-other'><a id='mulu42' />
<p class='h4'>第十、懺除冤業</p><p style="margin-left:0em;text-indent:2em">空花非有，病眼觀瞻。業果雖空，妄心繫綴。四生六道，何莫由之？業有昇沉，理無彼此。應未明於本覺，三毒熾然；既不出於妄源，七支繁茂。由此生生妄想，汩沒愛河；世世仇讎，相為執對。蓋善惡起之於心，昇沉始於七趣。且人趣者，尊卑貴賤，貧富賢愚，紛擾萬端，不可具述。或為父母兄弟，夫婦男女，臣佐僮僕，師資朋友，鄉黨眷屬，歷劫以來，乍離乍合，倏忽會遇，執對無忘。所以為子孫者，或聰明端正，愛極掌珠。俄至夭殤，痛摧肝膽。或兇頑悖逆，奸盜不良，視父母如讎賊路人，未嘗從順。或臨深涉險，危命喪身。論語云：一朝之忿忘其身，以及其親，豈非惑歟？此皆宿業冤讎，故來相惱。凡夫不覺，悲喜交併，枉受苦惱。又世間愚惑，被害甚多。投崖赴火，墮樹臨坑，自縊自殺，畜傷鬼害，橫遭刀杖毒藥，枉被憲章，非命而亡。儻非宿冤所對，何以及此？舉此數端，餘悉可較。今於佛前，五輪投地，懇切求哀，解釋冤讎，各生歡喜，圓明種智，同證菩提。</p>

<div class="lg regular" style="margin-left:0em;"><div class='lg-row'>一念初萌萬仞高，　含藏八識自堅牢。</div>
<div class='lg-row'>豫且網內應難免，　地藏珠中豈可逃？</div>
<div class='lg-row'>六類紛紛俱繫綴，　四生浩浩共煎熬。</div>
<div class='lg-row'>奢摩他體能端的，　彼此相忘入聖曹。</div>
</div><p style="margin-left:0em;text-indent:2em"><span class='note-inline'>(誦解冤結真言　至解百生冤結咒)</span></p>
<p style="margin-left:0em;text-indent:2em"><span class='note-inline'>(舉)</span>佛頂萬行首楞嚴</p>
<p style="margin-left:0em;text-indent:2em">次為宰官、使者、將帥、守令解冤釋結</p>
<p style="margin-left:0em;text-indent:2em">弟子<span class='note-inline'>(某)</span>等，與法界眾生，自從無始以至今生，雖悟本心，示居三界，有大福業，祿位崇高，佩玉鳴珂，明經論道，護持世界，燮理陰陽，佐國安邦，修身煉行。隱菩薩相，現宰官身，端居廟堂之中，常依萬乘之主。禍倍眾惡，樂兼萬人。常將堯舜之民，授以堯舜之道。和聲浹洽，善政清嚴。德如偃草之風，政似炎天之澤。又乃或為守令，或為將帥，或為使者，及一切官僚，悉皆如是。其或姦胥設阱，未盡通知。雖匪容心，實非本意。妄有冤枉，亦未可知。今日今時，願將懺悔。伏願解冤結菩薩及海會聖賢，以大慈悲，受此虔懇。大眾各各彈指說罪，願罪消滅。</p>
<p style="margin-left:0em;text-indent:2em">宰官冤業罪消滅</p>
<p class="dharani" style="margin-left:0em;text-indent:2em">唵。三多囉。佉多。娑婆訶。</p>
<p style="margin-left:0em;text-indent:2em">次為軍伍、胥吏、獄訟解冤釋結</p>
<p style="margin-left:0em;text-indent:2em">道場懺主<span class='note-inline'>(某)</span>，現前大眾，法界眾生，從無始來，至於今日，未悟本心，輪迴三界。或在軍伍操戈武卒，役力廂軍。春冬之衣賜何虧？早晚之錢糧具足。藝能可較，名次遂昇，年德若高，摧排有序。所以尊貴分異，等級階差。正意治身，盡心報國。若他仁慈相尚，禮義相謙。在上如父，居下如兒，使役均平，差排依次。中雖別戶，宛爾一家。和協安營，豈非宿分？或者區分卒伍，頻責長行。杖楚而數目不知，驅逐而年時不問。致有遷之外郡，投換他州。父母棄離，妻孥隔絕。彼彼失所，無處安身。如此容心，寧無冤結？</p>
<p style="margin-left:0em;text-indent:2em">又乃或為胥吏，授職有司，勸心郡縣，請受悉依於國用，妻孥盡仰於官司。理當潔己奉公，曉文明事。或為推吏，毋冤枉於平人。或掌貲財，勿侵欺於毫末。深知因果，迴避憲章，終身無患，何莫由斯？其如曲法害人，侮文擅事，唯謀贓濫，初不覺知，及乎殃罪赴身，朝昏莫保。設使承寬襲慢，縱意施為，雖蒙現在之安寧，難免當來之劇苦。惡因既積，冤恨結深，世世生生，無由得免。</p>
<p style="margin-left:0em;text-indent:2em">又乃或當獄訟，貴賤富貧，各安其分；尊卑長幼，自守其倫。忠信孝慈，必臻餘慶。如有悖逆凌犯，獄訟繁興。或巧詐文詞，妄誣他罪；或豪強恃勢，抑逼無辜。故入人非，言不忤己。行財曲法，請托循私。苛彼深刑，訐他陰密。徒知快意，豈識冤憎？如斯之類，豈可具談？若不傾誠，如何懺洗？我等今當歸依解冤結菩薩及海會聖賢，發露至誠，代為懺悔。普令清淨，彈指說罪，願罪消滅。</p>
<p style="margin-left:0em;text-indent:2em">胥吏冤業罪消滅</p>
<p style="margin-left:0em;text-indent:2em">三世冤對罪消滅</p>
<p style="margin-left:0em;text-indent:2em">次為商賈、醫術、巫卜解冤釋結</p>
<p style="margin-left:0em;text-indent:2em">弟子<span class='note-inline'>(某)</span>，現前大眾，法界眾生，未悟本心，輪迴三界。或為醫術，以神聖工巧為術，以慈悲喜捨為懷，抉擇草木金石之藥材，療治風癆水氣之疾病，靈功廣大，何所不堪？其或為人之不常，練術之有誤，損傷人命，罔識病源。加彼不虞，增之疾苦。不能勿藥，徒愛資金。因果歷然，冤讎深結。</p>
<p style="margin-left:0em;text-indent:2em">又乃或為巫卜、妖孽之師，妄稱禍福，符書厭蠱，咒咀毀傷。恐懼人心，自言審諦。或日月星辰之下，或山林江海之中。逞彼妖邪，妄行咒禁。或因讎隙，枉陷平人。重能奪彼命根，輕乃增他衰耗。致斯冤結，累世無休。從生至生，不能逃逭。</p>
<p style="margin-left:0em;text-indent:2em">又乃或為商賈，因謀厚利，共要珍財，跋涉江山。同心協力，驅馳貨賂。遠向他方，親戚乖離。妻孥間隔，各分異意。多積貨財，唯務欺瞞，故行侵剋。或貪而自相謀殺，遠離良朋，圭角錙銖，私心獨用。或興刀杖毒藥，或投峻嶺洪流，害彼命根，益我資利。如斯萬狀，片舌奚談？若不傾誠，如何懺洗？我等今當歸依解冤結菩薩及海會聖賢，發露至誠，普伸懺悔。伏願冤家解釋，罪業消亡。此世來生，同圓種智。彈指說罪，願罪消滅。</p>
<p style="margin-left:0em;text-indent:2em">商賈、醫卜冤債罪消滅</p>
<p style="margin-left:0em;text-indent:2em">次為師資、父母解冤釋結</p>
<p style="margin-left:0em;text-indent:2em">弟子<span class='note-inline'>(某)</span>，合道場人，法界眾生，未悟本心，輪迴三界。或為父母，或為師資。僧俗同然，冤親豈免？若乃頓捐親愛，祝髮毀形，圓頂方袍，護持禁戒。尋師訪道，討論尋經。潔己淨誠，決明大事。明悟有空性相，精通頓漸偏圓，化度十方，拯提七趣，高超三界，永出塵寰，自利利他，功德無量。儻或不循上中下座，我慢貢高，不悟真乘，唯專業識，互相非斥，枉任鞭笞。妄廁僧流，沮壞賢善，奔馳名利，貪冒色財。枉住伽藍，濫膺恭敬。堅持一性，全無六和。廣造罪愆，深藏冤結。妄情擾擾，忿意炎炎。從生至生，不可具述。</p>
<p style="margin-left:0em;text-indent:2em">又乃或為父母，爰因有自，方生我家。宿契不投，何緣聚會？若乃堅心愚惑，紊亂人倫。初無子息，義養他兒，恩育愛憐，甚於親嫡。後因祈告，冀有親生。及乎果副私心，便乃親疏懸隔，鞭笞毀辱，苦楚萬端。棄擲無方，淪胥賤隸，或復其本性，無處安身，乞丐從軍，莫知所止。豈得冤心不憤，惡業不酬？或復父因喪偶，別娶妻孥。或母為孀居，改從他姓。緣成匹配，繼有子孫，前婚之男女罹殃，妁爾之親疏有間。父無剛斷，母有威嚴。因之流落他鄉，死之遺骸道路。銜冤之切，世俗斯多。若不傾誠，如何解脫？我等今當歸依解冤結菩薩及海會聖賢，願賜慈悲，攝受懺悔。今冀冤家解釋，恨意蠲消。眾等志誠，彈指說罪，願罪消滅。</p>
<p style="margin-left:0em;text-indent:2em">師資冤業罪消滅</p>
<p class="dharani" style="margin-left:0em;text-indent:2em">唵。三多羅。佉多。娑婆訶。</p>
<p style="margin-left:0em;text-indent:2em">父母冤業罪消滅</p>
<p class="dharani" style="margin-left:0em;text-indent:2em">唵。三多羅。佉多。娑婆訶。</p>
<p style="margin-left:0em;text-indent:2em">次為男女、兄弟、眷屬解冤釋結</p>
<p style="margin-left:0em;text-indent:2em">懺主弟子<span class='note-inline'>(某)</span>，現前大眾，六道有情，未悟本心，輪迴三界。或為男女，稟形父母，恩德難酬。凱風詩言母氏劬勞，蓼莪謳詠昊天罔極。深恩重德，塵劫奚窮？常興孝敬之心，每運報酬之志。儻或心生悖逆，意逐荒淫。朋狎兇愚，順從妻妾。反睛怒目，惡逆無邊。不孝之愆，卒難可說。渾無侍奉，永絕傾虔。國有常刑，議當併逐。慈親仁愛，結恨在心。如是之人，世間何限？</p>
<p style="margin-left:0em;text-indent:2em">又乃或為兄弟，情重天倫。兄友弟恭，則無患矣！爾者各因成立，異姓同居，鬥亂家常，互興諍訟，遂乃分居析業，共諍資財，嫉妒公論，傷殘毀辱，忍發同根之念，遽興煮豆之冤。酥酪全無，鶺鴒何在？永為讎隙，至死不休。喪彼人倫，弗知王道。</p>
<p style="margin-left:0em;text-indent:2em">又乃或為夫婦，宿緣諧偶，匹配方成。既曰夫妻，理應和協。若或不能慈忍，琴瑟有乖，冤業多多，筆端難記。又乃或為眷屬，孤舟洪渡，尚有宿因。氣味相投，殆非率爾。何得情乖禮義，心起是非？纔聞眷戀之深，或睹仇讎之大。爭容眼見，不許耳聞。或伺便而速使死亡，或設機而故令陷溺。如斯之恨，爭可消亡？故古人云：為至親之眷屬，作至極之冤家。若非眷屬，不可報冤。具在前賢，豈可不信？若不傾誠，無由懺洗。我等今日，至心歸依解冤結菩薩及海會聖賢，願賜加威，攝受懺悔。俾令宿生今世，冤業消除。眾等志誠，彈指說罪，願罪消滅。</p>
<p style="margin-left:0em;text-indent:2em">男女冤業罪消滅</p>
<p style="margin-left:0em;text-indent:2em">兄弟冤業罪消滅</p>
<p style="margin-left:0em;text-indent:2em">夫婦冤業罪消滅</p>
<p style="margin-left:0em;text-indent:2em">次為奴婢、盜賊解冤釋結</p>
<p style="margin-left:0em;text-indent:2em">道場懺主<span class='note-inline'>(某)</span>，現前大眾，法界眾生，未悟本心，輪迴三界。應當普為奴僕、盜賊，解六類冤。負力負財，今為奴婢。宿冤業力，致處下流。富貴之家，要知所以。若恩威共舉，則心服無虞。儻鞭撲驅馳，則便生冤苦，以至寒暄飢渴，病苦疲勞，湯藥不時，飲食不節。如此怨恨在心，寧不憤悱？或有既稱賤隸，欺罔主人，偷竊資財，故違旨命，作諸過咎，忽致難矜。以此長被毀呵，常遭鞭捶。緣斯冤恨，果報難忘。</p>
<p style="margin-left:0em;text-indent:2em">又乃或為盜賊，偷他所有，宿習難忘。穿穴踰牆，詐欺劫奪，毆殺物主，捍拒公文，或已陷狴牢，妄攀徒黨。或既招情款，復怨他人，不悔自心，所作致令苛在重刑。坐此因緣，豈無冤債？我等今日，至心歸依解冤結菩薩及海會聖賢，咸願冤心解釋，恨意消亡。眾等志誠，彈指說罪，願罪消滅。</p>
<p style="margin-left:0em;text-indent:2em">奴婢、盜賊冤業罪消滅</p>
<p style="margin-left:0em;text-indent:2em">六類冤業罪消滅</p>
<p style="margin-left:0em;text-indent:2em">普懺罪菩薩摩訶薩</p>

<div class="lg regular" style="margin-left:0em;"><div class='lg-row'>大略區分十八般，　考窮元在一毫端。</div>
<div class='lg-row'>廟堂豪傑須當勉，　草茵凡庸切好看。</div>
<div class='lg-row'>妙理雖云超六度，　深冤宜在運三檀。</div>
<div class='lg-row'>倘逢平等相忘處，　天上人間各自安。</div>
</div><p style="margin-left:0em;text-indent:2em"><span class='note-inline'>(誦阿閦滅罪咒　摧罪障咒)</span></p>
<p style="margin-left:0em;text-indent:2em"><span class='note-inline'>(普懺罪咒　解結真言)</span></p>
<p style="margin-left:0em;text-indent:2em"><span class='note-inline'>(迴向　下壇)</span></p>
</div></div>
<p class='juan'>楞嚴解冤釋結道場儀文中</p>
<div class='div-w'><p style="margin-left:0em;text-indent:2em">祝大明萬萬年刊刻</p>
</div></div></div>
</div><!-- end of div[@id='body'] -->
</body></html>