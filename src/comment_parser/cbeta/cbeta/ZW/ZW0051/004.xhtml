<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴解冤釋結道場儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'>楞嚴解冤釋結道場儀文卷下</p>
<div class='div-other'><a id='mulu43' /><p style="margin-left:0em;text-indent:2em">大眾至誠心，同誦歎佛偈：</p>

<div class="lg regular" style="margin-left:0em;"><div class='lg-row'>一切諸導師，　普現於十方。</div>
<div class='lg-row'>汝觀牟尼尊，　所作甚希奇。</div>
<div class='lg-row'>佛身不在內，　亦不在於外。</div>
<div class='lg-row'>神力故顯現，　導師法如是。</div>
</div><p style="margin-left:0em;text-indent:2em"><span class='note-inline'>(舉)</span>解冤結菩薩摩訶薩</p>
<p style="margin-left:0em;text-indent:2em">第三時號成就菩提，仍分十節：</p>
<p style="margin-left:0em;text-indent:2em">一、警策大眾；二、讚禮聖賢；三、勸修三觀；四、述無量心；五、依位漸修；六、忘心頓證；七、根塵解結；八、事法供養；九、表祝迴向；十、禮別設散。</p>

<div class='div-other'><a id='mulu44' /><p style="margin-left:0em;text-indent:2em">今且第一警策大眾。各請至誠，隨口應和。</p>

<div class="lg regular" style="margin-left:0em;"><div class='lg-row'>道場清淨眾，　各各當志心。</div>
<div class='lg-row'>志心勤歸依，　志心勤禮拜，</div>
<div class='lg-row'>大聖大慈悲，　解冤結菩薩。</div>
<div class='lg-row'>菩薩大慈悲，　能滅生死苦；</div>
<div class='lg-row'>菩薩大慈悲，　能解根塵縛。</div>
<div class='lg-row'>發明真實慧，　三觀永澄明。</div>
<div class='lg-row'>頓悟於本源，　漸修無量行。</div>
<div class='lg-row'>六度皆圓滿，　超證寂滅門。</div>
<div class='lg-row'>彼我悉相忘，　成就菩提道。</div>
<div class='lg-row'>利益廣無邊，　普濟於一切。</div>
<div class='lg-row'>今日已往去，　永不復退轉。</div>
</div><p style="margin-left:0em;text-indent:2em"><span class='note-inline'>(舉)</span>信禮解冤結菩薩</p>

<div class="lg regular" style="margin-left:0em;"><div class='lg-row'>三回警策事無他，　意在人人會也麼？</div>
<div class='lg-row'>三觀澄明俱在我，　六根清淨悉同科。</div>
<div class='lg-row'>根塵縛脫何思慮？　生死空花總是訛。</div>
<div class='lg-row'>鏡上看來心自見，　何勞馳騁動干戈？</div>
</div></div>
<div class='div-other'><a id='mulu45' />
<p class='h4'>第二、讚禮聖賢</p><p style="margin-left:0em;text-indent:2em">一心歸命禮，四心圓備，三觀澄明。智光常照於十方，慈力普加於五濁。常於災劫，救人而神用無虧；每念苦鄉，解結而佳名愈盛。本觀音之化現，為解結之權宜。修羅之瞋恨皆消，帝釋之冤讎已息。掌中捧出，座下歸依。漸修而展演，地位階差；頓悟而發揮，心性無礙。六類解纏綿之業，三生除深重之冤。每將般若之淵源，普施菩提之妙道。願垂哀憫，俯察凡庸，今日今時，光臨法會，<span class='note-inline'>(和)</span>受請供養。</p>

<div class="lg regular" style="margin-left:0em;"><div class='lg-row'>四心圓備喜圓成，　三觀澄明轉更精。</div>
<div class='lg-row'>五濁界中乘一念，　十方境上度尋聲。</div>
<div class='lg-row'>塵塵應現機緣熟，　處處光明路坦平。</div>
<div class='lg-row'>地位階差皆展演，　返觀何處不崢嶸？</div>
</div><p style="margin-left:0em;text-indent:2em"><span class='note-inline'>(加持禮拜真言　（至）召請真言)</span></p>
<p style="margin-left:0em;text-indent:2em">今當第三時中，讚禮上聖。各望至誠，一心頭面禮。</p>
<p style="margin-left:0em;text-indent:2em">至心歸命禮，內外推尋終不見，如人飲水自家知；無生無滅沒遮欄，萬像森羅以為性，清淨法身毗盧遮那佛。我今稱讚，願賜加威，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，根塵無礙周沙界，相好端嚴亦復然；自他受用廣無涯，平等普應皆圓滿，稽首報身盧舍那佛。我今稱讚，願賜加威，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，始從兜率陀天退，託蔭摩耶示降生；明星現處悟靈機，樹下降魔興正法，三類化身釋迦牟尼佛。我今稱讚，願賜加威，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，四十八願利群品，行願莊嚴自己身；所居世界淨無塵，水鳥樹林宣妙法，我等導師無量壽尊佛。我今稱讚，願賜加威，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，劫毗羅於三祇道，修成無量大浮圖；我今稽首亦復然，無垢淨光常護念，大慈大悲無垢淨光佛。我今稱讚，願賜加威，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，十二大願皆圓滿，遊行諸國至莊嚴；隨機應感化眾生，九橫三災俱解脫，大慈大悲藥師琉璃光王佛。我今稱讚，願賜加威，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，淨居天上宣真諦，指出金輪佛頂光；周天無量眾星辰，稽首皈依求解脫，大慈大悲熾盛光王佛。我今稱讚，願賜加威，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，一切智中諸法界，七佛如來大祖師；摧魔顯正救眾生，十種吉祥常覆護，大慈大悲文殊師利菩薩。我今稱讚，願賜加威，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，道場不動周沙界，普眼如何取次看；以人以法共稱揚，一性圓融無障礙，大慈大悲普賢法王菩薩。我今稱讚，願賜加威，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，聞思修入三摩地，超越世間出世間；耳聞圓照普莊嚴，堪忍界中為教體，大悲延壽觀世音菩薩。我今稱讚，願賜加威，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，精修念佛真三昧，無念之心不較多；淨念相繼入圓通，都攝六根無選擇，大慈大悲大勢至菩薩。我今稱讚，願賜加威，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，百生冤結難除解，啟請如來大總持，遏阿暗惡妙伽陀，無量有情皆解脫，大慈大悲普光菩薩。我今稱讚，願賜加威，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，海岸園林樓閣內，善財參問往南方；一生成佛了無礙，華藏莊嚴俱圓滿，大慈大悲彌勒大菩薩。我今稱讚，願賜加威，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，迷悟始終常請問，本來成佛義昭然；有無聚散總輪迴，示跡揚權顯圓覺，大慈大悲金剛藏菩薩。我今稱讚，願賜加威，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，四大寶珠親手執，十方世界化成空；大圓鏡智亦騰光，諸幢王剎相涉入，大慈大悲虛空藏菩薩。我今稱讚，願賜加威，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，以智縛脫從心起，菩薩慈悲為解除；三生六類悉消忘，天上人間稱自在，大慈大悲解冤結菩薩。我今稱讚，願賜加威，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，無人能債無人縛，妙真常性本堂堂；行於日月大天前，無量神通尋不見，大慈大悲摩利支天菩薩。我今稱讚，願賜加威，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">至心歸命禮，一千二百常隨佛，天上人間化有情；剎那示現遍塵沙，無漏果圓稱自在，應供福田大阿羅漢。我今稱讚，願賜加威，普與有情，解冤釋結，<span class='note-inline'>(和)</span>願共諸眾生，一心頭面禮。</p>
<p style="margin-left:0em;text-indent:2em">上來禮請第三時中諸佛菩薩，已沐雲臨道場。伏願天眼遙見，慧耳遙聞，他心遙知，神通遙鑒，以大願力，起無緣慈，憐憫有情，哀受我請，慈悲護念，降臨道場，證盟此齋，周遍法界。願此善力廣大無邊，猶若虛空，具諸功德。奉請已，一心歸命禮常住三寶。</p>
<p style="margin-left:0em;text-indent:2em">蓮花捧足降臨來</p>

<div class="lg regular" style="margin-left:0em;"><div class='lg-row'>再三讚禮盡按誠，　未復慇勤事鼎精。</div>
<div class='lg-row'>自己靈光常不昧，　何勞諸聖愈佳名。</div>
<div class='lg-row'>菩薩妙道從即入，　彼我圓融患不成。</div>
<div class='lg-row'>展事投誠君薦取，　除根<span class='corr'>伐</span>樹勿入情。</div>
</div><p style="margin-left:0em;text-indent:2em">南無解冤結菩薩</p>
<p style="margin-left:0em;text-indent:2em">迴向無上佛菩提　<span class='note-inline'>(四聲)</span></p>
<p style="margin-left:0em;text-indent:2em">第三時陞座　<span class='note-inline'>(加持字母陀羅尼)</span>　<span class='note-inline'>(經題)</span></p>
</div>
<div class='div-other'><a id='mulu46' />
<p class='h4'>三觀修行</p>
<div class="lg regular" style="margin-left:0em;"><div class='lg-row'>三段因緣二已周，　常觀寂寂好參求。</div>
<div class='lg-row'>忘心頓證淵源理，　直下承當便轉頭。</div>
</div><p style="margin-left:0em;text-indent:2em">且三觀修行者，即奢摩他。三摩鉢提，禪那是也。初謂之泯相澄神。觀乃奢摩他之異名。意謂一切世間種種萬法，本自寂靜，不滅不生。但為眾生無量劫來，一念心動，業轉現興。境界崢嶸，內緣奢擾，弗能制止。似水涓涓，如燈焰焰。內為見聞覺知之袞袞，外隨地水火風之紛紛。故我世尊，特開定門以止之，俾其有所證入。且梵語奢摩他，此云之止，亦謂之靜，蓋生死根源於剎那間，未嘗暫止。若不修奢摩他，無上佛果菩提，云何證入？今此解冤結道場，亦將以清淨寂滅身心，以為其本。則六類冤債，不言而亡。故凡欲修行，必須薰習奢摩他，以為其本。第二身心既靜，翛然更無一毫一毛，一機一境，一言一句，而為障礙。灑灑落落，猶若虛空，平等寂靜，必須更與三摩鉢提，俾其靜中發慧，化導群生。對境遇緣，現身現土。說法若雲若雨，庶其拔楔抽釘；利生如塵如沙，普與解粘去縛。令自他而清淨，祈彼我以逍遙。故圭峰禪師謂之超幻銷塵觀，妙在斯矣！若純是止，即頑礙無知，與土木瓦礫以無殊；若純是觀，則掉舉而弗靜，必先以奢摩他而自定，後須以三摩鉢提以持之。兩法相資，一心澄靜。方可動中有靜，靜中有動。動靜如一，非從外來。儘是心花發光，盡是智鑒洞徹。無量惡習，無量冤債，自然消殞。自古及今，三世諸佛，六代祖師，全以此道，消磨萬法，廓徹根源。破的破玄，超宗越格。初無異念，全露法身。即此止觀二法，何其妙焉？即其如是，止相寂靜，觀心湛然，兩法未忘，猶為障礙。是故第三更開禪那一觀，令其掃蹤滅跡，淨盡無餘。若妙若玄，一時蕩滌。亦不見奢摩他之止相，亦不見三摩鉢提之觀心。運用如如，卷舒寂寂。無邊無表，絕毫絕釐。透色透聲，蓋天蓋地。照亦不立，遇緣即宗。坐斷報化佛頭，顯出自家妙用。無邊法門，一時露現；無邊行海，一時周圓；無邊諸佛，一時普瞻；無邊罪業，一時消散；無邊冤債，一時蕩盡；無邊教法，一時遍通；無邊眾生，一時度盡。見聞知覺，尚猶為幻。為化地水火風，爭得有相有形。六類消亡，十方清淨，即第三禪那觀也。且梵語禪那，此云靜慮。靜即清淨，慮即念心。一念不介懷，萬法悉皆滅。故圭峰謂之絕待靈心觀。亙古亙今，無生無滅。孤標獨立，卓爾現前。成佛妙門，盡於此矣。今日道場，若能修此三心，則何慮冤結而不解？</p>

<div class="lg regular" style="margin-left:0em;"><div class='lg-row'>解結除冤樂有餘，　勤修觀行為祛除。</div>
<div class='lg-row'>靈編舉處分三種，　正眼看來本一如。</div>
<div class='lg-row'>句裏藏機須薦取，　定中發慧自相隨。</div>
<div class='lg-row'>到頭展縮皆由我，　在則人兮亡則書。</div>
</div><p style="margin-left:0em;text-indent:2em"><span class='note-inline'>(加持菩薩解冤結咒　（至）六字最上心真言)</span></p>
</div>
<div class='div-other'><a id='mulu47' />
<p class='h4'>第四、四無量心</p><p style="margin-left:0em;text-indent:2em">如來之心，一切處寂滅；如來之行，一切處圓成。徹見根源，窮極本末。無纖毫以為礙，豈微塵以介懷？自古自今，無生無滅。寂然不動，普應群機；湛爾無私，該羅萬有。普使一切眾生，得大寂滅，得大自在，得大解脫，到大休大歇之地，無不圓融，無不清淨，何嘗有其四種耶？然而勸化門庭，隨世流布，皆是慈悲方便，落草商量。所以分乎四種，以為一切眾生歸投之道路。信向之門庭，俾令解結除冤，出纏離縛。庶使塵塵適悅，彼彼歡從。透脫根塵，超越生死，無所障蔽，悉悟本源。盡去來今，無窮無盡。慈無量心者，慈能與樂平等，普施一切眾生。假使無量楚毒之所相加，我以慈心，兩無相礙。冤憎無由而結，毒害豈可而增？能摧樹下魔軍，欲示宅中寶藏。古人云：彼以毒來，我以慈受。且毒無自性，激之則狂，但是萬苦千殃，無邊楚毒，惡聲惡罵，毒念毒心，種種凌夷，彼彼相害，但祇迴光返照，一切勿與較量。識破後不成冤，坐斷後皆無念，豈止息他人之蠱毒？亦顯自己之德能，方名為有力量大人，始是出塵之方便。《老子》云：以德報德，以德報冤，斯之謂也。《維摩經》云：慈心是道場，我等眾生故。今日道場解冤釋結，第一須以慈無量心，以為其本。悲無量心者，悲能拔苦，捐軀捨命，普應十方。拔苦除危，悉該萬有。忍諸疲苦，廣運哀憐。見諸眾生，沉淪苦海，如己之溺也。或便獎提，或為代受。遍空遍界，靡有孑遺。自本自根，悉皆提拔。如《觀世音菩薩大悲心經》云：我若向刀山，刀山自摧折；我若向火湯，火湯自枯竭；我若向地獄，地獄自消滅；我若向餓鬼，餓鬼自飽滿；我若向修羅，惡心自調伏；我若向畜生，自得大智慧。大地世界，無有如芥子許，不是菩薩捨身命處，普為眾生故。《淨名經》云：悲是道場，忍疲苦故。肇法師云：見苦必赴，不避湯炭，是悲行也。孔子云：有殺身以成仁，無求生以害人。今日道場，若僧若俗，若男若女，聞如是言，發大悲心，唏顏慕藺。自古及今，諸佛菩薩如此大悲，所有冤結，從何而起？是故第二須發悲無量心，以為修行之本。喜無量心者，廓徹根源，身心適悅，安樂自在，永出苦源。一切聖賢，無量海會，諸佛如來，及大地一切眾生，若聖若凡，悉與我身，同體平等。故《華嚴經》云：如來初成正覺，歎云：我今普見一切眾生具有如來智慧德相，悉皆成佛。既其如是喜無量心，遍通平等。《維摩經》云：喜是道場，悅法樂故。以此法樂，樂彼同悅。是喜行也。且以一切眾生，無量劫來，無明煩惱，於諸世間，妄生執著。分彼分此，指自指他，不能內融，故多外擾。所以發業潤生，妄自分疏。間隔有異，深造惡業。種種取捨，縱任六根。不覺不知，無由透脫。今日今時，若欲解結除冤，第三須發喜無量心，以為其本。捨無量心者，冤親平等，內外寂然。斷諸憎愛，不生執著。於不苦不樂者，起離癡想；於有苦者，起離瞋想；於有樂者，起離貪想。一心虛寂，三毒清涼。心性如如，智慧明顯。故東坡云：一切眾生，由於愛境，造種種業，輪迴六道，受諸生死，至千萬劫。本所從來，唯有一愛，更無他病。佛大醫王，應病與藥。唯有一捨，更無他藥。常以此藥，而治此病。如水救火，應手便滅。今此大捨無量清淨心，何嘗異此？然大地世界，一切眾生，擾擾攘攘，不知所向。徒自於外，袞袞徒勞，終無所得。但能審諦東坡之言，汲汲遑遑，切力行之，極有法藥。至簡至易，何其妙哉？《維摩經》云：捨是道場，憎愛斷故。合道場人，儻能如是行持，自然流入娑婆苦海，豈待加功用行，然後為得哉？</p>

<div class="lg regular" style="margin-left:0em;"><div class='lg-row'>清淨慈悲喜捨心，　無窮無盡去來今。</div>
<div class='lg-row'>慈同彌勒源流遠，　悲若觀音行願深。</div>
<div class='lg-row'>定慧圓明須適悅，　冤親平等任昇沉。</div>
<div class='lg-row'>希顏慕藺勤精進，　佇看優遊功德林。</div>
</div><p style="margin-left:0em;text-indent:2em"><span class='note-inline'>(加持佛頂無能勝陀羅尼)</span></p>
</div>
<div class='div-other'><a id='mulu48' />
<p class='h4'>第五、依位漸修</p><p style="margin-left:0em;text-indent:2em">法本無修，道安可證？奚有五位六位之差別，寧分十住十信之階梯？豈共千聖同躔？不與萬法為侶。灼然契悟，不假修成。亡地位之紛紛，絕漸次之袞袞。六度萬行，則體中成就；三明八解脫，則性上圓融。反於己求，無勞外爍。實無菩薩，安有如來？絕相絕名，無取無證。華嚴圓覺，一一如然。無礙圓融，清淨寂滅。故《圓覺》云：圓覺自性，非性性有。循諸性起，無取無證。於實相中，實無菩薩及諸眾生。何以故？菩薩眾生，皆是幻化。幻化滅故，無取證者。譬如眼根，不自見眼。性自平等，無平等者。眾生迷倒，未能除滅。一切幻化，於滅未滅。妄功用中，便顯差別。若得如來，寂滅隨順，實無寂滅，及寂滅者。以此而觀，菩薩眾生，既同幻化，皆無實有。蓋為一切眾生，不悟本源，徒分妄見。性覺一起，強名斯生。三四四三，互相涉入。既有眾生之顛倒，寧無世界之崢嶸？性妄見生，空花眩目。於無住本，建立萬緣。執之不移，隨之輪轉。如此則一期妄法成就，三世因果難逃。有無從此而生，長短由斯而立，善惡因之而擾擾，前後緣之以紛紛。竟不能還源，寧知於返本？遂於此處，建立地位、漸次之殊，分列賢聖、信果之異。且第一信位者，即十信菩薩。本具足凡夫，聞法覺悟。遇善知識，切磋琢磨，悟淨覺心，永絕勞慮。勞慮永絕，法界圓明。淨解存心，為自障礙，弗能前進，猶處暗中，清淨覺心，不得自在。故《圓覺經》云：此名凡夫，隨順覺性。第二賢位者，即三賢菩薩。三十位因人，見解雖亡，見覺猶在。前位礙心已滅，此位能覺尚存。俱是識性沉沉，卒難脫落法相。所謂雖則雙印二空，猶存少物，必資劃刷，方得玲瓏。若有所拘，則為非住。故《圓覺》云：此名菩薩未入地者，隨順覺性。第三聖位者，即十地菩薩，淨解雖亡，能礙亦滅。十信之識心已破，三賢之見覺俱亡。一心真見道現前，三心相見道成立。圓明歡喜，具足法雲。賢位已遙，佛地將顯。能照所照，寂滅無礙。無礙精進，三無數劫欲圖，四無量心已具，亦不住於教。孤標獨立，確爾圓成。世出世間，一切清淨。雖則如是，猶滯纖毫。無明未祛，藏識未轉，佛地障礙。倘在四事，妄法猶拘。雖曰畢功，尚有事在。故《圓覺》云：此名菩薩已入地者，隨順覺性。第四果位者，即佛位也。最後無明已斷，三無數劫，功行已圓，覺道具成。種智清淨，心中無障。無礙境上，自在自由。冬去春來，障盡圓滿。故《圓覺》云：一切障礙，即究竟覺。得念失念，無非解脫；成法破法，皆名涅槃。智慧愚癡，通為般若；菩薩外道，所成就法，同是菩提；無明真如，無異境界，諸戒定慧及淫怒癡，俱是梵行。眾生國土，同一法性；地獄天堂，皆為淨土。有性無性，齊成佛道。一切煩惱，畢竟解脫。法界海會，照了諸相，猶如虛空。此名如來隨順覺性。合道場人，應知此四種法門，盡去來今一切諸佛如來超凡入聖之鴻漸。《楞嚴經》云：過去諸如來，斯門已成就；現在諸菩薩，令各入圓明。未來修學者，當依如是法。我亦從中證，非唯觀世音。以此而觀，前聖後聖，外此而得道得果者，無有是處。今日今時，更能於此一言之下，心地開通，離苦除災，解冤釋結，漸漸增進，證大菩提，具大相好，何其妙哉？</p>

<div class="lg regular" style="margin-left:0em;"><div class='lg-row'>粗中之細細中粗，　萬行因花次第敷。</div>
<div class='lg-row'>每以三賢為入劫，　常將十信作凡夫。</div>
<div class='lg-row'>看來位位成前後，　悟去塵塵絕有無。</div>
<div class='lg-row'>更道忘心便頓證，　等觀元是一毗盧。</div>
</div><p style="margin-left:0em;text-indent:2em"><span class='note-inline'>(加持菩薩能令冤家為害不成真言)</span></p>
</div>
<div class='div-other'><a id='mulu49' />
<p class='h4'>第六、忘心頓證</p><p style="margin-left:0em;text-indent:2em">綿綿密密，從來不動一毫毛；寂寂堂堂，宛爾渾無一點翳。豈同行布，劫數紛紛；無滯圓融，法門疊疊。雖云不墮諸數，何妨普應群機？鑄聖陶凡，超宗越格。如空中鳥蹤，跡跡皆空；猶谷內傳聲，聲聲絕響。毋容擬議，豈用分疏？頓證身心，語言併卻，咽喉唇吻，何籍劬勞？肯綮修證，奚須勇猛精進行持？郢人堊鏝，而徒自依稀；輪匠斲輪，而俱為彷彿。爭知此道，炳煥靈明。大力量人，方能擔荷。祖師以為末後句，如來以為最初因。但能覿面承當，勿使當場蹉過。《圓覺經》云：善男子，但諸菩薩及末世眾生，居一切時，不起妄念。於諸妄心亦不息滅。住妄想境，不加了知。於無了知，不辨真實。此一節經，真顯妄心頓證之淵奧。且不起妄念，則無妄心。根本既無，枝葉何在？復如何加於息滅？復如何加於了知？但能掃蕩情塵，自然處處澄現。古人云：處處真，處處真，塵塵儘是本來人。若如是修行，則忘心頓證，灼然明矣。合道場人，今日今時，諦審諦思，速求開悟。入聖超凡，解冤釋結。以盡度生之方便，窮通諸佛之法門。如此行持，何患冤家而便結？</p>

<div class="lg regular" style="margin-left:0em;"><div class='lg-row'>忘心頓證豈相淹？　不在多多為解粘。</div>
<div class='lg-row'>圓覺妙門真簡要，　楞嚴大定絕廉纖。</div>
<div class='lg-row'>慈風扇處三根普，　法雨傾時四海霑。</div>
<div class='lg-row'>三世如來關捩子，　為君拈出莫勞謙。</div>
</div><p style="margin-left:0em;text-indent:2em"><span class='note-inline'>(加持無盡降伏冤家真言)</span>　<span class='note-inline'>(（止）　下位登壇解結)</span></p>
</div>
<div class='div-other'><a id='mulu50' />
<p class='h4'>第七、根塵解結　<span class='note-inline'>(經題)</span></p><p style="margin-left:0em;text-indent:2em">三時舉范，已見周圓；六類冤讎，必須解結。方信道場輪迴苦趣，不是他人清淨法身，更非別物。百千諸佛，豈離行藏？萬億眾生，全歸方寸。發菩提心，則畢竟寂滅；三心五誓，則切切行持。悟如來設教之因由，了菩薩化現之儀相。廣陳冤債，彼我一一消亡；勉厲精修，生佛心心平等。舉首楞嚴之妙典，拈興福疏之玄猷。敘十八種冤，盡三千界業空假中之法門，詳練靜幻寂之觀行。精通四無量心，六波羅蜜；漸修五位六位，頓忘前心後心。能事云周，靈根穎脫。如此悉皆了畢，奚須展演周知？實際門中一點無，事相之中安可捨？須憑解結，以盡虔誠。各各翹勤，佛前懺悔。敢煩大眾，相伴檀那。胡跪投誠，頭頭解結。同誦解百生冤結神咒，共持解冤結菩薩佳名。注想傾心，解冤釋結。</p>
<p style="margin-left:0em;text-indent:2em"><span class='note-inline'>(舉)</span>解冤結菩薩　<span class='note-inline'>(四聲)</span></p>
<p style="margin-left:0em;text-indent:2em">佈施般若波羅蜜以解負財之結儀當演　<span class='note-inline'>(經題)</span></p>
<p style="margin-left:0em;text-indent:2em">《大佛頂首楞嚴經》</p>
<p style="margin-left:0em;text-indent:2em"><span class='note-inline'>(負財之冤，一僧解釋。後俱照此舉，改六波羅蜜並六負名。)</span></p>
<p style="margin-left:0em;text-indent:2em">第一、修行佈施般若波羅蜜多，以解負財冤家之結。且世間之財，亦能成人，亦能害人。貪之成業，橫逆招殃。不能退步自看，祇顧前程快利，取之無義，恣意傷廉，惱自惱他，寧無冤結，以至興兵劫奪？而穴竅謀貪，侵剋眾人，致傷性命。因之而義斷，以之而親離。種種過愆，卒說難盡。皆由不知佈施，果報無量無邊。內身尚乃能損，外物何曾可必？今日今時，稽首歸依解冤結菩薩，修行佈施般若波羅蜜多，以解負財冤家之結。故《華嚴經》云：有十種清淨施，所謂平等清淨施，不簡眾生故；隨意施，滿其所願故；不亂施，令得利益故；隨宜施，則知上中下故；不住施，不求果報故；開捨施，心不戀著故；一切施，究竟清淨故；迴向菩提施，遠離有為無為故；教化眾生施，道場不捨故；三輪清淨施，於施者受者以及施物，正念觀察，如虛空故。合道場人，各各明悟十種清淨佈施般若波羅蜜多，負財冤家，悉皆消滅矣。</p>
<p style="margin-left:0em;text-indent:2em"><span class='note-inline'>(眾誦)</span>解百生冤結咒</p>
<p class="dharani" style="margin-left:0em;text-indent:2em">唵。諾賀諾賀。薩嚩訥瑟吒。鉢羅訥瑟吒。怛羅喃。娑婆訶。</p>
<p style="margin-left:0em;text-indent:2em"><span class='note-inline'>(舉)</span>負財冤家罪消滅</p>
<p style="margin-left:0em;text-indent:2em">第二、修行持戒般若波羅蜜多，以解負命冤家之結。一切眾生，保命畏死。誤傷猶冤，故殺可知。於他不可傷，恕己堪為喻。且連持色心，人人保護，物物愛憐，皆欲盡其天年，總要全其性理。勿殺勿行杖，蓮花生沸湯。如其恣口腹之資，遂乃傷其性命。以至爭財競利，恃勢誇豪，炫識矜能，邀功就位。或為求其所有，由此斷其命根。唯務己強，不知他怨。結如是業，爭可消亡？世世生生，永無迴避。皆由不知持戒清淨般若波羅蜜多，所以故多殺生害命。有此冤債，今日今時，稽首歸依解冤結菩薩，海會諸聖賢，修行持戒般若波羅蜜多，以解負命冤家之結。故《華嚴經》云：菩薩有十種清淨戒。所謂身戒，則護身三惡故；語戒，則離語四過故；心戒，永離貪瞋邪見故；不破一切學處戒，則於一切人天中作尊重故；守護菩薩心戒，不樂小乘故；守護如來所制戒，於微細眾生大怖畏故；隱密護持戒，則能善拔犯戒眾生故；不作一切惡戒，誓修一切善法故；遠離一切有見戒，於戒無著故；守護一切眾生戒，發起大悲心故。合道場人，各各明悟十種清淨持戒般若波羅蜜多，則負命冤家，悉皆消滅矣。</p>
<p style="margin-left:0em;text-indent:2em"><span class='note-inline'>(誦百生冤結咒)</span></p>
<p style="margin-left:0em;text-indent:2em"><span class='note-inline'>(舉)</span>負命冤家罪消滅</p>
<p style="margin-left:0em;text-indent:2em">第三、修行忍辱般若波羅蜜多，以解負心冤家之結。鑄聖陶凡，以心為主；出生入死，以心為根。行住坐臥，總在其中；生滅去來，何嘗離此？如握弩機之的，當不可差忒於毫釐。一心定而萬物斯歸，一心靜而群情可測，一心悟而無量法門顯現，一心泯而無量苦海平沉。審之，令一切處無欺；諦之，令一切時清淨。倘能如是，冤業何生？皆由不自忖量，所以有其冤業。朋友不以其信，君臣不以其忠，父母不念生成，天地奚知覆載？恣其妄想，豈悟真乘？負心冤家，何時可免？蓋為無量劫來，不遇善友，不修忍辱波羅蜜多，於自他身，結負心之冤業。今日今時，稽首歸依解冤結菩薩及海會聖賢，修行忍辱波羅蜜多，願負心冤家，悉皆解脫。故《華嚴經》云：菩薩有十種清淨忍。所謂安受毀辱忍，護諸眾生故；安受刀杖忍，善護自他故；不生恚害忍，其心不動故；不責卑賤忍，為上能寬故；有歸咸救忍，捨自身命故；遠離我慢忍，不輕末學故；殘毀不瞋忍，觀察如幻故；有犯無報忍，不見自他故；不墮煩惱忍，離諸境界故；隨順菩薩真實智，知一切法無生忍，不由自他，入一切智境界故。合道場人，各各明悟十種清淨忍辱般若波羅蜜多，則負心冤家，悉皆消滅矣。</p>
<p style="margin-left:0em;text-indent:2em"><span class='note-inline'>(誦百生冤結咒)</span></p>
<p style="margin-left:0em;text-indent:2em"><span class='note-inline'>(舉)</span>負心冤家罪消滅</p>
<p style="margin-left:0em;text-indent:2em">第四、修行精進般若波羅蜜多，以解負力冤家之結。自己不勝，他人有助。施工運力，贊佐維持。於己事未明之處，方便拈題；向涉世難危之中，善加開濟。種種恩力，誰能免焉？以至飲食衣服，不忖其來。坐臥經行，寧知所自？或眾人致力，自己邀功，或萬類勞形，我身受賜，未能追報，冤業難逃，以至無量無邊，不可具述。皆由不行精進，懶惰懈怠，睡眠放逸，所以至茲負力冤業。今日今時，稽首歸依解冤結菩薩及海會聖賢，修行精進般若波羅蜜多，以解負力冤家之結。故《華嚴經》云：菩薩有十種清淨精進。所謂身精進，承事供養，不退轉故；語精進，則隨所聞法，廣為他說，讚佛功德，無疲倦故；意精進，善能出入慈悲喜捨、禪定解脫及諸三昧，無休息故；正直心精進，無誑無諂，無詐無偽，一切勤修，無退轉故；增勝心精進，志常起求上上智慧，願具一切白淨法故；不唐捐精進，攝取佈施戒忍，多聞及不放逸，乃至菩提無中息故；摧伏一切魔軍精進，悉能除滅貪、瞋、恚、愚、癡、邪見、一切煩惱諸纏蓋故；成滿智慧光明精進，有所施為，悉善觀察，咸使究竟，不令後悔故；無去無來精進，得如是智，入法界門，身語及心，皆悉平等，了相非相，無所著故；成就法光精進，則超過諸地，得佛灌頂，以無漏身，具足如是普賢事故。合道場人，各各明悟如是十種清淨精進般若波羅蜜多，則負力冤家，悉皆消滅矣。</p>
<p style="margin-left:0em;text-indent:2em"><span class='note-inline'>(誦百生冤結咒)</span></p>
<p style="margin-left:0em;text-indent:2em"><span class='note-inline'>(舉)</span>負力冤家罪消滅</p>
<p style="margin-left:0em;text-indent:2em">第五、修行禪定般若波羅蜜多，以解負鞭撻冤家之結。撲作教刑，義不可捨。策令增進，永出苦源。此乃三教聖人治世治家、治心治性善巧之方便也。其或行之不當理，用之頗傷情，寧知罪宜從輕？每恨苦之不毒，徹骨徹髓，略無少舒。枉加於人，橫罹於世。曾無寬恕，但逞威嚴。以悟己情，不知他怨。血肉之屬，蠢爾皆同。楚毒既深，冤讎暗積。又或為人寒賤，種族卑微，無勢無威，無依無託，雖乃遍身有口，求訴無門。六道輪迴，如何可免？皆由無量劫來，不聞正法，徒肆妄情，弗知禪定法門，不能自定。心術靡正，所以恣行惡毒。今日今時，稽首歸依解冤結菩薩及海會聖賢，願修禪定般若波羅蜜多，以解負鞭撻冤家之結。故《華嚴經》云：菩薩有十種清淨禪。所謂常樂出家禪，捨一切所有故；得真善友禪，示教正道故；住阿闌若忍風雨等禪，離我我所故；離憒鬧眾生禪，常樂寂靜故；心業調柔禪，守護諸根故；心智寂滅禪，一切音聲諸禪定<span class='corr'>刺</span>不能亂故；學道方便禪，觀察一切皆現證故；離於未著禪，不捨欲界故；發起通明禪，知一切眾生根性故；自在遊戲禪，入佛三昧知無我故。合道場人，各各明悟如是十種清淨禪定般若波羅蜜多，則負鞭撻冤家，悉皆消滅矣。</p>
<p style="margin-left:0em;text-indent:2em"><span class='note-inline'>(誦百生冤結咒)</span></p>
<p style="margin-left:0em;text-indent:2em"><span class='note-inline'>(舉)</span>負鞭撻冤家罪消滅</p>
<p style="margin-left:0em;text-indent:2em">第六、修行智慧般若波羅蜜多，以解負呵罵冤家之結。一切語言，貴有和順。儒書言：度乃曰口。佛教言：護口如瓶。語言微粗，人猶有怨。何況非法詬罵，故意瞋呵，訐露人家，譏毀先祖。或乃言人之不善，弗顧賢愚，洶湧他心，俾其離間。舉揚由致，檢責根源。祇顧其前，不知其後。冤讎廣積，不覺不知。今日今時，稽首歸依解冤結菩薩及海會聖賢，修行智慧般若波羅蜜多，以解負呵罵冤家之結。故《華嚴經》云：菩薩有十種清淨慧。所謂知一切因慧，不壞因果故；知一切緣慧，不違和合故；知不斷不常慧，了達緣起皆如實故；拔一切見慧，於眾生相無取捨故；觀一切眾生心行慧，了知如幻故；廣大辯才慧，分別諸法問答無礙故；一切諸魔外道、聲聞、緣覺所不能知慧，深入如來一切智故；見一切佛微妙法身、見一切眾生本性清淨、見一切法皆悉寂滅、見一切剎同於虛空慧，知一切相皆無礙故；一切總持辯才方便波羅蜜慧，令得一切最勝智故；一念相應金剛智、了知一切法平等慧，得一切法最尊智故。合道場人，各各明悟如是十種清淨智慧般若波羅蜜多，則負呵罵冤家，悉皆消滅矣。</p>
<p style="margin-left:0em;text-indent:2em"><span class='note-inline'>(誦百生冤結咒)</span></p>
<p style="margin-left:0em;text-indent:2em"><span class='note-inline'>(舉)</span>負呵罵冤家罪消滅</p>
<p style="margin-left:0em;text-indent:2em"><span class='note-inline'>(舉)</span>解冤結菩薩　普懺悔菩薩</p>

<div class="lg regular" style="margin-left:0em;"><div class='lg-row'>六度修行為對治，　直須精進勿遲疑。</div>
<div class='lg-row'>根塵深結知何日？　彼我相忘在此時。</div>
<div class='lg-row'>菩薩已蒙垂愍念，　眾生更在力行持。</div>
<div class='lg-row'>等將法界俱迴向，　是處歡悰也大奇。</div>
</div><p style="margin-left:0em;text-indent:2em"><span class='note-inline'>(加持拔濟一切眾生真言)</span></p>
</div>
<div class='div-other'><a id='mulu51' />
<p class='h4'>第八、事法供養</p><p style="margin-left:0em;text-indent:2em">沙門<span class='note-inline'>(某)</span>，敬白清淨和合大眾：上來三時仰告，多種宣揚，能事云周，勝緣已畢。悟心見性，三生之彼我相忘；解結除冤，六類之自他無礙。香花羅列，漸漸凋疏；燈燭瑩煌，看看披靡。將陳末後之供，豈怠最初之心？純陀之供獻翹勤，香積之敷陳廣大。重將密語，以罄丹衷；梵唄揄揚，再舒虔斂。伏願一炷氤氳，十方普遍，不異雪山牛首，願如象藏龍宮，更陳萬行之因花，永絕十身之果德。銀釭焰焰，光輝大夜之昏衢；仙果芬芬，永茂深根之固蒂。更以銀河之水，無殊性海之泉。蘋藻交修，廣陳供養。鉢和羅中，人人飽足；曼拏羅上，處處圓成。功德無邊，因緣浩大。伏願諸佛菩薩，上天下地一切靈神，不以鮮微，願垂攝受。以盡凡情之勤腆，永諧佛道之圓明。世出世間，功德圓滿。</p>

<div class="lg regular" style="margin-left:0em;"><div class='lg-row'>妙供敷陳理事兼，　沉檀鼻觀悟香嚴。</div>
<div class='lg-row'>銀碗祖焰神光續，　金色優曇古佛拈。</div>
<div class='lg-row'>性水碧波澄海印，　蘋婆丹果味甘甜。</div>
<div class='lg-row'>慇勤持獻牟尼座，　沙界均蒙雨露霑。</div>
</div><p style="margin-left:0em;text-indent:2em"><span class='note-inline'>(加持五供養真言)</span></p>
</div>
<div class='div-other'><a id='mulu52' />
<p class='h4'>第九、行香表懺</p></div>
<div class='div-other'><a id='mulu53' />
<p class='h4'>第十、禮別聖賢</p><p style="margin-left:0em;text-indent:2em">上來通晝通宵，一期勝善，以沐完周。伏願諸佛菩薩、海會聖賢，以垂降格之慈，必賜休祥之慶。六類盡承消滅，一心爭不清涼？戀慕之深，劫石消而難捨；矜憐之甚，滄海竭而奚休？真身雖絕於去來，凡意未忘於阻隔。聊伸禮別，以盡傾虔。更祈在會僧俗真流，勿生懈怠之心。休縱瓓珊之意，此乃收因結果，末後慇勤。通宵已荷於恭虔，少刻毋令於闕悟。眾等各各至誠，起立禮辭眾聖。當禮別時，和禮別聖賢。</p>
<p style="margin-left:0em;text-indent:2em">誠心禮別，上來所請，此法會中清淨法身毗盧遮那佛、圓滿報身盧舍那佛、三類化身釋迦牟尼佛，願我等所求如意。伏願來時降福，去後留恩，圓滿齋主願心，成就無邊種智。</p>
<p style="margin-left:0em;text-indent:2em">誠心禮別，上來所請，此法會中我等導師無量壽尊佛、藥師琉璃光王佛、無垢淨光佛、金輪熾盛光王佛，願我等所求如意。伏願來時降福，去後留恩，圓滿齋主願心，成就無邊種智。</p>
<p style="margin-left:0em;text-indent:2em">誠心禮別，上來所請，此法會中文殊師利菩薩、普賢法王菩薩、大悲觀世音菩薩、大勢至菩薩、解冤結菩薩、摩利支天菩薩、彌勒菩薩、天上人間諸大阿羅漢、開壇所請賓頭盧大德尊者，願我等所求如意。伏願來時降福，去後留恩。圓滿齋主願心，成就無邊種智。</p>
<p style="margin-left:0em;text-indent:2em">晝夜精勤廣建修，收因結果欲云休。</p>

<div class="lg regular" style="margin-left:0em;"><div class='lg-row'>聖人豈離方洲部？　凡輩徒嗟風馬牛。</div>
<div class='lg-row'>既沐光臨深有賴，　更祈再會遽無由？</div>
<div class='lg-row'>誰知一月千江水，　無去無來處處周。</div>
</div><p style="margin-left:0em;text-indent:2em"><span class='note-inline'>(加持送鬼神真言金剛界真言)</span></p>
</div>
<p class='juan'>楞嚴解冤釋結道場儀文下卷終</p>
<div class='div-w'><p style="margin-left:0em;text-indent:2em">祝大明萬萬年刊刻</p>
</div></div>
<div class='div-w'><a id='mulu54' />
<p class='h3'>〔附錄一〕</p><p style="margin-left:0em;text-indent:2em">誠心禮別，上來所請，此法會中浩浩天京上聖、上元一品賜福天官、三清上聖十極高真、昊天至尊玉皇上帝、南極勾陳天皇上帝、北極紫微星皇大帝、三十三天諸天上帝、五方五老星君、十一大曜星君、二十八宿星君、十二宮辰星君、合△所屬本命星君、遍天星宿、列漢高真。願我等所求如意。伏願來時賜福，去後留恩。圓滿△△願心，成就無邊智。</p>
<p style="margin-left:0em;text-indent:2em">誠心禮別，上來所請，此法會中冥冥地府王官、中元二品赦罪地官，東嶽天齊大生仁聖帝、四岳四天聖帝、北陰酆都大帝、冥府十殿大王、六曹判官、無鞅聖眾，願我等所求如意。伏願來時賜福，去後留恩。圓滿△△願心，成就無邊智。</p>
<p style="margin-left:0em;text-indent:2em">誠心禮別，上來所請，此法會中滔滔水國龍君、下元三品解厄水官、水府扶桑大帝、大川四瀆源王、九江四海龍王、溪潭洞源真宰、十二溪真、五湖大帝、雷公電母、風伯雨師、蓬萊三島、浪苑仙鄉、水司界內一切部眾，願我等所求如意。伏願來時賜福，去後留恩。圓滿△△願心，成就無邊智。</p>
<p style="margin-left:0em;text-indent:2em">誠心禮別，上來所請，此法會中烈烈陽元真宰、當年太歲至德尊神、本主聖號當處土地、裡域都官之神、十二支幹禁忌等神、三界功曹、四直等神、陽元諸廟祀典神祇、主道場神、金剛龍梵，願我等所求如意。伏願來時賜福，去後留恩。圓滿△△願心，成就無邊智。</p>
</div></div></div>
</div><!-- end of div[@id='body'] -->
</body></html>