<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>圓通三慧大齋道場儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'></p>
<div class='div-other'><a id='mulu10' />
<p class='h2'>圓通三慧道場提綱</p><p style="margin-left:0em;text-indent:2em"><span class='note-inline'>(舉)</span>　人天同聽梵音聲</p>
<p style="margin-left:0em;text-indent:2em">梵音聲菩薩摩訶薩　<span class='note-inline'>(各四聲)</span></p>

<div class="lg regular" style="margin-left:0em;"><div class='lg-row'>世尊演教特叮嚀，　指示人天眼豁明。</div>
<div class='lg-row'>今日猊頭伸教誡，　先當舉唱梵音聲。</div>
</div><p style="margin-left:0em;text-indent:2em">竊以詞句輕清，初傳於鷲嶺；梵音雅唱，得自於漁山。阿難陀首唱於竺乾，陳思王終和於華夏。古今同咏，凡聖交參。斯可以接物導迷，斯可以契凡達聖。爰將法句，演唱梵音，面位仁師，云何請舉。</p>

<div class="lg regular" style="margin-left:0em;"><div class='lg-row'>云何於此經，　究竟到彼岸。</div>
<div class='lg-row'>願佛開微密，　廣為眾生說。</div>
</div><p style="margin-left:0em;text-indent:2em">上來作梵功德，會集人天，先伸回奉廣大真如實際，莊嚴無上佛果菩提，圓通會上剎塵聖賢，恩霑釋梵四王，利及天龍八部。</p>
<p style="margin-left:0em;text-indent:2em">普念摩訶般若波羅密</p>

<div class="lg regular" style="margin-left:0em;"><div class='lg-row'>梵音初震一聲雷，　無限人天眼豁開。</div>
<div class='lg-row'>怪得香風拂庭戶，　龍天圍繞世尊來。</div>
</div><p style="margin-left:0em;text-indent:2em">南無《大佛頂如來密因修證了義諸菩薩萬行首楞嚴經》</p>
<p style="margin-left:0em;text-indent:2em">圓通海會佛菩薩</p>
<p style="margin-left:0em;text-indent:2em">壇前教誡儀當演　<span class='note-inline'>(和)</span>經題</p>
<p style="margin-left:0em;text-indent:2em">稽首難思真法界，圓通海會眾聖賢。</p>
<p style="margin-left:0em;text-indent:2em">我今教誡利群生，望聖慈悲密加護。</p>
<p style="margin-left:0em;text-indent:2em">比丘某稽首和南，謹白清淨大眾，今此觀音三慧大齋，初陞猊座，會集人天。恭聞觀音入三摩地上，鼓七辯之風雷，為眾生入八難坑中，揭九天之日月。況此精修法供，嚴設華壇，恪三業以歸依，仰六通而昭格。心清性淨，目前小白花山；雲散月高，直下大自在我。要見侯溥賢良之軌範，當明聖觀自在之行門。警策眾心，各希洗耳。法師宣揚，會中諦聽。儀至「無塵不入」</p>
<p style="margin-left:0em;text-indent:2em">歸依無量壽尊佛　　《大佛頂首楞嚴經》</p>
<p style="margin-left:0em;text-indent:2em">道場儀序當宣演</p>
<p style="margin-left:0em;text-indent:2em">補陀大士，開方便門而度生；侯溥賢良，按《楞嚴經》而利物。種種解脫，念念歸依。一段因緣，請師饒舌。儀至「其可忽諸」</p>
<p style="margin-left:0em;text-indent:2em">歸依觀世音菩薩　《大佛頂首楞嚴經》</p>
<p style="margin-left:0em;text-indent:2em">道場供養儀當演</p>
<p style="margin-left:0em;text-indent:2em">此觀音齋，嚴潔為本。香燈花菓皆如法，乳酪酥蜜任隨機。供養聖凡，俱延福壽。一段因緣，請師布露。儀至「俱延福壽」</p>
<p style="margin-left:0em;text-indent:2em">歸依大勢至菩薩　《大佛頂首楞嚴經》</p>
<p style="margin-left:0em;text-indent:2em">道場如法儀當演</p>
<p style="margin-left:0em;text-indent:2em">凡設此齋，不茹腥羶。加持蜜咒備宣揚，僧俗威儀皆整肅。儀文演處，幽顯霑恩。一段因緣，請師宣演。　　儀至「瞻禮」</p>
<p style="margin-left:0em;text-indent:2em">圓通海會佛菩薩</p>
<p style="margin-left:0em;text-indent:2em">道場本末儀宣演　　儀至「之本宗也」</p>
<p style="margin-left:0em;text-indent:2em">歸依《大佛頂首楞嚴經》</p>
<p style="margin-left:0em;text-indent:2em">道場由致儀宣演　　儀至「自然感應」</p>
<p style="margin-left:0em;text-indent:2em">宰官說法聖觀音</p>
<p style="margin-left:0em;text-indent:2em">道場修設儀宣演　　儀至「返招過咎」</p>
<p style="margin-left:0em;text-indent:2em">常精進菩薩</p>
<p style="margin-left:0em;text-indent:2em">道場警策儀當演　　儀至「當為宣演」</p>
<p style="margin-left:0em;text-indent:2em">願證圓通三昧海</p>
<p style="margin-left:0em;text-indent:2em">道場勸誡儀宣演　　儀至「有聞省覺」</p>
<p style="margin-left:0em;text-indent:2em">道場咒淨儀宣演　　儀至「歡喜布施」</p>
<p style="margin-left:0em;text-indent:2em"><span class='note-inline'>(舉讚)</span>南無無垢淨光佛</p>

<div class="lg regular" style="margin-left:0em;"><div class='lg-row'>觀音勝會啟壇場，　密咒柴油水米香。</div>
<div class='lg-row'>安息飛煙雲霧捲，　蘭膏發焰慧燈光。</div>
<div class='lg-row'>緇儒濟濟皆精潔，　賢聖巍巍盡讚揚。</div>
<div class='lg-row'>法雨滿空甘露灑，　道場何處不清涼？</div>
</div><p style="margin-left:0em;text-indent:2em">咒柴儀文當宣演　<span class='note-inline'>(經題)</span></p>
<p style="margin-left:0em;text-indent:2em">群林樹木屢經霜，採入廚中混短長。不是丹霞親下手，怎教三昧放毫光？咒柴儀範，師為分張。</p>

<div class="lg regular" style="margin-left:0em;"><div class='lg-row'>松篁檜栢長青峰，　自古須憑造化工。</div>
<div class='lg-row'>一帶根莖藏厚土，　十方枝葉映長空。</div>
<div class='lg-row'>斧斤伐處聲允切，　爐竈燒時火自紅。</div>
<div class='lg-row'>幸遇丹霞慈愍故，　也教木佛現神通。</div>
</div><p class="text-center"><span class='note-inline'>(咒柴真言　大明神咒經)</span></p>
<p style="margin-left:0em;text-indent:2em">咒油儀文當宣演　<span class='note-inline'>(經題)</span></p>
<p style="margin-left:0em;text-indent:2em">熒煌續焰事非常，取箭輕挑遍十方。漸教稱之為乳酪，調和甘美噴清香。咒油儀範，師為宣揚。</p>

<div class="lg regular" style="margin-left:0em;"><div class='lg-row'>葫蔴巨勝長東西，　氣味相投也大奇。</div>
<div class='lg-row'>全仗壓時無濁穢，　自然用處兩相宜。</div>
<div class='lg-row'>喚他童子燃燈處，　勝彼書生鑿壁時。</div>
<div class='lg-row'>夜靜更存方寸現，　光明照處碧琉璃。</div>
</div><p class="text-center"><span class='note-inline'>(咒油真言　大悲咒)</span></p>
<p style="margin-left:0em;text-indent:2em">咒水儀文當宣演　<span class='note-inline'>(經題)</span></p>
<p style="margin-left:0em;text-indent:2em">岩下寒泉一泒清，轆轤抽出器中盈。竚看梵韻持鈴咒，還似當年湧出瓶。咒水儀式，請為宣陳。</p>

<div class="lg regular" style="margin-left:0em;"><div class='lg-row'>泉河滾滾向東流，　古往今來卒未休。</div>
<div class='lg-row'>岸次雙雙藏宿鷺，　波心對對泛浮鷗。</div>
<div class='lg-row'>一川大凍宜光武，　萬里前程問子由。</div>
<div class='lg-row'>江上曉來堪畫處，　三三兩兩釣魚舟。</div>
</div><p class="text-center"><span class='note-inline'>(咒水真言　尊勝咒)</span></p>
<p style="margin-left:0em;text-indent:2em">咒香儀文當宣演　<span class='note-inline'>(經題)</span></p>
<p style="margin-left:0em;text-indent:2em">拙具羅香誦咒揚，便同五分法身香。欲知一辮煙生處，馥郁盤旋遍十方。咒香妙義，師為分張。</p>

<div class="lg regular" style="margin-left:0em;"><div class='lg-row'>本來炙地與熏天，　自在門中獨占先。</div>
<div class='lg-row'>一炷氤氳充象藏，　十方貴重表龍涎。</div>
<div class='lg-row'>鼻中嗅著休空過，　會上拈來信有緣。</div>
<div class='lg-row'>為報合筵諸大眾，　圓通法會好參禪。</div>
</div><p class="text-center"><span class='note-inline'>(咒香真言)</span></p>
<p style="margin-left:0em;text-indent:2em">咒米儀文當宣演　<span class='note-inline'>(經題)</span></p>
<p style="margin-left:0em;text-indent:2em">農夫變造已纔成，揩向金盤若碎星。憑仗梵音神咒力，盡令顆顆獲圓明。咒米儀範，師為指陳。</p>

<div class="lg regular" style="margin-left:0em;"><div class='lg-row'>深耕易耨大奔波，　春碾冬藏事若何？</div>
<div class='lg-row'>脚力盡時全售用，　法輪轉處總篩籮。</div>
<div class='lg-row'>養親曾子猶嫌少，　畫餅雲門絕厭多。</div>
<div class='lg-row'>願與化為禪悅食，　大家齊唱太平歌。</div>
</div><p class="text-center"><span class='note-inline'>(咒米真言　諸部因緣　一時入壇)</span></p>
<p style="margin-left:0em;text-indent:2em">第一時陞座　<span class='note-inline'>(舉)</span>　加持字母陀羅尼</p>
<p style="margin-left:0em;text-indent:2em">初登寶座，會集人天，字母伽陀，加持念誦。</p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">稽首歸依，補陀山上大聖，名號觀音。常扶八難，感應濟群情。毫相分輝百億，楊枝洒，苦海為霖。塵沙界，勞生敬仰，一念免漂沉。</p>
<p style="margin-left:0em;text-indent:2em">巍巍蓮座上，花縵瓔珞，體瑩如金。項珮珠絲網，百寶嚴身，處處尋聲救苦，頭頭露，接物垂形。真慈父，爐煙繚繞，遙望鑑誠心。</p>
<p style="margin-left:0em;text-indent:2em">南無《大佛頂首楞嚴經》</p>
<p style="margin-left:0em;text-indent:2em">圓通海會佛菩薩</p>

<div class="lg regular" style="margin-left:0em;"><div class='lg-row'>三慧門高絕品題，　而今識與辯端猊。</div>
<div class='lg-row'>含靈熾本從頭誤，　淨聖垂慈為獎提。</div>
<div class='lg-row'>超果超因離勝迹，　假名假相示筌第。</div>
<div class='lg-row'>福田壽域無涯際，　携手相從闊步躋。</div>
</div><p style="margin-left:0em;text-indent:2em">比丘某敬白清淨大眾，今此觀音三慧道場，第一時中，初登寶座，宣演法門，各宜屏絕外緣，靜聽法要，無得懈怠，笑語諠譁，自取愆尤，悔何所及？預告眾等，宜戒之哉！</p>
<p style="margin-left:0em;text-indent:2em">各發無上菩提心</p>
<p style="margin-left:0em;text-indent:2em">發四善心儀當演　<span class='note-inline'>(經題)</span></p>
<p style="margin-left:0em;text-indent:2em">滿目旃檀紫竹林，其間菩薩號觀音，初時欲示圓通理，先發菩提四善心。儀文演處，師為指陳。</p>
<p style="margin-left:0em;text-indent:2em">各發無上正信心</p>
<p style="margin-left:0em;text-indent:2em">聖觀音，垂方便，勿使眾生入邪見。四心惟獨正信強，作此大齋為啟建。開設法筵，人事舉薦。</p>
<p style="margin-left:0em;text-indent:2em">各發無上恭謹心</p>
<p style="margin-left:0em;text-indent:2em">聖觀音，垂光照，接引迷途歸正道。如斯感格聖賢臨，內外嚴謹心與貌。悔慢過愆，師當檢校。</p>
<p style="margin-left:0em;text-indent:2em">各發無上慈悲心</p>
<p style="margin-left:0em;text-indent:2em">聖觀音，分別相，寶珠瓔珞千金量。佛言愍此受其珎，無盡意能成供養。作法昭然，約文敷暢。</p>
<p style="margin-left:0em;text-indent:2em">各發無上勇猛心</p>
<p style="margin-left:0em;text-indent:2em">聖觀音，垂慈定，人天賢聖咸恭敬。假饒四種發慇懃，得入玄門無別徑。奮勇猛心，宜加精進。</p>

<div class="lg regular" style="margin-left:0em;"><div class='lg-row'>四善心惟正信強，　慈悲恭謹是壇場。</div>
<div class='lg-row'>但能念念無生滅，　自證空空絕忖量。</div>
<div class='lg-row'>佛法地平堪履翫，　是非門險莫談揚。</div>
<div class='lg-row'>更能猛勱除人我，　覺悟修行見法王。</div>
</div><p style="margin-left:0em;text-indent:2em">四善經文，法師宣演。</p>
<p style="margin-left:0em;text-indent:2em">總持王菩薩摩訶薩</p>
<p style="margin-left:0em;text-indent:2em">加持儀文，法師宣演。<span class='note-inline'>(加持文在密教內)</span></p>
<p style="margin-left:0em;text-indent:2em">吟偈</p>

<div class="lg regular" style="margin-left:0em;"><div class='lg-row'>人天虔潔共歸依，　召請方嚴第一時。</div>
<div class='lg-row'>上聖赴緣臨垢濁，　眾生翹首仰慈悲。</div>
<div class='lg-row'>飃颻瓔珞清音間，　芬馥旃檀瑞氣隨。</div>
<div class='lg-row'>欲仗密言成勝事，　輒堅精意為加持。</div>
</div><p class="text-center"><span class='note-inline'>(加持感應真言　至酥乳蜜咒)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">正信虔恭，慈悲勇猛，勿生疑。苟慇懃，內肅外靜，當發志誠心。即解寶珠瓔珞，價值百千兩金。崇奉獻，天龍八部，四眾盡歸欽。</p>
<p style="margin-left:0em;text-indent:2em">菩薩難攝受，無盡意，懇告觀音。愍我等悲故，普度有緣人，今遇法筵啟建。衹須好，猛厲修心。大乘行，推開寶藏，常轉大法輪。</p>
<p style="margin-left:0em;text-indent:2em">修證本末儀當演</p>
<p style="margin-left:0em;text-indent:2em">四心已發道基堅，密語伽陀次第宣。要識本來觀自在，更聽修證大因緣。法師宣演，大眾默然。</p>

<div class="lg regular" style="margin-left:0em;"><div class='lg-row'>觀音修證出悲華，　觀見眾生行業差。</div>
<div class='lg-row'>無量淨王元古佛，　不眴太子選其家。</div>
<div class='lg-row'>師資身現三王子，　左右蓮開二朵花。</div>
<div class='lg-row'>以大音聲勸回向，　菩提心發遍河沙。</div>
</div><p style="margin-left:0em;text-indent:2em">修證經文，法師諷演。</p>
<p class="text-center"><span class='note-inline'>(不空羂索真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">稽首圓通，慈悲教主，昔從海濟，婆羅門因緣。無量淨王者，自習誦《華嚴》。降生皇宮，太子不眴目，聖相端然。修觀行，清風皓月，處處滿山川。</p>
<p style="margin-left:0em;text-indent:2em">修行億萬劫，證果成佛，默然名光明。普功德，廣無邊。誓度眾生無盡，彌陀授記親傳。三王子，古佛化現，神變莫能宣。</p>
<p style="margin-left:0em;text-indent:2em">釋名攝化儀當演</p>
<p style="margin-left:0em;text-indent:2em">或名自在或觀音，衹為差殊理趣深。釋梵從華張教網，隨機攝化好參尋。儀文指示，請為敷陳。</p>

<div class="lg regular" style="margin-left:0em;"><div class='lg-row'>釋名攝化理幽深，　梵語華言仔細尋。</div>
<div class='lg-row'>濕伐羅耶稱自在，　婆盧枳底即觀音。</div>
<div class='lg-row'>生生善解無窮難，　劫劫能除有漏心。</div>
<div class='lg-row'>三業歸依頭面禮，　聞聲救苦便垂臨。</div>
</div><p style="margin-left:0em;text-indent:2em">攝化經文，法師諷演。</p>
<p class="text-center"><span class='note-inline'>(隨心真言　至　滅罪第四咒)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">本字觀音，釋名攝化，號自在，正法明王，婆魯羯底，攝伐羅。宣揚無量，百千萬億，眾生受，苦惱鏗鏘。稱名號，三途六道，解脫證真常。</p>
<p style="margin-left:0em;text-indent:2em">能除七災，水火焚溺，多害總潛藏。生生善解，世世永消亡。頓悟大乘上品，三業淨，六度包含。聞聖號，菩提薩埵，普願往西方。</p>
<p style="margin-left:0em;text-indent:2em">存念觀音儀當演</p>
<p style="margin-left:0em;text-indent:2em">是心是佛是觀音，切忌迷人向外尋。多謝侯公重指示，諸人靜聽沒弦琴。存念觀音，師為指明。</p>

<div class="lg regular" style="margin-left:0em;"><div class='lg-row'>存念觀音各不同，　五門八法互含融。</div>
<div class='lg-row'>是心是佛如如理，　無我無人念念空。</div>
<div class='lg-row'>興福疏標慈普應，　世親論載數何窮？</div>
<div class='lg-row'>稱名歸仰修三昧，　一法通時萬法通。</div>
</div><p style="margin-left:0em;text-indent:2em">存念經文，法師諷演。</p>
<p class="text-center"><span class='note-inline'>(觀音奮怒王真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">存念觀音，歸依大士，念念不離真心。從深至淺，瞻仰聖觀音。無盡法門演唱，十方剎海推尋。無罣礙，塵塵剎海，剎海與塵塵。</p>
<p style="margin-left:0em;text-indent:2em">五門明解，悟身、口、意，發願回勳。八法善報，財法供養，感果獲殊因。讚嘆辯才無礙，頭面禮，懺悔慇懃。今回向，進修妙行，即此悟無生。</p>
<p style="margin-left:0em;text-indent:2em">觀音儀相當宣演</p>
<p style="margin-left:0em;text-indent:2em">雖然無相叵難成，恐落尋常斷見坑。要識觀音殊妙相，儀文指示自分明。行相云何，請師敘陳。</p>

<div class="lg regular" style="margin-left:0em;"><div class='lg-row'>觀音儀相實無端，　金色熒煌映紫檀。</div>
<div class='lg-row'>白褻花裝為胳膊，　毘楞伽寶作天冠。</div>
<div class='lg-row'>頂中化現無邊億，　項上分輝有萬般。</div>
<div class='lg-row'>作是觀時為正觀，　若他觀者被渠謾。</div>
</div><p style="margin-left:0em;text-indent:2em">儀相經文，法師諷演。</p>
<p class="text-center"><span class='note-inline'>(大奮怒王真言至六字章句真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">讚嘆觀音，稱揚萬德。身長八萬億那由他旬，紫金身色，肉髻項圓明。滿百千億數，閻浮檀，金色慈尊。光明照，十方法界，處處總皆明。</p>
<p style="margin-left:0em;text-indent:2em">檀那垂憫念，修崇勝會，仰答洪恩。蒙佛授記，世世與生生。福壽南山永固，納東海，一泒長清。求懺悔，罪花凋謝，遐筭享千春。</p>
<p style="margin-left:0em;text-indent:2em">普懺罪菩薩摩訶薩　<span class='note-inline'>(下座懺悔)</span></p>
<p style="margin-left:0em;text-indent:2em">比丘<span class='note-inline'>(某)</span>稽首歸命十方三世三寶，本師釋迦牟尼佛等。上所奉請，諸佛聖賢，大悲觀世音菩薩，憐憫覆護，受我奉請，顯現道場，受我懺悔。施主某等，為法界沉淪苦趣一切眾生，為發菩提心，行菩薩道。但以三業六根，多諸罪累，三障厚重，菩提行願，不得現前，自利利人，深自尅責。今日奉請諸佛聖賢、大悲觀世音菩薩摩訶薩等，懺悔過去、今生及未來世一切惡業，三業六根，三障三毒，自有身來，流浪六道，處處受形，內無慧眼，外近惡人，開放逸門，造生死業，枝條花葉，遍滿千二十五有，無不受生死，輪迴無際，相續無窮。偶得人身，犯諸重戒，一切諸犯，輕重篇聚，多有毀犯，違逆十方三世諸佛清淨妙戒。若不懺悔，當墮阿鼻大地獄中、畜生、餓鬼、阿修羅道、天上、人間，受無量苦，輪迴六道，無解脫期。</p>
<p style="margin-left:0em;text-indent:2em">今日嚴淨道場，誠心懺悔，不敢覆藏。唯願尊者觀世音菩薩摩訶薩，顯現道場，放勝光明，照燭身心，令得淨一切戒根，還得如是，興隆三寶，起護法心，起護戒心，起四攝心，起慈忍心，心如金剛，願不更犯。已犯之罪，與法界眾生，俱同懺悔。盡未來際，常得修習菩提行願，生生常處淨佛國土，三障永除，絕三惡道，永離眾苦，成無上道。虛空有盡，我願海中，懺悔發願已，皈命禮三寶。</p>
<p style="margin-left:0em;text-indent:2em">普為眾等，志心懺悔：</p>

<div class="lg regular" style="margin-left:0em;"><div class='lg-row'>我等自從無始劫，　因迷覺海性沉圓。</div>
<div class='lg-row'>無明妄動能所生，　境風鼓擊波浪起。</div>
<div class='lg-row'>由緣妄見體昏昧，　外感頑空相現前。</div>
<div class='lg-row'>空分四大互相淩，　見起六根常融別。</div>
<div class='lg-row'>妄將心境分成二，　故使一真性相殊。</div>
<div class='lg-row'>由茲生死苦無窮，　如旋火輪無休息。</div>
<div class='lg-row'>幸逢最後佛垂範，　因悟從前萬苦辛。</div>
<div class='lg-row'>今投聖眾懺前愆，　應念化成無上道。</div>
</div><p style="margin-left:0em;text-indent:2em">普為眾等，志心發願：</p>

<div class="lg regular" style="margin-left:0em;"><div class='lg-row'>我昔枉受輪迴苦，　皆由心境妄緣攀。</div>
<div class='lg-row'>而今循省已知非，　力行斷惑常無倦。</div>
<div class='lg-row'>法門無盡常修學，　苦海彌天駕法船。</div>
<div class='lg-row'>我今妄習頓能除，　願我真心常不昧。</div>
<div class='lg-row'>願我直入三摩地，　願我對境悟圓通。</div>
<div class='lg-row'>願我得果成寶王，　還度如是恒沙眾。</div>
</div><p style="margin-left:0em;text-indent:2em">普為眾等，志心說偈：</p>

<div class="lg regular" style="margin-left:0em;"><div class='lg-row'>空有多聞迷實相，　於無漏業不能修。</div>
<div class='lg-row'>當來苦果竟難逃，　直向聖門求解脫。</div>
</div><p style="margin-left:0em;text-indent:2em">普為眾等，志心回向：</p>

<div class="lg regular" style="margin-left:0em;"><div class='lg-row'>會上因緣三世佛，　圓通海會佛菩薩。</div>
<div class='lg-row'>聲聞羅漢賢聖僧，　摩訶般若波羅密。</div>
</div><p style="margin-left:0em;text-indent:2em">第二時陹座加持字母陀羅尼</p>
<p style="margin-left:0em;text-indent:2em">重登寶座，會集人天，字母伽陀，作法念誦。</p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">我等虔誠，一心歸命禮，讚大聖觀音。悲心廣大，遍滿乾坤。處處歸依，拔苦三途八難，仰望垂恩。今霄夜，群生瞻仰，竭意甚精懃。</p>
<p style="margin-left:0em;text-indent:2em">慈尊弘誓重願，放毫光，照燭幽冥。化獄主，赦囚類，苦楚皆停。眾生冤業解脫，從茲後，不復哀鳴。仗佛力，有情含識，俱獲盡超昇。</p>
<p style="margin-left:0em;text-indent:2em">南無《大佛頂首楞嚴經》</p>
<p style="margin-left:0em;text-indent:2em">圓通海會佛菩薩</p>

<div class="lg regular" style="margin-left:0em;"><div class='lg-row'>忙忙苦海孰知津？　曠劫無由度此身。</div>
<div class='lg-row'>惟有補陀岩畔客，　遍聞堪忍界中人。</div>
<div class='lg-row'>聞聲影現千江月，　應物陽生萬物春。</div>
<div class='lg-row'>幸接慈光宜想念，　消除黑業悟天真。</div>
</div><p style="margin-left:0em;text-indent:2em">比丘某稽首和南，敬白清淨大眾，今此道場第二時中，重陞猊座，宣演拔苦懺罪儀文。大眾各宜冥心注想，切勿異緣。所冀法水沃心，澄清雪釋。預告眾慈，宜戒之哉。</p>
<p style="margin-left:0em;text-indent:2em">各發無上菩提心</p>
<p style="margin-left:0em;text-indent:2em">救拔罪苦儀當演</p>
<p style="margin-left:0em;text-indent:2em">歷生冤業自綢繆，輪轉昏迷甚日休。大士法門無畏力，廣運神通應禱求。眾慈靜聽，師述因由。</p>

<div class="lg regular" style="margin-left:0em;"><div class='lg-row'>救拔無邊罪苦時，　惟憑大士運慈悲。</div>
<div class='lg-row'>迷途困厄多邪見，　聖智哀憐出苦厄。</div>
<div class='lg-row'>盡與滅除煩惱障，　普令永斷世間癡。</div>
<div class='lg-row'>善財親見為良友，　攝取眾生應病醫。</div>
</div><p style="margin-left:0em;text-indent:2em">拔苦經文，法師諷演。</p>
<p class="text-center"><span class='note-inline'>(大悲心真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">聖智哀憐，迷途困厄，為凡夫業報難停。娑婆世界，皆號施無畏。稱名離諸眾生恐怖，險道與熱惱。窮貧愚癡者，繫縛殺害，生死與訟諍。</p>
<p style="margin-left:0em;text-indent:2em">大眾不同，意行惡道，愛一切惡因。愁憂苦惱，逼迫於身心。此等數端恐怖，仗大悲陀羅尼功勛。令救拔，無邊罪苦，迷逐化為塵。</p>
<p style="margin-left:0em;text-indent:2em">懺十惡業儀當演</p>
<p style="margin-left:0em;text-indent:2em">迷真起妄號無明，三業門中十惡成。願仗如來輕掃出，雲開萬里月華清。懺罪法門，師為敷陳。</p>
<p style="margin-left:0em;text-indent:2em">入十惡儀文</p>
<p style="margin-left:0em;text-indent:2em">十惡經文，法師諷演。<span class='note-inline'>(止)</span></p>
<p style="margin-left:0em;text-indent:2em">殺害儀文，法師宣揚。</p>
<p style="margin-left:0em;text-indent:2em">殺害經文，法師諷演。</p>
<p style="margin-left:0em;text-indent:2em">施主所造多生偷盜業、殺害業、淫欲業，造罪無有期。生生與世世，冤結何日了？今對三寶前，求哀懺悔。</p>
<p style="margin-left:0em;text-indent:2em">多生偷盜、殺害、淫欲罪消滅</p>
<p style="margin-left:0em;text-indent:2em">偷盜儀文，法師宣揚。</p>
<p style="margin-left:0em;text-indent:2em">偷盜經文，法師諷演。</p>
<p style="margin-left:0em;text-indent:2em">淫欲儀文，法師宣揚。</p>
<p style="margin-left:0em;text-indent:2em">淫欲經文，法師諷演。</p>
<p style="margin-left:0em;text-indent:2em">罪業不可逃，解了百、千、萬生冤債牢。身三、口四、意三罪業，從心所造。今日懺除煩惱，今幸遇阿彌陀佛、觀音菩薩、勢至菩薩，相好猶如杲日、皓月、曉星，當空照徹。八這冤家，都懺了。</p>
<p style="margin-left:0em;text-indent:2em">信禮常住佛寶、法寶、僧寶</p>
<p style="margin-left:0em;text-indent:2em">普懺罪菩薩，普懺罪菩薩，普懺罪菩薩。願罪消滅。</p>
<p style="margin-left:0em;text-indent:2em">妄言儀文，法師宣揚。</p>
<p style="margin-left:0em;text-indent:2em">妄言經文，法師諷演。</p>
<p style="margin-left:0em;text-indent:2em">施主所造，多生妄言、綺語、兩舌、惡口業，造罪……</p>
<p style="margin-left:0em;text-indent:2em">多生妄言、綺語、兩舌、惡口罪消滅</p>
<p style="margin-left:0em;text-indent:2em">綺語儀……<span class='note-inline'>(入經)</span></p>
<p style="margin-left:0em;text-indent:2em">兩舌儀……<span class='note-inline'>(入經)</span></p>
<p style="margin-left:0em;text-indent:2em">惡口儀……<span class='note-inline'>(入經)</span></p>
<p style="margin-left:0em;text-indent:2em"><span class='note-inline'>(舉)</span>罪業不可逃……<span class='note-inline'>(同上)</span></p>
<p style="margin-left:0em;text-indent:2em">貪愛儀文，法師宣揚。</p>
<p style="margin-left:0em;text-indent:2em">貪愛經文……</p>
<p style="margin-left:0em;text-indent:2em">施主所造多生嗔恚、貪愛、癡暗業，造罪……</p>
<p style="margin-left:0em;text-indent:2em">多生嗔恚、貪愛、癡暗罪消滅</p>
<p style="margin-left:0em;text-indent:2em">嗔恚儀……<span class='note-inline'>(入經)</span></p>
<p style="margin-left:0em;text-indent:2em">癡暗儀……<span class='note-inline'>(入經)</span></p>
<p style="margin-left:0em;text-indent:2em">舉罪業不可逃……<span class='note-inline'>(同上)</span></p>
<p style="margin-left:0em;text-indent:2em">冤業儀文，法師宣揚。</p>
<p style="margin-left:0em;text-indent:2em">冤業經文……</p>
<p style="margin-left:0em;text-indent:2em">施主所造多生十般冤業，造罪無有期，生生與世世，解冤何日了。今對三寶前，求哀懺悔。</p>
<p style="margin-left:0em;text-indent:2em">十般冤業罪消滅</p>
<p style="margin-left:0em;text-indent:2em">信禮觀世音菩薩</p>

<div class="lg regular" style="margin-left:0em;"><div class='lg-row'>凡夫三業不清涼，　歷劫塵埋在苦鄉。</div>
<div class='lg-row'>自作教他何覺悟？　故為誤犯少籌量。</div>
<div class='lg-row'>了知本性元無性，　頓覺身光自有光。</div>
<div class='lg-row'>今日懺除何所喻？　琉璃瓶內佇朝陽。</div>
</div><p class="text-center"><span class='note-inline'>(梵語神咒　至　觀音懺悔神咒)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">自作教他，故為誤犯殺生命。飲藥劑，冤讐以求，攻伐傷害結怨尤。恣之非為所盜，戀婬慾，兩舌無休。並綺語，妄言狂詐，善惡不分由。</p>
<p style="margin-left:0em;text-indent:2em">貪嗔並癡暗，十惡業，為遂作愆尤。千生在念，百劫不忘憂。懇禱菩薩懺悔，從今後，改往新修。身清淨，菩提路上，撒手恁遨遊。</p>
<p style="margin-left:0em;text-indent:2em">觀音感驗儀當演</p>
<p style="margin-left:0em;text-indent:2em">應世神通事有無，古今靈驗在諸書。此時為眾重拈出，方信如來語不虛。儀敘感驗，請師拈提。</p>
<p style="margin-left:0em;text-indent:2em">感驗經文，法師諷演。</p>
<p style="margin-left:0em;text-indent:2em">火不能燒儀當演</p>
<p style="margin-left:0em;text-indent:2em">無明嗔火人難見，觸著炎炎皆蔓延。一念觀音救苦時，剎那火裏蓮花現。請演洪儀，庶知感驗。</p>
<p style="margin-left:0em;text-indent:2em">不能燒經，法師諷演。</p>
<p style="margin-left:0em;text-indent:2em">波浪不能沒儀當演</p>
<p style="margin-left:0em;text-indent:2em">漂流苦海無窮已，衹為無明波浪起。頃刻菩提岸上行，歎他猶在夜塘水。感應分明，儀文請舉。</p>
<p style="margin-left:0em;text-indent:2em">不能沒經，法師諷演。</p>
<p style="margin-left:0em;text-indent:2em">黑風吹其船舫儀當演</p>
<p style="margin-left:0em;text-indent:2em">誌公問處，坐主無言；紫玉答時，于頔失色。要知船上事，但問毛大郎。且待須臾，請師指南。</p>
<p style="margin-left:0em;text-indent:2em">吹船舫經，法師諷演。</p>
<p style="margin-left:0em;text-indent:2em">刀尋段段壞儀當演</p>
<p style="margin-left:0em;text-indent:2em">訪得久因元是業，臨當被害心驚懾。夢中僧勸受持經，彼所執刀皆自折。靈驗昭然，請為分別。</p>
<p style="margin-left:0em;text-indent:2em">刀段壞經，法師諷演。</p>
<p style="margin-left:0em;text-indent:2em">惡鬼不能加害儀當演</p>
<p style="margin-left:0em;text-indent:2em">一念心疑生暗鬼，何曾認得自家底？若知我本有觀音，惡鬼不能侵害己。大眾默然，聽宣法語。</p>
<p style="margin-left:0em;text-indent:2em">不能害經，法師諷演。</p>
<p style="margin-left:0em;text-indent:2em">杻械枷鎖儀當演</p>
<p style="margin-left:0em;text-indent:2em">眾生枷鎖繫其身，菩薩能施無畏心。憶念歸依志誠處，自然解脫截纖塵。行相廣長，請師辯明。</p>
<p style="margin-left:0em;text-indent:2em">杻械經文，法師諷演。</p>
<p style="margin-left:0em;text-indent:2em">經過險路儀當演</p>
<p style="margin-left:0em;text-indent:2em">家家有路透長安，一步纔差六賊歡。憑仗觀音悲願力，不曾動著一毫端。要知靈驗，高著眼觀。</p>
<p style="margin-left:0em;text-indent:2em">過險路經，法師諷演。</p>
<p style="margin-left:0em;text-indent:2em">求男生男儀當演</p>
<p style="margin-left:0em;text-indent:2em">觀音大士不思議，赴感隨緣也大奇。昔日王珉無後嗣，志心誦念敬歸依。玉環手印慈悲願，廣運神通應禱祈。滿副眾生心所欲，果生天上麒麟兒。儀文演處，咸使聞知。</p>
<p style="margin-left:0em;text-indent:2em">求男生經，法師諷演。</p>
<p style="margin-left:0em;text-indent:2em">惡獸疾走儀當演</p>
<p style="margin-left:0em;text-indent:2em">南無觀世音，慈悲常救護。無剎不現身，能為作依怙。若惡獸圍繞，利牙爪可怖。野牛奔散走無方，群象驚馳自回互。一段因緣，請師提究。</p>

<div class="lg regular" style="margin-left:0em;"><div class='lg-row'>觀音垂願化娑婆，　接引眾生出愛河。</div>
<div class='lg-row'>靈驗昭彰難可述，　神通變現孰能過？</div>
<div class='lg-row'>自知悟道方成佛，　益已安禪便利他。</div>
<div class='lg-row'>念念念成無相念，　分明具足六波羅。</div>
</div><p style="margin-left:0em;text-indent:2em">獸走經文，法師諷演。</p>
<p class="text-center"><span class='note-inline'>(觀音一字真言　至心中心咒)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">靈驗昭彰，神通變化，眾生厄難。惡魔火，不能煉，濤浪不能波。船舫黑風吹起，遇惡鬼，不能尋著。刀段壞，杻械枷鎖，菩薩自消磨。</p>
<p style="margin-left:0em;text-indent:2em">求男得智慧，經過險路，即得解脫。遇毒惡獸，疾馳走奔波。是處尋聲救苦，携眾生，逈出娑婆。歸心悟，分明無相，具足六波羅。</p>
<p style="margin-left:0em;text-indent:2em">觀音化現儀當演</p>
<p style="margin-left:0em;text-indent:2em">觀音方便化娑婆，妙法楞嚴事頗多。六字章中猶委曲，箇中行相復云何？儀文演唱，眾勿蹉跎。</p>

<div class="lg regular" style="margin-left:0em;"><div class='lg-row'>觀音化現幾多身，　六道三途出苦輪。</div>
<div class='lg-row'>普願超凡兼入聖，　盡令捨妄悉歸真。</div>
<div class='lg-row'>隨緣在欲元無欲，　離相居塵不染塵。</div>
<div class='lg-row'>定慧慈悲皆攝受，　新成舊佛佛成新。</div>
</div><p style="margin-left:0em;text-indent:2em">化現經文，法師諷演。</p>
<p class="text-center"><span class='note-inline'>(隨心印咒　至求見觀音菩薩真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">普願超凡，盡令捨妄，無邊化現分身。娑婆世界，誓悉度迷津。處處說法化導，時時變，同類色形。歸命禮，重重無盡，花發更重新。</p>
<p style="margin-left:0em;text-indent:2em">佛身得度者，下化陝府。婬女婦人，隨緣在欲，無欲本無真。示在居塵不染，定慧光，普照圓明。皆攝受，大千世界，歸命聖觀音。</p>
<p style="margin-left:0em;text-indent:2em">下座懺悔</p>
<p style="margin-left:0em;text-indent:2em">普為眾等，志心懺悔：</p>

<div class="lg regular" style="margin-left:0em;"><div class='lg-row'>我昔所造諸惡業，　皆由無始貪嗔癡。</div>
<div class='lg-row'>不悟罪非本來空，　枉入四生並六道。</div>
<div class='lg-row'>一念迴光而返照，　譬如雲散月當空。</div>
<div class='lg-row'>不歷僧祗獲法身，　自利利他悉圓滿。</div>
</div><p style="margin-left:0em;text-indent:2em">普為眾等，志心發願：</p>

<div class="lg regular" style="margin-left:0em;"><div class='lg-row'>願身口業常清淨，　一切罪業悉消除。</div>
<div class='lg-row'>願我身同如意珠，　一切所願悉成就。</div>
<div class='lg-row'>一一消除微細惑，　背塵合覺獲真常。</div>
<div class='lg-row'>舜若多性可銷亡，　爍迦羅心無退轉。</div>
</div><p style="margin-left:0em;text-indent:2em">普為眾等，志心說偈：</p>

<div class="lg regular" style="margin-left:0em;"><div class='lg-row'>三界悠悠如夢幻，　四生擾擾但奔馳。</div>
<div class='lg-row'>歸依無上佛菩提，　便是當來堅固藏。</div>
</div><p style="margin-left:0em;text-indent:2em">普為眾等，志心回向：</p>

<div class="lg regular" style="margin-left:0em;"><div class='lg-row'>會上因緣三世佛，　圓通海會佛菩薩。</div>
<div class='lg-row'>聲聞羅漢賢聖僧，　摩訶般若波羅密。</div>
</div><p style="margin-left:0em;text-indent:2em">回向　<span class='note-inline'>(止)</span></p>
<p style="margin-left:0em;text-indent:2em">第三時陞座　加持字母陀羅尼</p>
<p style="margin-left:0em;text-indent:2em">重登寶座，再會人天，字母真言，作法供養。</p>
<p style="margin-left:0em;text-indent:2em"><span class='note-inline'>(舉)</span>　三寶字母</p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">稽首歸依，觀音菩薩，祥雲影裏初生。紫金光相，身掛六銖衣。兩朵紅蓮襯足，眉彎似雙月相分。摩耶體，垂珠瓔珞，七寶藏莊嚴。</p>
<p style="margin-left:0em;text-indent:2em">化身千百億，尋聲救苦，示現多門。淨瓶楊柳，一灑遍乾坤。六道三途盡息，慈悲一等均平。功無盡，眾生讚詠，懺悔出迷津。</p>
<p style="margin-left:0em;text-indent:2em">南無《大佛頂首楞嚴經》</p>
<p style="margin-left:0em;text-indent:2em">圓通海會佛菩薩</p>

<div class="lg regular" style="margin-left:0em;"><div class='lg-row'>入聖超凡事不難，　一條大路透長安。</div>
<div class='lg-row'>觀音修證無他術，　自己安存總一般。</div>
<div class='lg-row'>進步天魔心膽戰，　轉身權小骨毛寒。</div>
<div class='lg-row'>從來龜鑑分明在，　拈出教君仔細看。</div>
</div><p style="margin-left:0em;text-indent:2em">比丘某稽首和南，敬白清淨大眾，今此第三時中，敘述修道證真法門，顯揚三世諸佛，六道出離，成佛事業。伏望大眾，各宜攝耳，善思念之。速須悟理修心，莫衹隨波逐浪。此時一失，再會何期？解脫修心，會中靜聽。</p>
<p class="text-center"><span class='note-inline'>(加持觀音燈供養真言)</span></p>
<p style="margin-left:0em;text-indent:2em">解脫修心儀當演</p>
<p style="margin-left:0em;text-indent:2em">汞爐百煉見真金，刮垢磨光悟本心。若也未明端的意，更須洗耳聽玄音。解脫修心，請為敷陳。</p>

<div class="lg regular" style="margin-left:0em;"><div class='lg-row'>解脫修心道可攀，　證真如理出塵寰。</div>
<div class='lg-row'>昔年未悟金藏鑛，　今日方知玉在山。</div>
<div class='lg-row'>般若智明登彼岸，　菩提心發遍人間。</div>
<div class='lg-row'>陀羅尼藏誰能識？　識得元來不等閑。</div>
</div><p style="margin-left:0em;text-indent:2em">修心經文，法師諷演。</p>
<p class="text-center"><span class='note-inline'>(種族奮怒王真言　淨戒波羅密真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">般若智明，菩提心發，修大道，正可攀緣。理從頓悟，真妄攝歸全。十二見縛，解脫便可樂，法門功玄。陀羅尼，堂堂妙相，現出萬人前。</p>
<p style="margin-left:0em;text-indent:2em">修心無雜想，諸天龍女，攝化莊嚴。是無染著，如理事俱圓。救度眾生離苦，入正覺，雪誤尤愆。諸大眾，世出世現，道果滿三千。</p>
<p style="margin-left:0em;text-indent:2em">六波羅蜜儀當演</p>
<p style="margin-left:0em;text-indent:2em">欲度迷津出愛河，須憑六度六波羅。解深蜜化分明說，敢請重拈會也麼？儀文演處，行相云何？</p>

<div class="lg regular" style="margin-left:0em;"><div class='lg-row'>六波羅蜜遍熏修，　便得超凡入聖流。</div>
<div class='lg-row'>萬行圓融天地闊，　三輪清淨鬼神愁。</div>
<div class='lg-row'>岩前已絕啣花鳥，　石畔長閑獻果猴。</div>
<div class='lg-row'>古今堂堂觀自在，　何須馳騁四方求？</div>
</div><p style="margin-left:0em;text-indent:2em">六波羅蜜經，法師諷演。</p>
<p class="text-center"><span class='note-inline'>(安忍波羅蜜　至精進波羅蜜真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">萬行圓融，三輪清淨，當修六度功勛。布施無畏，戒律每精懃。耐忍耐怨，絕妄除煩惱，捨妄歸真。修淨行，超凡入聖，道果自圓明。</p>
<p style="margin-left:0em;text-indent:2em">被甲專精進，闃寂禪定，解脫修心。勉求智慧，何處馳騁勞尋？無盡法門廣攝。石岩畔，鳥啼猴鳴。圓種智，堂堂妙相，萬古與長存。</p>
<p style="margin-left:0em;text-indent:2em">修行地位儀當演</p>
<p style="margin-left:0em;text-indent:2em">修因至果位階差，行步圓融錦上花。願與當機明指示，庶令早到法王家。地位法門，請為交加。</p>

<div class="lg regular" style="margin-left:0em;"><div class='lg-row'>修行地位強區分，　悟則元來本一門。</div>
<div class='lg-row'>背境觀心心已寂，　悟心無境境何存？</div>
<div class='lg-row'>月沉巨海真無玷，　雲散長空豈有痕？</div>
<div class='lg-row'>一則為多多即一，　五般香爇遍乾坤。</div>
</div><p style="margin-left:0em;text-indent:2em">修行地位經文，法師諷演。</p>
<p class="text-center"><span class='note-inline'>(靜慮波羅蜜　至般若波羅蜜真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">雲散長空，月澄巨海，修行地位全彰。法門可得，返觀豈思量？眾生拘無所，定悟心地，了境相忘。名自在，坦然無礙，頓悟入真常。</p>
<p style="margin-left:0em;text-indent:2em">菩薩分十地，眾生歡喜，離垢清涼。發光焰慧，難勝絕包藏。現前遠行不動，善惠與法雲談揚。俱無礙，圓融行布，解脫證真常。</p>
<p style="margin-left:0em;text-indent:2em">七災起義儀當演</p>
<p style="margin-left:0em;text-indent:2em">要知萬物不離心，爭奈群迷向外尋。願顯七災從起義，誰令水火不相侵？會中諦聽，師為宣文。</p>

<div class="lg regular" style="margin-left:0em;"><div class='lg-row'>眾生迷到入邪林，　妄念攀緣水火侵。</div>
<div class='lg-row'>有我有人煩惱宅，　非真非妄涅槃心。</div>
<div class='lg-row'>執情難悟塵埋鏡，　離相方知鑛出金。</div>
<div class='lg-row'>實狀元來無一物，　迷雲散盡見觀音。</div>
</div><p style="margin-left:0em;text-indent:2em">七災經文，法師諷演。</p>
<p class="text-center"><span class='note-inline'>(蓮花大心真言　至心中心真言)</span></p>
<p style="margin-left:0em;text-indent:2em">歌讚</p>
<p style="margin-left:0em;text-indent:2em">迷相方知，識心了悟，有人我，煩惱屈侵。非真非妄，總是涅槃心。菩薩神通廣大，脫七災害，厄難艱辛。心念念，自然解脫，解脫脫凡塵。</p>
<p style="margin-left:0em;text-indent:2em">眾生若妄想昏迷，入顛倒稠林。正觀自在，存念本來心。解悟真常事理，證圓覺，最上大乘。無一物，迷雲消散，是處見觀音。</p>
<p style="margin-left:0em;text-indent:2em">從聞思修儀當演</p>
<p style="margin-left:0em;text-indent:2em">楞嚴五五妙圓通，獨許觀音第一功。特為此方垂妙訣，願聞三慧警癡聾。從聞思修，普為圓融。</p>

<div class="lg regular" style="margin-left:0em;"><div class='lg-row'>聞思修慧證何難？　月照千江逗影寒。</div>
<div class='lg-row'>岌岌青山忘嶮峻，　滔滔綠水絕波瀾。</div>
<div class='lg-row'>泥牛走退三千里，　石女嘲歌百萬般。</div>
<div class='lg-row'>覿面相<span class='corr'>逢</span>何所似？　鶯啼燕語作家看。</div>
</div><p style="margin-left:0em;text-indent:2em">歌讚</p>
<p style="margin-left:0em;text-indent:2em">岌岌青山，滔滔綠水，聞思修慧圓音。十方擊鼓，大地一時聞。要知觀音瑞相，如猿啼，鳥吟暖谷深。思萬類，山河沙界，普遍號同名。</p>
<p style="margin-left:0em;text-indent:2em">嫩林鶯語細，槁木上，脫蟬孤吟。六識迷妄，一入自在門。不費纖毫氣力，廓開方便，頃刻超群。觀橫難，尋聲救苦，無處不現身。</p>
<p style="margin-left:0em;text-indent:2em">下座</p>
<p style="margin-left:0em;text-indent:2em">三時表懺</p>

<p class='juan'>圓通三慧道場提綱竟</p></div></div>
</div><!-- end of div[@id='body'] -->
</body></html>