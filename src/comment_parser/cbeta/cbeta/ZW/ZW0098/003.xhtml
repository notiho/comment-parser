<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>圓通三慧大齋道場儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'></p>
<div class='div-other'><a id='mulu7' />
<p class='h2'>圓通三慧道場儀文上</p><p class="byline">眉州著作佐郎侯溥賢良集</p><p style="margin-left:0em;text-indent:2em">陞座</p>
<p style="margin-left:0em;text-indent:2em"><span class='note-inline'>(舉)</span>　加持楞嚴字母陀羅尼</p>
<p style="margin-left:0em;text-indent:2em">初登寶座，會集人天，字母伽陀，加持念誦。</p>

<div class="lg regular" style="margin-left:0em;"><div class='lg-row'>稽首光明大佛頂，　如來萬行首楞嚴。</div>
<div class='lg-row'>光中化佛演微言，　誦念溥令祛宿業。</div>
</div><p style="margin-left:0em;text-indent:2em">歌讚</p>
<p style="margin-left:0em;text-indent:2em">稽首歸依，補陀山上大聖，名號觀音。常扶八難，感應濟群情。毫相分輝百億，楊枝洒，苦海為霖。塵沙界，勞生敬仰，一念免漂沉。</p>
<p style="margin-left:0em;text-indent:2em">巍巍蓮座上，花縵瓔珞，體瑩如金。項珮珠絲網，百寶嚴身。處處尋聲救苦，頭頭露，接物垂形。真慈父，爐煙繚繞，遙望鑑誠心。</p>
<p style="margin-left:0em;text-indent:2em"><span class='note-inline'>(舉)</span>南無《大佛頂首楞嚴經》</p>
<p style="margin-left:0em;text-indent:2em">圓通海會佛菩薩</p>
<p style="margin-left:0em;text-indent:2em">吟偈</p>

<div class="lg regular" style="margin-left:0em;"><div class='lg-row'>滿目旃檀紫竹林，　頭頭顯露聖觀音。</div>
<div class='lg-row'>初時已證圓通會，　先發菩提四善心。</div>
</div><p style="margin-left:0em;text-indent:2em">道場敘勸發四善心儀當演　《大佛頂首楞嚴經》</p>

<div class="lg regular" style="margin-left:0em;"><div class='lg-row'>三慧門高絕品題，　而今識與辯端猊。</div>
<div class='lg-row'>含靈識本從頭悟，　淨聖垂慈為獎提。</div>
<div class='lg-row'>超果超因離勝迹，　假名假相示筌第。</div>
<div class='lg-row'>福田壽域無涯際，　携手相從闊步躋。</div>
</div><p style="margin-left:0em;text-indent:2em">比丘某敬白清淨大眾，今此觀音三慧道場，第一時中，初登寶座，宣演法門。各宜屏絕外緣，靜聽法要，無得懈怠，笑語諠譁。自取愆尤，悔何所及？預告眾等，宜戒之哉！</p>
<p style="margin-left:0em;text-indent:2em">各發无上志誠心　《大佛頂首楞嚴經》</p>
<p style="margin-left:0em;text-indent:2em">各發無上菩提心</p>
<p style="margin-left:0em;text-indent:2em">敘發四善心儀當演　《大佛頂首楞嚴經》<span class='note-inline'>(提綱)</span></p>
<p style="margin-left:0em;text-indent:2em">觀音道場敘勸發四善心者，第一發正信心，為道場開啟；第二發恭謹心，為道場奉事；第三發慈悲心，為道場作用；第四發勇猛心，為道場成就。<span class='note-inline'>(入密)</span></p>
<p style="margin-left:0em;text-indent:2em"><span class='note-inline'>(舉)</span>各發無上正信心</p>
<p style="margin-left:0em;text-indent:2em">正信心者，按經云：「妙音觀世音，梵音海潮音，勝彼世間音，是故須常念，念念無生疑。」苟或一念生疑，便入邪見。故此作大齋，以正信心，為道場開啟。</p>
<p style="margin-left:0em;text-indent:2em">各發無上恭謹心</p>
<p style="margin-left:0em;text-indent:2em">恭謹心者，凡設此齋，切須虔潔。心謹於內，貌恭於外，所冀聖賢降格。儻不如是，雖復日夜百拜，無異孩童跳躍。非獨不能降格聖賢，適足以取侮慢聖賢之罪。天龍八部，不賜護持。本欲消災，反成取罪。故以恭謹心，為道場奉事。</p>
<p style="margin-left:0em;text-indent:2em">各發無上慈悲心</p>
<p style="margin-left:0em;text-indent:2em">慈悲心者，今日此齋，雖自施主，至於廣大願力，當令普及一切。按：《普門品》：無盡意菩薩即解頸眾寶珠、瓔珞，價值百千兩金，以備供養。而觀世音菩薩不肯受之。無盡意言：仁者，愍我等故，受此瓔珞。爾時佛告觀世音菩薩言：當愍此無盡意及四眾、天龍夜叉、乾闥婆、阿修羅、迦樓羅、緊那羅、摩睺羅伽、人非人等，故受是瓔珞。且瓔珞是無盡意所解，以備供養。不肯自言愍我，而言愍我等故。佛亦不獨言愍無盡意，而言當愍此無盡意，及四眾比丘、比丘尼、優婆塞、優婆夷，以至天龍鬼神、人非人等。以此言之，發菩提心，貴於廣大。若不廣大，即是有人我分別。然則今施主此齋願力，亦為廣大。初以集福延壽，次以拔苦懺罪，終以修道證真。自合門尊幼，無有良賤，咸得集福，咸得延壽，咸得拔苦懺罪，咸得修道證真。其次願我此齋願力，遍法界中，一切人道，咸得集福，咸得延壽；一切鬼神、地獄、餓鬼、畜生，咸得拔苦懺罪；一切含生，咸得修道證真。此則是慈能與樂，悲能拔苦之心。故以慈悲心，為道場作用。</p>
<p style="margin-left:0em;text-indent:2em">若薦亡即云：今施主此齋，專以薦嚴某人之神識，所冀拔苦懺罪。自無始時來，所作罪業，盡皆懺洗，乃至修道證真。其有先亡遠祖，內外宗親，一切眷屬，同霑利樂。其次願我此齋願力，遍滿法界，一切幽魂，咸蒙追薦，咸生人天；一切鬼神，地獄餓鬼、畜生，咸得拔苦懺罪；一切含靈，咸得修道證真。此則是慈悲能與樂，悲能拔苦之心。故以慈悲心，為道場作用。</p>
<p style="margin-left:0em;text-indent:2em">各發無上勇猛心</p>
<p style="margin-left:0em;text-indent:2em">勇猛心者，今修此齋，豈徒盛陳香燈，嚴備蔬果而已，實欲因菩薩大願，救我迷妄。於此時中，便須省覺，發勁勇心，修大乘行，懺洗宿愆，永不復作；從今日去，身心清淨，直至成佛。故以勇猛心，為道場成就。合道場人，既已發四種善心，即當諦聽。<span class='note-inline'>(止)</span></p>

<div class="lg regular" style="margin-left:0em;"><div class='lg-row'>四善心惟正性強，　慈悲恭謹是壇場。</div>
<div class='lg-row'>但能念念無生滅，　自證空空絕忖量。</div>
<div class='lg-row'>佛法地平堪履翫，　是非門險莫談揚。</div>
<div class='lg-row'>更能猛勱除人我，　覺悟修行見法王。</div>
</div><p style="margin-left:0em;text-indent:2em">勸發四善經文，法師諷演。<span class='note-inline'>(止)</span></p>
<p style="margin-left:0em;text-indent:2em">總持王菩薩</p>
<p style="margin-left:0em;text-indent:2em">加持儀文，請為宣揚。<span class='note-inline'>(對案加持文)</span></p>
<p style="margin-left:0em;text-indent:2em">如來以大慈悲利物，菩薩以大方便度人。或祗陀林間，或菩提樹下，或補陀山上，或兜率宮中。在在處處，特演於密言；物物塵塵，盡期於普濟。皆三世諸佛之所印可，是一切眾生之所皈依。西方號為陀羅尼，中國譯為總持字。莫非真語實語，悉出大乘上乘。以之祈福壽則祿厚算長，以之祛邪魔則膽破腦裂，以之救六道則即時離苦，以之修一心則眾聖現前。粵惟此夕香壇，專奉觀音大士，總括神咒，集為新儀。今欲正入案加持，再勞清眾，運起潮音。先舉五聲聖號，輒吟八句偈章。偈聲甫畢，加持供養。</p>

<div class="lg regular" style="margin-left:0em;"><div class='lg-row'>人天虔潔共歸依，　召請方嚴第一時。</div>
<div class='lg-row'>上聖赴緣臨垢濁，　眾生翹首仰慈悲。</div>
<div class='lg-row'>飄颻瓔珞清音間，　芬馥旃檀瑞氣隨。</div>
<div class='lg-row'>欲仗密言成勝事，　輒堅精意為加持。</div>
</div><p class="text-center"><span class='note-inline'>(應感真言　酥乳蜜真言)</span></p>
<p style="margin-left:0em;text-indent:2em">敘觀音修證本末儀當演　《大佛頂首楞嚴經》</p>
<p style="margin-left:0em;text-indent:2em">恭以觀音大士，修證凡有三說。</p>
<p style="margin-left:0em;text-indent:2em">一者，按《悲華經》云：轉輪聖王第一太子答梵志言：我今觀於地獄眾生，多諸苦惱，人天之中，或有垢心。以垢心故，數數墮於三惡道中。復作是念：是諸眾生，以坐親近惡知識故，退失正法，墮大闇處；盡諸善根，攝取種種諸邪見等，以覆其心，行於邪道。世尊，我今以大音聲，告諸眾生，我今所有一切善根，盡回向阿耨多羅三藐三菩提。願我行菩薩道時，若有眾生，受諸苦惱、恐怖等事，退失正法，墮大闇處，憂愁孤窮，無有救護，無依無舍，若能念我，稱我名字，若其為我天耳所聞，天眼所見，是諸眾生等，若不得免斯苦惱者，我終不成阿耨多羅三藐三菩提。唯願世尊，為我授記。爾時寶藏佛尋為授記：善男子，汝觀天人及三惡道，一切眾生，生大悲心，欲斷眾生諸苦惱故，欲令眾生住安樂故。善男子，今當字汝為觀世音。善男子，無量壽佛般涅槃後第二恒河沙等阿僧祗劫，初夜分中，汝於後夜，種種莊嚴，菩提樹下，坐金剛座，於一念中間，成阿耨多羅三藐三菩提，號遍出一切光明功德山王如來。</p>
<p style="margin-left:0em;text-indent:2em">又按《大悲分陀利經．三王子授記品》所言，與《悲華經》大抵無異。彼經云：爾時海濟婆羅門告無量淨王第一太子不眴目。此則不眴目，是觀音為太子時名也；無量淨王，即阿彌陀如來為轉輪王時名也。彼經又言：觀音成佛，名光明普至尊積德王如來。與此經所謂遍出一切光明功德山王如來，大意亦同。但譯經之人，保據梵本，所見各別，不在置疑。</p>
<p style="margin-left:0em;text-indent:2em">又按《觀音授記經》云：金光獅子遊戲如來，法中有王，名曰威德王。彼王於其園，觀入於三昧。其王左右，有二蓮花，從地涌出，雜花莊嚴。有二童子，化生其中，與威德王，俱詣佛所。時二童子，以偈問佛：</p>

<div class="lg regular" style="margin-left:0em;"><div class='lg-row'>云何為供養，　無上兩足尊？</div>
<div class='lg-row'>願說其義趣，　聞者當奉行。</div>
<div class='lg-row'>香花眾伎樂，　衣服藥臥具。</div>
<div class='lg-row'>如是等供養，　云何為最勝？</div>
</div><p style="margin-left:0em;text-indent:2em">爾時彼佛即為童子而說偈曰：</p>

<div class="lg regular" style="margin-left:0em;"><div class='lg-row'>當發菩提心，　廣濟諸群品。</div>
<div class='lg-row'>是則供正覺，　三十二相明。</div>
<div class='lg-row'>設滿恒沙剎，　珍妙莊嚴具。</div>
<div class='lg-row'>奉獻諸如來，　及懽喜頂戴。</div>
<div class='lg-row'>不如以慈心，　回向於菩提。</div>
<div class='lg-row'>是福為最勝，　無量無有邊。</div>
<div class='lg-row'>餘供無過者，　超踰不可計。</div>
<div class='lg-row'>如是菩提心，　必成等正覺。</div>
</div><p style="margin-left:0em;text-indent:2em">時二童子，復說偈言：</p>

<div class="lg regular" style="margin-left:0em;"><div class='lg-row'>諸天龍鬼神，　聽我師子吼。</div>
<div class='lg-row'>今於如來前，　弘誓發菩提。</div>
<div class='lg-row'>生死無量劫，　本際不可知。</div>
<div class='lg-row'>為一眾生故，　爾數劫行道。</div>
<div class='lg-row'>況此諸劫中，　度脫無量眾。</div>
<div class='lg-row'>修行菩提道，　而生疲倦心。</div>
<div class='lg-row'>我欲從今始，　起於貪欲心。</div>
<div class='lg-row'>是則為欺誑，　十方一切佛。</div>
<div class='lg-row'>瞋恚愚癡垢，　慳嫉亦復然。</div>
<div class='lg-row'>我今說實語，　遠離於虛妄。</div>
<div class='lg-row'>我若於今始，　起於聲聞心。</div>
<div class='lg-row'>不樂修菩提，　是則歎世尊。</div>
<div class='lg-row'>亦不求緣覺，　自濟利己身。</div>
<div class='lg-row'>當於萬億劫，　大悲度眾生。</div>
<div class='lg-row'>如今日佛土，　清淨妙莊嚴。</div>
<div class='lg-row'>令我得道時，　超踰億百千。</div>
<div class='lg-row'>國無聲聞眾，　亦無緣覺乘。</div>
<div class='lg-row'>淳有諸菩薩，　其數無限量。</div>
<div class='lg-row'>眾生淨無垢，　悉具上妙藥。</div>
<div class='lg-row'>出生於正覺，　總持諸法藏。</div>
<div class='lg-row'>此誓若誠實，　當動大千界。</div>
</div><p style="margin-left:0em;text-indent:2em">說如是偈已，應時普震動。百千眾伎樂，演法和雅音。光曜微妙眼，旋轉而來降。諸天於空中，雨散眾末香。其香普流熏，悅可眾生心。佛告華德藏：爾時威德王者，豈異人乎？我身是也。時二童子者，今觀世音及大勢至菩薩摩訶薩是也。</p>
<p style="margin-left:0em;text-indent:2em">阿彌陀佛正法滅後，過中夜分明相出時，觀世音於七寶菩提樹下，結跏趺座，成等正覺，號普光功德山王如來。此則普光之名，又少異於三王子授記之文，亦是譯經之人見各別耳。</p>
<p style="margin-left:0em;text-indent:2em">二者，觀音大士，是古佛化現，作菩薩形，以度眾生。按《不思議境界經》云：佛成正覺，有十佛剎微塵數等他方諸佛，為欲莊嚴毘盧遮那道場故，示菩薩形，來在會坐，其名曰觀自在菩薩。</p>
<p style="margin-left:0em;text-indent:2em">又按：《大悲心經》云：佛告阿難，此觀自在菩薩，有不可思議威神之力，已於過去無量無數阿僧祗劫前，已成佛竟，號曰正法明王如來。大悲願力，為欲成熟安樂一切眾生故，現作菩薩。</p>
<p style="margin-left:0em;text-indent:2em">三者，按《楞嚴經》云：觀世音菩薩言：我昔無數恒河沙劫，於時有佛出現於世，名觀世音。我於彼佛，發菩提心。彼佛教我，從聞思修，入三摩地。初於聞中，入流亡所；所入既寂，動靜二相，了然不生；如是漸增，聞所聞盡；盡聞不住，覺所覺空；空覺極圓，空所空滅；生滅既滅，寂滅現前，忽然超越，世出世間。十方圓明，獲二殊勝：一者，上合十方諸佛本妙覺心，與諸佛如來同一慈力；二者，下合十方一切六道眾生，與諸眾生同一悲仰。世尊，由我供養觀音如來，蒙彼如來，授我如幻聞熏、聞修金剛三昧，與佛如來同慈力故，令我身成三十二應，入諸國土。世尊，彼佛如來歎我善得圓通法門，於大會中授記我為觀世音號。由我觀聽十方圓明，故觀音名遍十方界。</p>

<div class="lg regular" style="margin-left:0em;"><div class='lg-row'>觀音修證出悲華，　觀見眾生行業差。</div>
<div class='lg-row'>無量淨王元古佛，　不眴太子選其家。</div>
<div class='lg-row'>師資身現三王子，　左右蓮開二朵花。</div>
<div class='lg-row'>以大音聲勸回向，　菩提心發遍河沙。</div>
</div><p style="margin-left:0em;text-indent:2em">修證本末經文，法師諷演。<span class='note-inline'>(止)</span></p>
<p class="text-center"><span class='note-inline'>(不空羂索真言)</span></p>
<p style="margin-left:0em;text-indent:2em">敘釋名攝化儀當演《大佛頂首楞嚴經》</p>
<p style="margin-left:0em;text-indent:2em">據觀音菩薩，亦號觀自在菩薩。蓋梵言婆盧枳底，此謂之觀；梵言攝伐多，此謂之音；梵言濕伐囉，此謂之自在。菩薩者，梵言菩提薩埵。此略而言，謂之菩薩。梵言菩提，此謂之覺，亦謂之導；梵言薩埵，此謂之有情。</p>
<p style="margin-left:0em;text-indent:2em">按：《佛地論》總有三釋。一云菩提是所求果，薩埵是能求人，人求於果，是菩提之薩埵也；二者菩提是智，是所求果，薩埵是悲，是所度，雙取求度，以立己名，謂之菩薩；三者菩提是所求果，薩埵是勇猛精進，以大精進，求於菩提。</p>
<p style="margin-left:0em;text-indent:2em">今觀世音，一名觀自在菩薩者，若是三業攝化，即云觀自在；若專以語業攝化，即云觀世音。蓋眾生以語業歸依，則觀其音聲，為之濟拔，故曰觀世音；若以三業歸依，則六通赴感，攝利難思，故曰觀自在。瞿波論師云：明而遠，以身業禮，表大士有天眼通；暗而遠，以意業禮，表大士有他心通；暗而近，以語業禮，表大士有天耳通。</p>
<p style="margin-left:0em;text-indent:2em">按《普門品》云：佛告無盡意：若有無量百千萬億眾生，受諸苦惱，聞是觀世音菩薩，一心稱名觀世音菩薩，即時觀其音聲，皆得解脫。此是以語業攝化也。</p>
<p style="margin-left:0em;text-indent:2em">由稱名故，能除七災：一曰火不能燒；二曰大水所漂，即得淺處；三曰黑風吹其船舫，飄墮羅剎鬼國，皆得解脫羅剎之難；四曰臨當被害，彼所執刀杖，尋段段壞，而得解脫；五曰夜叉羅剎，欲來惱人，是諸惡鬼，尚不能以惡眼視之，況復加害；六曰若有罪，若無罪，杻械枷鎖，檢繫其身，皆悉斷壞，即得解脫；七曰三千大千國土，滿中怨賊，有一商主，將諸商人，齎持重寶，經過險路，即得解脫。此七者，皆由稱觀世音菩薩名號，故獲免難。此是語業攝化也。</p>
<p style="margin-left:0em;text-indent:2em">身業攝化者，發露志誠，盡虔懇者，莫先於禮拜。故曰：若有眾生，恭敬禮拜觀世音菩薩，福不唐捐。由禮拜故，能滿一切願。故曰：若有女人，設欲求男，禮拜供養觀世音菩薩，便生福德智慧之男；設欲求女，便生端正有相之女。此二者，皆由禮拜觀世音菩薩慈容，故獲如意。此是身業攝化也。</p>
<p style="margin-left:0em;text-indent:2em">意業攝化者，造罪造福，皆由一念。苟能冥心存念觀世音菩薩，或念菩薩行願，或念菩薩聖容，或念菩薩經文神咒，自然自心清淨，不為邪見魔鬼蔽覆其心。是故眾生，常應心念，由心念故，能淨三毒。故曰：若有眾生，多於婬欲，常念恭敬觀世音菩薩，便得離欲；乃至若多愚癡，常念恭敬觀世音菩薩，便得離癡；若多瞋恚，常念恭敬觀世音菩薩，便得離瞋。此三者，皆由存念觀世音菩薩，故獲清淨。</p>
<p style="margin-left:0em;text-indent:2em">合道場人，各當志誠，以口業稱讚，以身業拜跪，以意業存念，庶使願心圓滿，勝事周諧。佛不欺人，必增福壽，必遂薦拔。</p>

<div class="lg regular" style="margin-left:0em;"><div class='lg-row'>釋名攝化理幽深，　梵語華言仔細尋。</div>
<div class='lg-row'>濕伐羅耶稱自在，　婆盧枳底即觀音。</div>
<div class='lg-row'>生生善解無窮難，　劫劫能除有漏心。</div>
<div class='lg-row'>三業歸依頭面禮，　聞聲救苦便垂臨。</div>
</div><p style="margin-left:0em;text-indent:2em">釋名攝化經文，持經諷誦。<span class='note-inline'>(止)</span></p>
<p class="text-center"><span class='note-inline'>(隨心咒　至　第四咒)</span></p>
<p style="margin-left:0em;text-indent:2em">敘存念觀音儀當演　《大佛頂首楞嚴經》</p>
<p style="margin-left:0em;text-indent:2em">所謂念觀音者，從淺至深，凡有三說：一者熏習念念觀音之名號，二者歸仰念念觀音之慈願，三者三昧念念觀音之法門。</p>
<p style="margin-left:0em;text-indent:2em">且第一，熏習念者。據《楞嚴經》說，大勢至菩薩勸人念佛。譬如有人，一專為憶，一人專念，如是二人，若逢不逢，或見非見，二人相憶，二憶念深，從生至生，同於形影，不相乖異。十方如來，憐念眾生，如母憶子。若子逃逝，雖憶何為？子若憶母，如母憶時。母子歷生，不相違遠。若眾生心，憶佛念佛，現前當來，必定見佛。去佛不遠，不假方便，自然心開，見佛聞法，得親印記。如染香人，身有香氣，以念佛心，入無生忍。</p>
<p style="margin-left:0em;text-indent:2em">今於此界，攝念佛人，歸於淨土，是知三業穢惡，常逐六塵。苟非念佛攝心，何能熏炙眾善？稱念名號，或憶相儀；拔苦消災，其功不淺。故《觀經》云：韋提希夫人念釋迦牟尼佛，禮拜未起，佛已現前。故《普門品》云：是故須常念，念念勿生疑，於苦惱死厄，能為作依怙。即是一念名字，與六十二億恒河沙菩薩名字功德等無有異。此名熏習念念觀音之名號。</p>
<p style="margin-left:0em;text-indent:2em">第二，歸仰念念觀音之慈願者。據世親《菩薩論》說：念佛有五門：一、身業禮拜名之為念；二、口業稱讚名之為念；三、意業思惟名之為念；四、發願歸依名之為念；五、回向實際名之為念。</p>
<p style="margin-left:0em;text-indent:2em">且初身業禮拜名之為念者。據《離垢菩薩經》云：佛說修行，若非禮拜，縱有禪定現前，多生業障，不可消除。對治而言，總有八法，以招善報。八法者何？一是供養，或財寶隨力，或說法利人；對治除心中之慳貪，感果得現來之財富。二者讚歎，隨解稱美，情發於中；對治除口業之妄言，感果得無礙之才辯。三禮拜，五體投地，身業欽依；對治除我慢之心，感果得尊貴之福。四懺悔，發心懺露，不復更為；對治除業報煩惱之愆，感果得依正具足。五勸請，欣樂為心，普利群品；對治除謗法之愆，感果得多聞智慧。六隨喜，忘懷於眾，從善如流；對治除嫉姤之心，感果得大賢眷屬。七回向，不矜不吝，利物洪慈；對治除狹劣之心，感果得廣大妙果。八啟願，淨信既發，進修不窮；對治除退屈之心，感果得總持妙行。即此八法，融歸五門，無一孑遺，歸依大士，以求加被，此名歸仰念念觀音之慈願。</p>
<p style="margin-left:0em;text-indent:2em">第三，三昧念念觀音之法門者。梵云三昧，此云正受。不受諸受，得名正受。眼不受色，耳不受聲，鼻不受香，舌不受味，身不受觸，意不攀緣，定慧相資，寂照無二，名為正受。明記不失，都攝六根，名之為念。故《楞嚴經》云：初於聞中，入流亡所。所入既寂，動靜二相，了然不生。如是漸增，聞所聞盡。盡聞不住，覺所覺空。空覺極圓，空所空滅。生滅既滅，寂滅現前。忽然超越，世、出世間。獲二殊勝：一者上合十方諸佛本妙覺心，與諸如來同一慈力；二者下合十方一切六道眾生，與諸眾生同一悲仰。故興福慤禪師疏云：上合佛心，心證無上；下合眾生，了凡同體。上合故不見佛，下合故不見眾生。平等一如，方稱妙覺。又，上合故不住生死，下合故不住涅槃；上合故圓慈普應，下合故救溺同生。悲則謙居覺地，仰乃俯類凡夫。同凡故敬仰法師，垂悲故拔濟群品。悲乃傷己苦而拔彼苦，仰則荷聖法而虔慈尊。是知隨順圓通，即是大士；超證寂滅，同名菩提。故《觀經》云「是心是佛」，豈非自心清淨？理智一如，契證寂然，名之為念。故云三昧念念觀音之法門。</p>

<div class="lg regular" style="margin-left:0em;"><div class='lg-row'>存念觀音各不同，　五門八法互含融。</div>
<div class='lg-row'>是心是佛如如理，　無我無人念念空。</div>
<div class='lg-row'>興福疏標慈普應，　世親論載數何窮？</div>
<div class='lg-row'>稱名歸依修三昧，　一法通時萬法通。</div>
</div><p style="margin-left:0em;text-indent:2em">存念觀音經文，法師諷演。<span class='note-inline'>(止)</span></p>
<p class="text-center"><span class='note-inline'>(觀音奮怒王真言)</span></p>
<p style="margin-left:0em;text-indent:2em">敘觀音儀相儀當演　《大佛頂首楞嚴經》</p>
<p style="margin-left:0em;text-indent:2em">按：《觀無量壽佛經》云：佛告阿難及韋提希：見無量壽佛了了分明已，次應觀觀世音菩薩。此菩薩身長八十萬億那由他由旬，身紫金色，頂有肉髻，項有圓光，面各百千由旬。其圓光中，有五百化佛，如釋迦牟尼。一一化佛，有五百化菩薩，無量諸天以為侍者。舉身光中，五道眾生，一切色相，皆於中現。</p>
<p style="margin-left:0em;text-indent:2em">頂上毘楞伽摩尼寶，以為天冠。其天冠中，有一位化佛，高二十五由旬。觀世音菩薩，面如閻浮檀金色，眉間毫相，備七寶色，流出八萬四千種光明。一一光明，有無量無數百千化佛；一一化佛，有無數菩薩以為侍者，變現自在，滿十方界。譬如紅蓮花色，有八十億光明以為瓔珞，其瓔珞中，普現一切諸莊嚴事。</p>
<p style="margin-left:0em;text-indent:2em">手掌作五百億雜蓮花色，手十指端，有八萬四千劃，猶如印文。一一劃，有八萬四千色；一一色，有八萬四千光。其光柔軟，普照一切。以此寶手，接引眾生。</p>
<p style="margin-left:0em;text-indent:2em">舉足時，足下有千輻輪相，自然化成五百億光明臺。下足之時，有金剛摩尼花，布散一切，莫不彌滿。其餘身相，眾好具足，如佛無異。唯頂上肉髻及無見頂相，不及世尊。是為觀觀世音菩薩真實色身相，名第十觀。</p>
<p style="margin-left:0em;text-indent:2em">佛告阿難：若欲觀觀世音菩薩，當作是觀。觀作是觀者，不遇諸禍，淨除業障，除無數劫生死之罪。如此菩薩，但聞其名，獲無量福，何況諦觀？</p>
<p style="margin-left:0em;text-indent:2em">若有欲觀觀世音菩薩者，先觀頂上肉髻，次觀天冠；其餘眾相，亦次第觀之，亦令明了，如觀掌中。作是觀者，名為正觀；若他觀者，名為邪觀。</p>
<p style="margin-left:0em;text-indent:2em">又按：《陀羅尼集經》云畫觀世音菩薩像法：一切觀世音菩薩像，通身白色，結跏趺坐百寶莊嚴蓮花座上，頭戴七寶莊嚴花冠而有重光。其花冠中，有位化佛。其花冠後，作簸箕光，其光內總作赤色。其像背倚七寶繡枕，其像左手屈臂當心，又屈中指，向上直竪。右手屈臂向左手上，屈頭指，與大指相捻而拄左手中指之上。其像頸有寶珠瓔珞，左右背腕各有寶釧。又以寶花莊白褻絡膊，身著花莊白褻之裙，其裙腰作青色赤裹。又以寶縚繫其腰上。此觀音之儀相，合道場人，各請存念。念念不失，自然消災滅罪。</p>

<div class="lg regular" style="margin-left:0em;"><div class='lg-row'>觀音儀相實無邊，　金色熒煌映紫檀。</div>
<div class='lg-row'>白褻花裝為胳膊，　毘楞伽寶作天冠。</div>
<div class='lg-row'>頂中化佛無邊億，　項上分輝有萬般。</div>
<div class='lg-row'>作是觀時為正觀，　若他觀者被渠謾。</div>
</div><p style="margin-left:0em;text-indent:2em">觀音儀相經文，法師諷演。<span class='note-inline'>(止)</span></p>
<p class="text-center"><span class='note-inline'>(大奮怒王心真言　觀音六字　拔苦真言)</span></p>
<p class="text-center"><span class='note-inline'>(歌讚　下座)</span></p>
<p style="margin-left:0em;text-indent:2em">普懺罪菩薩摩訶薩　<span class='note-inline'>(四聲)</span></p>
<p style="margin-left:0em;text-indent:2em">比丘某稽首歸命十方三世三寶，本師釋迦牟尼佛等。上所奉請，諸佛聖賢，大悲觀世音菩薩，憐憫覆護，受我奉請，顯現道場，受我懺悔。施主某等，為法界沉淪苦趣一切眾生，為發菩提心，行菩薩道。但以三業六根，多諸罪累，三障厚重，菩提行願，不得現前，自利利人，深自尅責。今日奉請諸佛聖賢、大悲觀世音菩薩摩訶薩等，懺悔過去、今生及未來世一切惡業，三業六根，三障三毒，自有身來，流浪六道，處處受形，內無慧眼，外近惡人，開放逸門，造生死業，枝條花葉，遍滿千二十五有，無不受生死，輪迴無際，相續無窮。偶得人身，犯諸重戒，一切諸犯，輕重篇聚，多有毀犯，違逆十方三世諸佛清淨妙戒。若不懺悔，當墮阿鼻大地獄中、畜生、餓鬼、阿修羅道、天上、人間，受無量苦，輪迴六道，無解脫期。</p>
<p style="margin-left:0em;text-indent:2em">今日嚴淨道場，誠心懺悔，不敢覆藏。唯願尊者觀世音菩薩摩訶薩顯現道場，放勝光明，照燭身心，令得淨一切戒根。還得如是興隆三寶，起護法心，起護戒心，起四攝心，起慈忍心，心如金剛，願不更犯。已犯之罪，與法界眾生，俱同懺悔。盡未來際，常得修習菩提行願，生生常處淨佛國土，三障永除，絕三惡道，永離眾苦，成無上道。虛空有盡，我願海中，懺悔法願已，歸命禮三寶。</p>
<p style="margin-left:0em;text-indent:2em">普為眾等，志心懺悔：</p>

<div class="lg regular" style="margin-left:0em;"><div class='lg-row'>我等自從無始劫，　因迷覺海性沉圓。</div>
<div class='lg-row'>無明妄動能所生，　境風鼓擊波浪起。</div>
<div class='lg-row'>由緣妄見體昏昧，　外感頑空相現前。</div>
<div class='lg-row'>空分四大互相淩，　見起六根常融別。</div>
<div class='lg-row'>妄將心境分成二，　故使一真性相殊。</div>
<div class='lg-row'>由茲生死苦無窮，　如旋火輪無休息。</div>
<div class='lg-row'>幸逢最後佛垂範，　因悟從前萬苦辛。</div>
<div class='lg-row'>今投聖眾懺前愆，　應念化成無上道。</div>
</div><p style="margin-left:0em;text-indent:2em">普為眾等，志心發願：</p>

<div class="lg regular" style="margin-left:0em;"><div class='lg-row'>我昔枉受輪迴苦，　皆由心境妄緣攀。</div>
<div class='lg-row'>而今循省已知非，　力行斷惑常無倦。</div>
<div class='lg-row'>法門無盡常修學，　苦海彌天駕法船。</div>
<div class='lg-row'>我今妄習頓能除，　願我真心常不昧。</div>
<div class='lg-row'>願我直入三摩地，　願我對境悟圓通。</div>
<div class='lg-row'>願我得果成寶王，　還度如是恒沙眾。</div>
</div><p style="margin-left:0em;text-indent:2em">普為眾等，志心說偈：</p>

<div class="lg regular" style="margin-left:0em;"><div class='lg-row'>空有多聞迷實相，　於無漏業不能修。</div>
<div class='lg-row'>當來苦果竟難逃，　直向聖門求解脫。</div>
</div><p style="margin-left:0em;text-indent:2em">普為眾等，志心回向：</p>

<div class="lg regular" style="margin-left:0em;"><div class='lg-row'>會上因緣三世佛，　圓通海會佛菩薩。</div>
<div class='lg-row'>聲聞羅漢賢聖僧，　摩訶般若般羅密。</div>
</div><p class="text-center"><span class='note-inline'>(回向　止)</span></p>

<p class='juan'>圓通三慧道場儀文卷上終</p></div></div>
</div><!-- end of div[@id='body'] -->
</body></html>