<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>圓通三慧大齋道場儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'></p></div>
<div class='div-other'><a id='mulu9' />
<p class='h2'>圓通三慧道場儀文下</p><p class="byline">眉州著作郎、成都府教授侯溥集</p><p class="text-center"><span class='note-inline'>(舉佛龕)</span></p>
<p style="margin-left:0em;text-indent:2em">圓通海會佛菩薩</p>
<p style="margin-left:0em;text-indent:2em">大眾志誠心，同誦嘆佛偈：</p>

<div class="lg regular" style="margin-left:0em;"><div class='lg-row'>胸藏黃金題卍字，　足輪碧玉間千花。</div>
<div class='lg-row'>三十二相遍莊嚴，　千百億身常救苦。</div>
</div><p style="margin-left:0em;text-indent:2em">化身觀世音菩薩</p>
<p style="margin-left:0em;text-indent:2em">嘆佛宣疏　<span class='note-inline'>(回壇)</span></p>
<p style="margin-left:0em;text-indent:2em">警策大眾</p>
<p style="margin-left:0em;text-indent:2em">今當第三時中，禮請上聖，初當警策。大眾志誠，各須應和。</p>

<div class="lg regular" style="margin-left:0em;"><div class='lg-row'>道場清淨眾，　各各當志心。</div>
<div class='lg-row'>至心勤歸依，　至心勤禮拜。</div>
<div class='lg-row'>大聖大慈悲，　觀世音菩薩。</div>
<div class='lg-row'>唯有觀世音，　開示我修道。</div>
<div class='lg-row'>唯有觀世音，　速令我修真。</div>
<div class='lg-row'>自悟性本空，　圓明同太虛。</div>
<div class='lg-row'>不垢忘不淨，　不生亦不滅。</div>
<div class='lg-row'>是故我等眾，　今日須控告。</div>
<div class='lg-row'>唯願聖慈悲，　開受我等請。</div>
<div class='lg-row'>令我所追薦，　精修大乘行。</div>
<div class='lg-row'>直截至佛地，　普濟諸有情。</div>
<div class='lg-row'>今日已往去，　永不復退轉。三說</div>
</div><p style="margin-left:0em;text-indent:2em">信禮觀世音菩薩</p>

<div class="lg regular" style="margin-left:0em;"><div class='lg-row'>三回警策證圓通，　心識圓明意氣雄。</div>
<div class='lg-row'>有作因緣俱是幻，　無為行業等虛空。</div>
<div class='lg-row'>傍生餓鬼如來用，　地獄天堂善逝功。</div>
<div class='lg-row'>直截根源歸佛地，　人人盡識主人翁。</div>
</div><p style="margin-left:0em;text-indent:2em"><span class='note-inline'>(舉)</span>　觀世音菩薩</p>
<p style="margin-left:0em;text-indent:2em">啟請上聖</p>
<p style="margin-left:0em;text-indent:2em">一心歸命禮，智融無相，恩濟有情，曾事觀音如來，嘗為正法明佛。以廣大願，發菩提心，侍千億佛則無數劫來，登三摩地則從聞中入。上則以慈力而合十方諸佛，下則以悲仰而同六道眾生。或述《不空羂索經》，或談《無礙大悲咒》。印蘇食則受日藏聰明之法，獻寶珠則拔龍女苦毒之災。演如意於迦栗斯仙，發護願於水精菩薩。光奮摩尼之真焰，吼為獅子之妙音。天雨寶花繽紛，宮殿六種震動。蓋大士有緣於娑婆世界，欲令眾生皆證於無上佛乘。導我所未明，開我所未悟。願垂哀愍，俯鑒凡庸。今日今時，來臨法會，和受請供養。</p>
<p style="margin-left:0em;text-indent:2em">證圓通觀世音菩薩</p>

<div class="lg regular" style="margin-left:0em;"><div class='lg-row'>菩薩隨緣化有情，　四生能化百千形。</div>
<div class='lg-row'>春來處處花盈谷，　秋到家家月滿庭。</div>
<div class='lg-row'>省覺到頭俱是幻，　悟迷畢究了無因。</div>
<div class='lg-row'>圓融行布皆無礙，　收拾歸來在一塵。</div>
</div><p class="text-center"><span class='note-inline'>(加持禮拜真言　至　勸請菩薩真言)</span></p>
<p style="margin-left:0em;text-indent:2em">信禮海會佛菩薩</p>
<p style="margin-left:0em;text-indent:2em">誠心仰請，觀音化身妙覺大師菩薩。伏願六通鑒照，俯降道場，副我願心，修道證真。</p>
<p style="margin-left:0em;text-indent:2em">誠心仰請，觀音化身明覺大師菩薩。伏願六通鑒照，俯降道場，副我願心，修道證真。</p>
<p style="margin-left:0em;text-indent:2em">誠心仰請，觀音化身菩提達麼祖師菩薩。伏願六通鑒照，俯降道場，副我願心，修道證真。</p>
<p style="margin-left:0em;text-indent:2em">誠心仰請，觀音化身妙圓通悟法濟禪師菩薩。伏願六通鑒照，俯降道場，副我願心，修道證真。</p>
<p style="margin-left:0em;text-indent:2em">上來禮請四大聖人，已沐雲臨，光降道場，證盟功德。伏願天眼遙見，慧耳遙聞，他心遙知，神通遙見，以大悲力，起無緣慈，憐愍有情，哀受我請，慈悲護念，降臨道場，證盟此齋，充遍法界。願此善力，廣大無邊，猶若虛空，具諸功德。</p>
<p style="margin-left:0em;text-indent:2em">奉請已，一心歸命禮常住三寶。</p>
<p style="margin-left:0em;text-indent:2em">化身觀世音菩薩</p>
<p style="margin-left:0em;text-indent:2em">敘啟祝真靈儀當演《大佛頂首楞嚴經》</p>
<p style="margin-left:0em;text-indent:2em">按：《誌公傳》云：有陳御虜者，舉家事誌公甚篤，嘗為現真形，光明如菩薩像。故當時皆謂誌公是觀音化身。又《達麼傳》云：達麼見梁武帝不契，潛回江北。帝問誌公曰：彼何人？誌公曰：彼觀音化身。又《僧伽傳》云：伽常臥賀跋氏家，現十一面觀音形。舉家忻慶，捨宅為寺。近世無為山通悟禪師，按《十生記》，亦是觀音所化感通，亦說是觀音化身，嘗與大勢至菩薩同生。</p>
<p style="margin-left:0em;text-indent:2em">上來啟請四大聖人。伏願慈悲加護，啟導愚蒙，爰及有情，同登正覺。</p>
<p style="margin-left:0em;text-indent:2em">上食供養</p>
<p style="margin-left:0em;text-indent:2em">吟偈</p>

<div class="lg regular" style="margin-left:0em;"><div class='lg-row'>觀音菩薩運慈悲，　妙覺隨緣顯相形。</div>
<div class='lg-row'>趙璧連城三大棄，　眾生是佛幾人知。</div>
<div class='lg-row'>梁皇不契西來意，　達麼潛回北魏時。</div>
<div class='lg-row'>明覺覺來無所覺，　有為同悟悟無為。</div>
</div><p class="text-center"><span class='note-inline'>(加持獻菩薩飲食真言)</span></p>
<p style="margin-left:0em;text-indent:2em"><span class='note-inline'>(舉)</span>　四大聖人臨法會</p>
<p style="margin-left:0em;text-indent:2em">上來召請天曹、地府、水府一切聖賢，已沐降臨。今以菲食供養，伏乞開恩納受。願此飲食，上憑觀音大聖法力，遍及一切地獄、餓鬼、畜生、孤魂、魍魎，咸得霑受，無有饑渴。</p>
<p style="margin-left:0em;text-indent:3em"><span class='note-inline'>(施鬼神食真言　至施甘露咒　不空摩尼供養真言)</span></p>
<p style="margin-left:0em;text-indent:2em">信禮觀世音菩薩</p>
<p style="margin-left:0em;text-indent:2em">回向無上佛菩提　<span class='note-inline'>(四聲)</span></p>
<p style="margin-left:0em;text-indent:2em">第三時陞座</p>
<p class="text-center"><span class='note-inline'>(三寶字母　歌讚)</span></p>
<p style="margin-left:0em;text-indent:2em">南無大佛頂首楞嚴經</p>
<p style="margin-left:0em;text-indent:2em">吟偈</p>
<p style="margin-left:0em;text-indent:2em">比丘眾等……</p>
<p style="margin-left:0em;text-indent:2em">解脫修心</p>

<div class="lg regular" style="margin-left:0em;"><div class='lg-row'>稽首難思真法界，　圓通海會眾聖賢。</div>
<div class='lg-row'>我今陞座演鴻儀，　惟願慈悲垂加護。</div>
</div><p style="margin-left:0em;text-indent:2em">今此第三時中，修道證真法事分為十節：警策大眾；啟請上聖；啟祝真靈；解脫修心；六波羅蜜；修行地位；七災起義；從聞思修；表懺宣疏；禮別設散。</p>
<p style="margin-left:0em;text-indent:2em">且解脫修心。此第三時，伏願解脫修心，修道證真。然而道本無修，因修而後至，真安可證？須證而乃知。事出漸修，理從頓悟。故《首楞嚴三昧經》云：「佛告諸天龍神，汝以是故，當於十二見縛而得解脫。何等十二？我見縛，眾生見縛，壽命見縛，人見縛，斷見縛，常見縛，我作見縛，我所見縛，有見縛，無見縛，此彼見縛，諸法見縛。是為十二。」合道場人，若能解脫十二見縛，得是大安樂法門。</p>
<p style="margin-left:0em;text-indent:2em">又按：《大悲心經》云：大梵天王合掌恭敬白觀世音菩薩言：惟願大士，為我說此陀羅尼形貌相狀。菩薩答言：陀羅尼相貌者，大慈悲心是，平等心是，無為心是，無染著心是，空觀心是，恭敬心是，卑下心是，無雜亂心是，無惱害心是，無見取心是，無上菩提心是。當知是等心，是陀羅尼相貌。人能依此修心，必成正覺。</p>

<div class="lg regular" style="margin-left:0em;"><div class='lg-row'>解脫修心道可攀，　證真如理出塵寰。</div>
<div class='lg-row'>昔年未悟金藏鑛，　今日方知玉在山。</div>
<div class='lg-row'>般若智明登彼岸，　菩提心發遍人間。</div>
<div class='lg-row'>陀羅尼藏誰能識？　識得元來不等閑。</div>
</div><p style="margin-left:0em;text-indent:2em"><span class='note-inline'>(入經)</span></p>
<p class="text-center"><span class='note-inline'>(種族奮怒王真言　至　淨戒波羅蜜咒)</span></p>
<p class="text-center"><span class='note-inline'>(歌讚)</span></p>
<p style="margin-left:0em;text-indent:2em">六波羅密儀當演</p>
<p style="margin-left:0em;text-indent:2em">上來所陳十二見縛、十二相貌，皆以修道證真，然而須以六波羅密為本。今當敷述，各請虔誠諦聽。</p>
<p style="margin-left:0em;text-indent:2em">按：《解深密經》云：觀自在菩薩復白佛言：世尊，是諸菩薩，凡有幾種所應學事？佛告觀自在菩薩言：善男子，菩薩學事，略有六種。所謂布施、持戒、忍辱、精進、禪定、智慧到彼岸。觀自在菩薩復白佛言：何因緣故設如是所應學事但有六數？佛告觀自在菩薩曰：善男子，有二因緣故。一者饒益諸有情故，二者對治諸煩惱故。當知前三饒益諸有情，後三對治一切煩惱。前三饒益有情者，謂菩薩由布施故，攝受資具，饒益有情；由持戒故，不行損害，逼迫惱亂，饒益有情；由忍辱故，於彼損害，逼迫惱亂，堪能忍受，饒益有情。後三對治諸煩惱者，謂諸菩薩，由精進故，雖未永伏一切煩惱，亦未永害一切隨眠，而能勇猛修眾善品，破諸煩惱；不能傾動，善品加行，由靜慮故，永伏煩惱；由般若故，永害隨眠。……觀自在菩薩復白佛言：世尊，如是六種波羅密多，各有幾種品類差別？佛告觀自在菩薩曰：善男子，各有三種。施三種者，一者法施，二者財施，三者無畏施。戒三種者，一者轉捨不善戒，二者轉生善戒，三者轉生饒益有情戒。忍三種者，一者耐怨害忍，二者安受苦忍，三者諦察法忍。精進三種者，一者被甲精進，二者轉生善法加行精進，三者饒益有情加行精進。靜慮三種者，一者無分別寂靜，極寂靜無罪故對治煩惱，眾苦樂住靜慮，二者引發功德靜慮，三者饒益有情靜慮。慧三種者，一者緣世俗諦慧，二者緣勝義諦慧，三者緣饒益有情慧。</p>

<div class="lg regular" style="margin-left:0em;"><div class='lg-row'>六波羅蜜遍熏修，　便得超凡入聖流。</div>
<div class='lg-row'>萬行圓融天地闊，　三輪清淨鬼神愁。</div>
<div class='lg-row'>岩前已絕啣花鳥，　石畔長閑獻果猴。</div>
<div class='lg-row'>今古堂堂觀自在，　何須馳騁四方求？</div>
</div><p style="margin-left:0em;text-indent:2em"><span class='note-inline'>(入經)</span></p>
<p class="text-center"><span class='note-inline'>(安忍波羅密咒　至　精進波羅密咒)</span></p>
<p class="text-center"><span class='note-inline'>(歌讚)</span></p>
<p style="margin-left:0em;text-indent:2em">修行地位儀當演</p>
<p style="margin-left:0em;text-indent:2em">上來所陳六波羅蜜，是修道之本原。在修行中，寔有地位。今述頓悟漸修次序，合道場人，各當諦聽。</p>
<p style="margin-left:0em;text-indent:2em">按：唐慧忠國師《注心經》觀自在菩薩云：此破凡夫，歷劫背心，唯觀諸法，被法所拘，不得自在，大意衹令眾生背境，觀心悟心，無法可得。何以故？且如色法，因心而起，反觀起心，無有處所，實不可得。心尚自無，色從何有？猶如幻人，不念不著。此人於色法中，定得自在，乃至一切法不可得，不被一切法所攝，一切處得自在。如是之人，悟心無心，了境無境，心境兩忘，無了可了，坦然無礙，故名自在。菩之言了，薩之言見，了見諸法，本來空寂，故名菩薩。</p>
<p style="margin-left:0em;text-indent:2em">今道場人，有能了見諸法本空，即心即佛，即是觀自在菩薩。</p>
<p style="margin-left:0em;text-indent:2em">此為頓悟，何名漸修、漸悟耶？答：漸修、漸悟者，即菩薩十地，各各不同，階降漸修，斷十重障，證十真如，名為漸悟。</p>
<p style="margin-left:0em;text-indent:2em">按：《解深密經．十地波羅密多品》云：爾時觀自在菩薩白佛言：世尊，如佛所說菩薩十地，所謂極喜地，離垢地，發光地，焰慧地，極難勝地，現前地，遠行地，不動地，善慧地，法雲地。復說佛地為十一地。……觀自在菩薩復白佛言：世尊，何緣最初名極喜地，乃至何緣說名佛地？佛告觀自在菩薩曰：善男子，成就大義，得出世間心，生大歡喜，是故最初名極喜地；遠離一切微細犯戒，是故第二名離垢地；由彼所得三摩地及聞持陀羅尼，能為無量智光依止，是故第三名發光地；由彼所得菩提分法，燒諸煩惱，智如火焰，是故第四名焰慧地；由即於彼菩提分法，方便修習，最極艱難，方得自在，是故第五名極難勝地；現前觀察，諸行流轉，又於無相，多修作意，方現在前，是故第六名現前地；能遠證入，無缺無間，無相作意，與清淨地共相隣接，是故第七名遠行地國；由於無相，得無功用，於諸相中，不為現行煩惱所動，是故第八名不動地，於一切種，說法自在，獲得無量廣大智慧，是故第九名善慧地；麄重之身，廣如虛空，法身圓滿，譬如大雲，皆能遍覆，是故第十名法雲地；永斷最極微細煩惱及所知障，無著無礙，於一切種所知境界，現正等覺，是故第十一地名佛地。</p>
<p style="margin-left:0em;text-indent:2em">然則理無淺深，證無階降，以無為法，聖賢不同。或階位歷然，或無所位次。故華嚴之旨，行布不礙圓融，圓融不礙行布。行布則教相施設，圓融乃理性德用。相是即性之相，故行布不礙圓融；性是即相之性，故圓融不礙行布。由圓融不礙行布，則一為無量；由行布不礙圓融，則無量為一。無量為一則圓融隱隱，一為無量則涉入重重，惟智乃知，情解莫測。是即為人由己，不假他人，但信自心，勿生疑滯。</p>
<p style="margin-left:0em;text-indent:2em">今且先陳《普門品》。七災起義，云使人人皆知動靜語默，皆是自心。迷則業緣，悟則佛性。</p>

<div class="lg regular" style="margin-left:0em;"><div class='lg-row'>修行地位強區分，　悟則元來本一門。</div>
<div class='lg-row'>背境觀心心已寂，　悟心無境境何存？</div>
<div class='lg-row'>月沉巨海真無玷，　雲散長空豈有痕？</div>
<div class='lg-row'>一則為多多即一，　五般香爇遍乾坤。</div>
</div><p style="margin-left:0em;text-indent:2em"><span class='note-inline'>(入經)</span></p>
<p class="text-center"><span class='note-inline'>(靜慮波羅蜜　至　般若波羅蜜真言)</span></p>
<p class="text-center"><span class='note-inline'>(歌讚)</span></p>
<p style="margin-left:0em;text-indent:2em">七災起義儀當演</p>
<p style="margin-left:0em;text-indent:2em">凡言七災起義，以權言之，則其靈應如前第二時中所說。若於理上起法，即不必水火黑風之實狀，何則？無名瞋心，燒毀善根，便是大火。《論語》云：一朝之忿，亡其身以及其親，豈非惑歟？此則無明之發，過於大火。且人之忿怒，身面赤熱，即亦火相。能於此時，心念觀音，忽然省覺，便是火不能燒。</p>
<p style="margin-left:0em;text-indent:2em">所謂大水所漂者，貪愛日作，不自覺知。如水之性，轉流轉下。輪迴三界，世世漂沉。能於此時，心念觀音，忽然省覺，上智之人，貪嗔立除，即是波浪不能沒。中人已下，漸得除去，便是即得淺處。</p>
<p style="margin-left:0em;text-indent:2em">所謂百千萬億眾生，為求寶入海，黑風吹其船舫飄墮羅剎鬼國者，黑風者，亦是無明迷闇。按：《簡正鈔》云：三界虛妄所感，名為羅剎鬼國。又《傳燈錄》云，于頔相公問紫玉山道通禪師：如何是黑風吹其船舫漂墮羅剎鬼國？師云：于頔客作漢，問恁麼事作麼？于公失色，師乃指云：這箇便是漂墮羅剎鬼國。</p>
<p style="margin-left:0em;text-indent:2em">所謂臨當被害稱觀世音菩薩名者，彼所執刀杖尋段段壞者。按：《簡正鈔》云：慢、疑二種，臨欲生起，損傷慧命，外緣菩薩，內發善心，慢疑作用，漸漸微劣，及至解脫。今謂慢、疑二種，於理信然。然而一切可以損壞清淨佛性者，皆得為害，故以比之刀杖。蓋刀杖者，害人之具也。人能稱念觀音，忽然省覺，則害人之具，悉皆消滅矣。</p>
<p style="margin-left:0em;text-indent:2em">所謂三千大千國土者，我身是也；滿中夜叉、羅剎者，人之妄心是也。處處執故，故曰滿中。能於此時，心念觀音，忽然省覺，妄心不起，即是惡鬼不能以惡眼視之，況復加害？</p>
<p style="margin-left:0em;text-indent:2em">所謂設復有人，若有罪，若無罪者。按：《簡正鈔》云：三惡業趣，是不善性，違理損物，名為有罪。人天二趣，善性行支，名為無罪。俱能繫縛在三界獄，如杻械等，若能稱念觀音，忽然省覺，自然清淨，何由杻械？故曰：皆悉段壞。</p>
<p style="margin-left:0em;text-indent:2em">所謂有一商主者。按：《簡正鈔》云：商主喻心王，商人喻心所，重寶喻無漏因。求出三界，名經過險路。其中一人作是唱言者，謂悲心忽起也。</p>
<p style="margin-left:0em;text-indent:2em">由此言之，今此會中，有能悟此修道證真在一剎那。一剎那者，時之極少也。凡一彈指，有六十五剎那。若未證真，但常心念，心念不已，自然頓悟。今日今時，最為要切。</p>

<div class="lg regular" style="margin-left:0em;"><div class='lg-row'>眾生迷到入邪林，　妄念攀緣水火侵。</div>
<div class='lg-row'>有我有人煩惱宅，　非真非妄涅槃心。</div>
<div class='lg-row'>執情難悟塵埋鏡，　離相方知鑛出金。</div>
<div class='lg-row'>實狀元來無一物，　迷雲散盡見觀音。</div>
</div><p style="margin-left:0em;text-indent:2em"><span class='note-inline'>(入經)</span></p>
<p class="text-center"><span class='note-inline'>(蓮花大心真言　至　心中心真言)</span></p>
<p class="text-center"><span class='note-inline'>(歌讚)</span></p>
<p style="margin-left:0em;text-indent:2em">從聞思修儀當演</p>
<p style="margin-left:0em;text-indent:2em">今按：觀音圓通以耳聞，圓照三昧為第一。故文殊師利法王子說偈云：</p>

<div class="lg regular" style="margin-left:0em;"><div class='lg-row'>隔垣聽音響，　遐邇俱可聞。</div>
<div class='lg-row'>五根所不齊，　是則通真實。</div>
<div class='lg-row'>音聲性動靜，　聞中為有無。</div>
<div class='lg-row'>無聲號無聞，　非實聞無性。</div>
<div class='lg-row'>聲無既無滅，　聲有亦非生。</div>
<div class='lg-row'>生滅二圓離，　是則常真實。</div>
</div><p style="margin-left:0em;text-indent:2em">昔杜鴻漸召無住禪師至成都。庭木上鴉鳴，杜公問師：聞否？師曰：聞。鴉去，又問師：聞否？師曰：聞。公曰：鴉去無聲，云何言聞？師乃普告大眾：佛世難值，正法難聞。各各諦聽，聞無有聞，非關聞性。本來不生，何曾有滅？有聲之時，是聲塵自生；無聲之時，是聲塵自滅。而此聞性，不隨聲生，不隨聲滅。悟此聞性，則免聲塵之所轉。當知聞無生滅，聞無去來。</p>
<p style="margin-left:0em;text-indent:2em">此無住之言，即文殊大士之意也。</p>
<p style="margin-left:0em;text-indent:2em">又按：本淨禪師偈云：</p>

<div class="lg regular" style="margin-left:0em;"><div class='lg-row'>見聞覺知無障礙，　色香味觸常三昧。</div>
<div class='lg-row'>如鳥空中衹麼飛，　無取無捨無憎愛。</div>
<div class='lg-row'>若能當處常湛然，　始得名為觀自在。</div>
</div><p style="margin-left:0em;text-indent:2em">又雲居和尚頌云：</p>

<div class="lg regular" style="margin-left:0em;"><div class='lg-row'>子欲識觀音，　猿啼暖谷深。</div>
<div class='lg-row'>嫩林鶯語細，　槁木晚螳吟。</div>
<div class='lg-row'>悲極誠難入，　慈全不易尋。</div>
<div class='lg-row'>聲聲諸國土，　一一即君心。</div>
</div><p style="margin-left:0em;text-indent:2em">又趙大資嘗作《圓通頌》云：</p>

<div class="lg regular" style="margin-left:0em;"><div class='lg-row'>凡夫具足法，　迷悟隨六識。</div>
<div class='lg-row'>一入自在門，　不費纖毫力。</div>
</div><p style="margin-left:0em;text-indent:2em">又云：</p>

<div class="lg regular" style="margin-left:0em;"><div class='lg-row'>世間何為苦？　眾生有業識。</div>
<div class='lg-row'>聞名悉解脫，　方便神通力。</div>
</div><p style="margin-left:0em;text-indent:2em">運使俞學士作觀音二讚，其一云：</p>

<div class="lg regular" style="margin-left:0em;"><div class='lg-row'>若觀觀世音，　即非觀世音。</div>
<div class='lg-row'>若了觀世音，　是真觀世音。</div>
</div><p style="margin-left:0em;text-indent:2em">其二云：</p>

<div class="lg regular" style="margin-left:0em;"><div class='lg-row'>觀音入一根，　歸源六根靜。</div>
<div class='lg-row'>微妙解脫門，　長安無別徑。</div>
</div><p style="margin-left:0em;text-indent:2em">合道場人，於此時中，向此悟入，便得觀音圓通三昧，即是開設道場本意，便證阿耨多羅三藐三菩提心。故《楞嚴經》云：事非頓除，因次第盡，理則頓悟，乘悟併銷，念念增進，隨所發行，安立聖位，成等正覺。慎勿妄心一起，黑業所牽，隨處輪迴，追悔無及。</p>

<div class="lg regular" style="margin-left:0em;"><div class='lg-row'>聞思修慧證何難？　月照千江逗影寒。</div>
<div class='lg-row'>岌岌青山忘嶮峻，　滔滔綠水絕波瀾。</div>
<div class='lg-row'>泥牛走退三千里，　石女嘲歌百萬般。</div>
<div class='lg-row'>覿面相逢何所似？　鶑啼燕語作家看。</div>
</div><p style="margin-left:0em;text-indent:2em"><span class='note-inline'>(入經)</span></p>
<p class="text-center"><span class='note-inline'>(吉祥蓮花心中心真言)</span></p>
<p class="text-center"><span class='note-inline'>(歌讚)</span></p>
<p style="margin-left:0em;text-indent:2em">三時表懺法事</p>
<p style="margin-left:0em;text-indent:2em"><span class='note-inline'>(舉)</span>　秘密主菩薩摩訶薩　<span class='note-inline'>(四聲)</span></p>
<p style="margin-left:0em;text-indent:2em">表懺儀文當宣演　<span class='note-inline'>(提綱)</span></p>
<p style="margin-left:0em;text-indent:2em">三時法事已云週，聖志隨心廣願求。六七真言多感驗，通身手眼更無修。施主志誠，聽聞表懺。<span class='note-inline'>(入儀)</span></p>
<p style="margin-left:0em;text-indent:2em">按：執金剛秘密主菩薩，以偈讚嘆觀世音菩薩云：</p>

<div class="lg regular" style="margin-left:0em;"><div class='lg-row'>嗚呼大悲觀世音，　嗚呼世間自在王。</div>
<div class='lg-row'>若有專正憶持者，　得脫一切惡道苦。</div>
<div class='lg-row'>此是世間尊重父，　此是世間尊重母。</div>
<div class='lg-row'>此是世間救度者，　此是世間大日光。</div>
</div><p style="margin-left:0em;text-indent:2em">吟偈</p>

<div class="lg regular" style="margin-left:0em;"><div class='lg-row'>表懺須誠願已完，　聽宣大士妙真言。</div>
<div class='lg-row'>凡夫心發精虔意，　聖智哀求廣大恩。</div>
<div class='lg-row'>游詠每從諸有海，　經行常在涅槃門。</div>
<div class='lg-row'>願知所願皆如意，　事事圓通悟本源。</div>
</div><p style="margin-left:0em;text-indent:2em">觀音菩薩威神之力，巍巍如是。今當表懺，啟請加持，一一為施主宣揚密語。</p>

<div class="lg regular" style="margin-left:0em;"><div class='lg-row'>人間所願人人別，　菩薩隨機說密言。</div>
<div class='lg-row'>香壇一一為宣揚，　所冀願心俱滿足。</div>
</div><p style="margin-left:0em;text-indent:2em">施主若欲成就廣大智慧，請誦寶鏡手真言。</p>
<p style="margin-left:0em;text-indent:2em">施主若欲成就口業詞辯音聲巧妙者，請誦寶印手真言。</p>
<p style="margin-left:0em;text-indent:2em">施主若欲成就聰明多聞，強記憶持不忘者，請誦寶經手真言。</p>
<p style="margin-left:0em;text-indent:2em">施主若欲呼召一切諸天善神者，請誦寶螺手真言。</p>
<p style="margin-left:0em;text-indent:2em">施主若欲求仕宦榮官益職者，請誦寶弓手真言。</p>
<p style="margin-left:0em;text-indent:2em">施主若欲公私清吉，一切時一切處離官難者，請誦鉞斧手真言。</p>
<p style="margin-left:0em;text-indent:2em">施主若欲良朋善友早相遇者，請誦寶箭手真言。</p>
<p style="margin-left:0em;text-indent:2em">施主若欲求一切善和眷屬者，請誦寶瓶手真言。</p>
<p style="margin-left:0em;text-indent:2em">施主若欲求男女及諸仆使者，請誦玉環手真言。</p>
<p style="margin-left:0em;text-indent:2em">施主若欲成就富饒種種珍寶資具者，請誦如意寶珠手真言。</p>
<p style="margin-left:0em;text-indent:2em">施主若欲成就花果稼穡無不豐稔者，請誦蒲桃手真言。</p>
<p style="margin-left:0em;text-indent:2em">施主若欲成就求地中種種伏藏者，請誦寶篋手真言。</p>
<p style="margin-left:0em;text-indent:2em">施主若欲成就治氣養生，求諸仙道速成就者，請誦五色雲手真言。</p>
<p style="margin-left:0em;text-indent:2em">施主若欲成就降伏一切魍魎鬼神者，請誦寶劍手真言。</p>
<p style="margin-left:0em;text-indent:2em">施主若欲成就降伏一切天魔外道者，請誦跋折羅手真言。</p>
<p style="margin-left:0em;text-indent:2em">施主若欲成就令一切鬼神、龍、蛇、虎、狼、獅子、人及非人，常相恭敬愛念者，請誦合掌手真言。</p>
<p style="margin-left:0em;text-indent:2em">施主若欲成就令使一切鬼神不相違拒者，請誦髑髏手真言。</p>
<p style="margin-left:0em;text-indent:2em">施主若欲成就摧伏一切怨敵者，請誦金剛杵手真言。</p>
<p style="margin-left:0em;text-indent:2em">施主若欲成就為一切饑渴有情及諸餓鬼得清涼者，請誦甘露手真言。</p>
<p style="margin-left:0em;text-indent:2em">施主若欲成就辟除他方逆賊怨敵者，請誦寶戟手真言。</p>
<p style="margin-left:0em;text-indent:2em">施主若欲成就辟除一切虎狼諸惡獸者，請誦牓牌手真言。</p>
<p style="margin-left:0em;text-indent:2em">施主若欲成就除一切惡障難者，請誦白拂手真言。</p>
<p style="margin-left:0em;text-indent:2em">施主若欲成就除一切怖畏不安者，請誦無畏手真言。</p>
<p style="margin-left:0em;text-indent:2em">施主若欲成就除腹中諸病苦者，請誦寶鉢手真言。</p>
<p style="margin-left:0em;text-indent:2em">施主若欲成就治眼闇無光明者，請誦日精摩尼手真言。</p>
<p style="margin-left:0em;text-indent:2em">施主若欲成就除熱毒病，求清涼者，請誦月精摩尼手真言。</p>
<p style="margin-left:0em;text-indent:2em">施主若欲成就除身上種種病者，請誦楊枝手真言。</p>
<p style="margin-left:0em;text-indent:2em">施主若欲成就治種種不安穩者，請誦羂索手真言。</p>
<p style="margin-left:0em;text-indent:2em">施主若欲成就一切上妙梵音聲者，請誦寶鐸手真言。</p>
<p style="margin-left:0em;text-indent:2em">施主若欲成就上代先亡生諸梵天者，請誦軍持手真言。</p>
<p style="margin-left:0em;text-indent:2em">施主若欲成就先亡遠祖一切眷屬生西方淨土者，請誦青蓮花手真言。</p>
<p style="margin-left:0em;text-indent:2em">施主若欲成就內外宗親先亡遠祖生諸天宮者，請誦紅蓮花手真言。</p>
<p style="margin-left:0em;text-indent:2em">施主若欲成就面見一切十方諸佛者，請誦紫蓮花手真言。</p>
<p style="margin-left:0em;text-indent:2em">施主若欲成就種種功德者，請誦白蓮花手真言。</p>
<p style="margin-left:0em;text-indent:2em">施主若欲成就十方諸佛速來摩頂授記者，請誦頂上化佛手真言。</p>
<p style="margin-left:0em;text-indent:2em">施主若欲成就十方諸佛速來授記者，請誦數珠手真言。</p>
<p style="margin-left:0em;text-indent:2em">施主若欲成就善神龍王常來擁護者，請誦鋸尸鐵鈎手真言。</p>
<p style="margin-left:0em;text-indent:2em">施主若欲成就生生之處不離諸佛邊者，請誦化佛手真言。</p>
<p style="margin-left:0em;text-indent:2em">施主若欲成就生生世世常在佛宮殿中不處胎臟受身者，請誦化宮殿手真言。</p>
<p style="margin-left:0em;text-indent:2em">施主若欲成就從今身至佛身，菩提心常不退轉者，請誦不退金輪手真言。</p>
<p style="margin-left:0em;text-indent:2em">施主若欲成就慈悲覆護一切眾生者，請誦錫杖手真言。</p>
<p style="margin-left:0em;text-indent:2em">凡施主所行、所為、所願、所求，上來真言所不能該說者，伏願聖慈，並令成就。請誦觀音隨所作事成就真言。</p>
<p class="text-center"><span class='note-inline'>(歌讚)</span></p>
<p style="margin-left:0em;text-indent:2em">菩薩悲深，智慧巧妙，聰明仕宦良朋。富饒男，稼穡珍寶豐盈，仙道鬼神魔類，逢冤敵。仰叩觀音，有情者，惡障、怖畏、病苦永消沉。</p>
<p style="margin-left:0em;text-indent:2em">光明清涼者，補陀大士，仰望垂恩。內外先亡遠祖，諸佛賜，功德緣因。處處善神擁護，不受胎，早獲圓通。慈悲父，眾生瞻仰，亘古至今生。</p>
<p style="margin-left:0em;text-indent:2em">信禮觀世音菩薩</p>
<p style="margin-left:0em;text-indent:2em">普懺罪菩薩摩訶薩　<span class='note-inline'>(四聲)</span></p>
<p style="margin-left:0em;text-indent:2em">普為眾等，志心懺悔：</p>

<div class="lg regular" style="margin-left:0em;"><div class='lg-row'>稽首圓通大覺海，　圓澄妙海眾聖賢。</div>
<div class='lg-row'>各垂方便證菩提，　登三摩地無差別。</div>
<div class='lg-row'>頗恨多生顛倒想，　迷真妄起逐根塵。</div>
<div class='lg-row'>境風浩浩鼓靈源，　識浪滔滔翻性海。</div>
<div class='lg-row'>所以想成塵國土，　由茲知覺乃眾生。</div>
<div class='lg-row'>聖凡迷悟各差殊，　捨父迷頭爭自返。</div>
<div class='lg-row'>衣內元來曾不識，　宅中伏藏孰能知？</div>
<div class='lg-row'>漂流六道苦輪迴，　馳騁四方受孤露。</div>
<div class='lg-row'>幸遇聖賢臨法會，　求懺多生業障因。</div>
<div class='lg-row'>根塵識境頓能空，　願似琉璃含寶月。</div>
</div><p style="margin-left:0em;text-indent:2em">普為眾等，志心發願：</p>

<div class="lg regular" style="margin-left:0em;"><div class='lg-row'>願事十方薄伽梵，　願登一路涅槃門。</div>
<div class='lg-row'>願佛慧我秘密言，　願一彈指超無學。</div>
<div class='lg-row'>了性聖凡無二路，　發明三界為一心。</div>
<div class='lg-row'>根塵無礙證圓通，　返本還源求解脫。</div>
</div><p style="margin-left:0em;text-indent:2em">普為眾等，志心說偈：</p>

<div class="lg regular" style="margin-left:0em;"><div class='lg-row'>世界虛空唯見說，　山河大地自生心。</div>
<div class='lg-row'>狂迷歇處即菩提，　生死涅槃如幻夢。</div>
</div><p style="margin-left:0em;text-indent:2em">普為眾等，志心回向：</p>

<div class="lg regular" style="margin-left:0em;"><div class='lg-row'>會上因緣三世佛，　圓通海會佛菩薩。</div>
<div class='lg-row'>聲聞羅漢賢聖僧，　摩訶般若波羅密。</div>
</div><p style="margin-left:0em;text-indent:2em">回向</p>
<p style="margin-left:0em;text-indent:2em">禮別聖賢</p>
<p style="margin-left:0em;text-indent:2em">上來三時仰請觀音菩薩現身、化身，伏願聖慈，不違悲願，降格華壇，開受香供。然而聖凡境異，幽顯道殊，所請菩薩，蓋聖也，不可久留於凡；所請鬼神，蓋幽也，不可使居於顯。今當禮辭聖眾，各請志誠。</p>
<p style="margin-left:0em;text-indent:2em">所冀集福延壽者，福必集，壽必延；拔苦懺罪者，苦得拔，罪得懺。爰及修道，速能證真，慎勿散亂身心，自招悔厲。今當禮別佛聖，合道場人，當禮拜時，和禮別一切聖眾。</p>
<p style="margin-left:0em;text-indent:2em">誠心禮別上來所請娑婆化主本師釋迦如來，現居安養無量壽如來，觀音過去寶藏佛，金光師子遊戲佛，願我所求如意。伏願來時……</p>
<p style="margin-left:0em;text-indent:2em">誠心禮別，上來所請觀世音如來，觀自在如來，正法明王如來，願我所求如意……</p>
<p style="margin-left:0em;text-indent:2em">誠心禮別，上來所請清涼寶山億萬同名觀世音菩薩，大慈大悲觀世音菩薩，[卄/(方*可)]暮伽觀世音菩薩，抳羅徤詫觀世音菩薩，播拏目佉觀世音菩薩，願我所求如意。伏願來時……</p>
<p style="margin-left:0em;text-indent:2em">誠心禮別，上來所請毘俱胝觀世音菩薩，濕廢多觀世音菩薩，半拏羅婆枲抳觀世音菩薩，蓮花頂秘密心神通自在曼拏羅觀世音菩薩，廣大明王央俱捨觀世音菩薩，願我所……</p>
<p style="margin-left:0em;text-indent:2em">誠心禮別，上來所請不空悉地王觀世音菩薩，不空羂索觀世音菩薩，根本蓮花頂觀世音菩薩，不空廣大明王觀世音菩薩，大可畏明王觀世音菩薩，願我所求……</p>
<p style="margin-left:0em;text-indent:2em">誠心禮別，上來所請清淨蓮花明王觀世音菩薩，馬頭觀世音菩薩，青項觀世音菩薩，大奮怒王觀世音菩薩，太白觀世音菩薩，願我……</p>
<p style="margin-left:0em;text-indent:2em">誠心禮別，上來所請除八難仙觀世音菩薩，如意輪觀世音菩薩，吉祥觀世音菩薩，救生觀世音菩薩，一首、三首、五首觀世音菩薩，願我……</p>
<p style="margin-left:0em;text-indent:2em">誠心禮別，上來所請，七首、九首、十一首觀世音菩薩，一百八首、千首、萬首觀世音菩薩，八萬四千爍迦羅首觀世音菩薩，四面大悲觀世音菩薩，二臂、四臂、六臂、八臂、十臂觀世音菩薩，願……</p>
<p style="margin-left:0em;text-indent:2em">誠心禮別，上來所請十二臂、十四臂、十六臂、十八臂、二十臂、二十二臂、二十四臂觀世音菩薩，四十二臂大悲觀世音菩薩，一百八臂、千臂、萬臂八萬四千母陀羅臂觀世音菩薩，二目、三目、四目、九目、一百八目觀世音菩薩，千目、萬目、八萬四千清淨寶目觀世音菩薩，觀音種族一切菩薩，觀音給侍一切菩薩摩訶薩，觀音勝友大勢至菩薩摩訶薩，願我所……</p>
<p style="margin-left:0em;text-indent:2em">誠心禮別，上來所請化現佛身觀世音菩薩，化身獨覺身觀世音菩薩，化現緣覺身觀世音菩薩，化現聲聞身觀世音菩薩，化現梵王身觀世音菩薩，願我所求如意……</p>
<p style="margin-left:0em;text-indent:2em">誠心禮別，上來所請化現帝釋身觀世音菩薩，化現自在天身觀世音菩薩，化現大自在天身觀世音菩薩，化現天大將軍身觀世音菩薩，化現那羅延天身觀世音菩薩，願我……</p>
<p style="margin-left:0em;text-indent:2em">誠心禮別，上來所請化現日天子身觀世音菩薩，化現月天子身觀世音菩薩，化現火天身觀世音菩薩，化現水天身觀世音菩薩，化現風天身觀世音菩薩，化現四天王身觀世音菩薩，願我所求如意。伏願來時……</p>
<p style="margin-left:0em;text-indent:2em">誠心禮別，上來所請化現四天王國太子身觀世音菩薩，化現人王身觀世音菩薩，化現長者身觀世音菩薩，化現居士身觀世音菩薩，化現宰官身，觀世音菩薩，願我所求……</p>
<p style="margin-left:0em;text-indent:2em">誠心禮別，上來所請化現婆羅門身觀世音菩薩，化現比丘身觀世音菩薩，化現比丘尼身觀世音菩薩，化現優婆塞身觀世音菩薩，化現優婆夷身觀世音菩薩，願我……</p>
<p style="margin-left:0em;text-indent:2em">誠心禮別，上來所請化現父母身觀世音菩薩，化現女主身及國夫人命婦大家身觀世音菩薩，化現童男童女身觀世音菩薩，化現天龍藥叉乾闥婆阿修羅迦樓羅緊那羅摩呼羅伽等身觀世音菩薩，願我……</p>
<p style="margin-left:0em;text-indent:2em">誠心禮別，上來所請化現人、非人等有形、無形、有想、無想身觀世音菩薩，化現執金剛神身觀世音菩薩，化現深沙神身觀世音菩薩，化現穢跡明王身觀世音菩薩，化現揭諦明王身觀世音菩薩，願我所求如意……</p>
<p style="margin-left:0em;text-indent:2em">誠心禮別，上來所請觀音化身妙覺大師菩薩，觀音化身明覺大師菩薩，觀音化身菩提達麼祖師菩薩，觀音化身妙圓通悟法濟禪師菩薩，願我所求如意。伏願來時……</p>
<p style="margin-left:0em;text-indent:2em">誠心珍重禮別，浩浩天京諸上聖，上方上界上元一品賜福天官紫微大帝，大千界主摩醯首羅天王，中千界主大梵天王，小千界主釋提桓因天帝，欲界六天上帝，色界二十八天上帝，無色界八天上帝，南極天仙上帝，北極紫微大帝，日月星斗列宿，護世四門天王，玄天仁威上帝，司祿文昌帝君，當生本命元辰，盡天府中一界真宰，願我所求如意……</p>
<p style="margin-left:0em;text-indent:2em">誠心珍重禮別，冥冥地府皇王官，中方中界中元地官清虛大帝，奈洛迦主焰魔羅王，東嶽天齊大生聖帝，北陰鄷都元天上帝，閻羅天子十殿慈王，烏尤入定焦面鬼王，二十四案七十四司判官，三十六道花報鬼王，陰境主者追魂等神，橋梁使者奈河神君，盡地府中一界真宰，願我所求如意……</p>
<p style="margin-left:0em;text-indent:2em">誠心珍重禮別，滔滔水國眾龍君，下方下界下元三品解厄水官洞陰大帝，水府至尊丹霞大帝，江河淮濟四瀆源王，住居川流山林土地，護鎮龍王五湖四海，九江八河，麗陽境內德道龍王，龍子龍孫諸龍眷屬，玉湖、端湖、文筆、象山、中海、牙干、剌是、某處龍王龍神等，尽水府中一界真宰，願我所求……</p>
<p style="margin-left:0em;text-indent:2em">誠心珍重禮別，烈烈陽元諸真宰，雪石北岳定國安邦京帝，本府城隍社令尊神，摩訶迦羅大黑天神，左右監壇四大元帥，監齋使者緊那羅王，東廚司命九靈皂君，三界功曹四直使者，當處土地里域都官，年月日時四直使者，守旙使者寶蓋龍神，直年太歲至德尊神，土府九壘高皇大帝，招財童子利市仙官，家堂香火三教福神，乾元四品火官大帝，昔許今酧鈎銷典者，天地三界十方萬靈真宰，三寶較量功德司官，麗陽境內古跡十堂靈神，雪山金江等山神、河神眾。統三界，若幽若顯；盡四府，乃聖乃凡。道場所請千賢萬聖，願我所求如意，伏願來時賜福，去後……</p>

<div class="lg regular" style="margin-left:0em;"><div class='lg-row'>晝夜三時結勝緣，　收因結果已周圓。</div>
<div class='lg-row'>幾多賢聖回仙馭，　無限龍神起法筵。</div>
<div class='lg-row'>已沐恩光垂永永，　必臻餘慶享綿綿。</div>
<div class='lg-row'>今將密語重攀送，　歸去來兮上法船。</div>
</div><p class="text-center"><span class='note-inline'>(奉送菩薩真言)</span></p>

<div class="lg regular" style="margin-left:0em;"><div class='lg-row'>一夕精專陳法供，　三時告請已周圓。</div>
<div class='lg-row'>下方不敢久攀留，　誦此真言各珍重。</div>
</div><p class="dharani" style="margin-left:0em;text-indent:2em">唵。[卄/(方*可)]慕伽。播捨歌。塞羯。跛羅縒羅蘖。撦娑嚩。皤嚩喃。弭莎耳都枲。縒羅縒羅。吽怖。娑婆賀。</p>
<p style="margin-left:0em;text-indent:2em">禮別菩薩真言</p>
<p class="dharani" style="margin-left:0em;text-indent:2em">唵。[卄/(方*可)]暮伽。播捨鉢頭暮。瑟抳灑。嚲羅嚲羅。[卄/(方*可)]嚩跢羅都。嚩伽畔。蘖播沙嚩。播嚩喃。覩嚕覩嚕。摩訶鉢頭麼。步臡。娑婆訶。</p>
<p style="margin-left:0em;text-indent:2em">明王真言</p>
<p class="dharani" style="margin-left:0em;text-indent:2em">唵。[卄/(方*可)]慕伽。嚩底者嚩弭。者羅散者羅。娑婆訶。</p>
<p style="margin-left:0em;text-indent:2em">發遣鬼神真言</p>
<p class="dharani" style="margin-left:0em;text-indent:2em">唵。[卄/(方*可)]慕伽。三布羅。臡跛羅。縒羅蘖撦。塞。嚩皤喃。[卄/(方*可)]弭嘌多。布疑吽。</p>
<p class="dharani" style="margin-left:0em;text-indent:2em">唵。商迦迦唎。摩訶三昧耶。盤陀盤陀。尾含尾含。娑婆訶。</p>
<p style="margin-left:0em;text-indent:2em">運動法器退各方界……</p>
<p style="margin-left:0em;text-indent:2em">香花送</p>
<p style="margin-left:0em;text-indent:2em">散壇</p>
<p style="margin-left:0em;text-indent:2em">回奉送聖文</p>
<p style="margin-left:0em;text-indent:2em">實際理地，本無去以無來；事相門中，乃有迎而有送。一心拜辭，上來所請天宮釋梵，該碧落之星辰；地竭坤維，統山川之海嶽。主道場神，金剛龍梵。上來所請，仰荷降臨。能事完終，以伸奉送。</p>

<p class='juan'>圓通三慧道場儀文下　竟</p></div></div>
</div><!-- end of div[@id='body'] -->
</body></html>