<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>圓通三慧大齋道場儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'></p>
<div class='div-other'>
<p class='h2'>圓<a id='mulu6' />通三慧道場開壇</p><p class="text-center"><span class='note-inline'>(舉　佛龕　任意)</span></p>
<p style="margin-left:0em;text-indent:2em">圓通海會佛菩薩　<span class='note-inline'>(二聲　拜下　和二遍)</span></p>
<p style="margin-left:0em;text-indent:2em">開壇門部儀當演和經題</p>
<p style="margin-left:0em;text-indent:2em">法不孤起，仗境方生。法隨法行，法幢隨處建立。法幢既立，必有因由。今此妙會由致，先當入壇，清淨三業，潔滌香壇，結界散花，以為佛事。今乃清淨三業，自有儀文，當為宣揚，各希諦聽。<span class='note-inline'>(宣儀)</span></p>
<p style="margin-left:0em;text-indent:2em">守口如瓶，直下大自在我；開聲悟道，現前小白花山。自樞機輕發而費顧賢庸，致言行相乖而撥無因果。鼓揚三寸舌，散盡一家春。起平地之風波，造彌天之口過。今欲迴光返照，改往修來。自己觀音自己稱，聞思修入三麼地。</p>

<div class="lg regular" style="margin-left:0em;"><div class='lg-row'>身口意業本來同，　一念迷真失本宗。</div>
<div class='lg-row'>喝散障雲無點翳，　一輪杲日照長空。</div>
</div><p style="margin-left:0em;text-indent:2em">除蓋障菩薩摩訶薩</p>
<p style="margin-left:0em;text-indent:2em">經云：</p>

<div class="lg regular" style="margin-left:0em;"><div class='lg-row'>聞法歡喜讚，　乃至發一言，</div>
<div class='lg-row'>則為已供養，　一切三世佛。</div>
</div><p style="margin-left:0em;text-indent:2em">今讚圓通之妙相，先淨口業之過愆，咸吐優鉢華香，共成無礙才辯。</p>
<p class="text-center"><span class='note-inline'>(加持淨口業真言)</span></p>
<p style="margin-left:0em;text-indent:2em">三業六根悉清淨</p>
<p style="margin-left:0em;text-indent:2em">潔滌論文</p>
<p style="margin-left:0em;text-indent:2em">聲色場中，幾度迷頭認影；補陀山下，一回刮垢磨光。既霑楊柳之微甘，更藉軍持之餘潤。同入十種法界，共證三摩地門。澡雪塵土顏，願聞第一義。</p>

<div class="lg regular" style="margin-left:0em;"><div class='lg-row'>八功德水自天真，　善洗眾生業垢塵。</div>
<div class='lg-row'>流入毘盧華藏界，　箇中無處不超倫。</div>
</div><p style="margin-left:0em;text-indent:2em">楊枝手觀世音菩薩　<span class='note-inline'>(提綱)</span></p>
<p style="margin-left:0em;text-indent:2em">外起身語意，內表心所思。譬喻潛泉魚，鼓波還自舞。凡庸識質，垢染滋多。願仗密言，以伸蠲滌。</p>
<p class="text-center"><span class='note-inline'>(加持誦潔滌真言)</span></p>
<p style="margin-left:0em;text-indent:2em">月光童子大菩薩</p>
<p style="margin-left:0em;text-indent:2em">入壇論文</p>
<p style="margin-left:0em;text-indent:2em">和光同塵，聖凡交參之始；昇堂入室，人天際會之初。惟行事之權輿，在傾誠而感應。文殊皈逢智積，妙音來見釋迦。須憑咒力之光容，以印覺皇之大士。</p>

<div class="lg regular" style="margin-left:0em;"><div class='lg-row'>聚沙成塔亘青天，　舉指分明在目前。</div>
<div class='lg-row'>法界蕩無塵一點，　自然涌出一枝蓮。</div>
</div><p style="margin-left:0em;text-indent:2em">普莊嚴菩薩摩訶薩</p>
<p style="margin-left:0em;text-indent:2em">妙音來處堪忍界，先現寶蓮花；殊勝還意靈鷲山，親乘金蓮座。眾等身為供養具，合掌以為花。善心真是香，共意圓通境。</p>
<p class="text-center"><span class='note-inline'>(加持入壇真言)</span></p>
<p style="margin-left:0em;text-indent:2em">雪山童子大菩薩</p>
<p style="margin-left:0em;text-indent:2em">燒香論文　<span class='note-inline'>(提綱)</span></p>
<p style="margin-left:0em;text-indent:2em">上來奉行入壇已竟。今當燒香，以為佛事。一節儀文，謹當布露。<span class='note-inline'>(宣儀)</span></p>
<p style="margin-left:0em;text-indent:2em">福根智種，清淨心株。或稱雞舌之名，或標牛首之號。可以靈山達信，堪憑海藏通誠。薰成戒定慧香，供養聖觀自在。更宣密咒，以表信心。</p>

<div class="lg regular" style="margin-left:0em;"><div class='lg-row'>五分法身真妙香，　人人具足露堂堂。</div>
<div class='lg-row'>無根樹下親拈出，　供養圓通大法王。</div>
</div><p style="margin-left:0em;text-indent:2em">香供養菩薩摩訶薩</p>
<p class="text-center"><span class='note-inline'>(加持誦燒香真言)</span></p>
<p style="margin-left:0em;text-indent:2em">香嚴童子大菩薩</p>
<p style="margin-left:0em;text-indent:2em">別界論文</p>
<p style="margin-left:0em;text-indent:2em">車書道共，聞四海之一家；凡聖岐頭，便殊途而異轍。雖悟道不分於畦畛，奈人心強立於疆郵。故靈山變者三，而楞嚴結壇九。所以東西南北，率歸統御之中；坐臥經行，盡入提封之內。更憑神咒，以示方隅。</p>

<div class="lg regular" style="margin-left:0em;"><div class='lg-row'>荊棘林中業火生，　經由大地任縱橫。</div>
<div class='lg-row'>金剛界出摩訶力，　直向如來行處行。</div>
</div><p style="margin-left:0em;text-indent:2em">尊勝幢菩薩摩訶薩　<span class='note-inline'>(提綱)</span></p>
<p style="margin-left:0em;text-indent:2em">華藏一微塵，詮真含法界。寶光能現佛，如來剎自在。塵緣永隔，障碍猶多。密語宣揚，十方清淨。</p>

<div class="lg regular" style="margin-left:0em;"><div class='lg-row'>揭諦揭諦四天王，　統領鬼兵降道場。</div>
<div class='lg-row'>守護東西南北去，　邪魔外道悉逃亡。</div>
</div><p class="text-center"><span class='note-inline'>(加持誦結界真言)</span></p>
<p style="margin-left:0em;text-indent:2em">金剛界菩薩摩訶薩　<span class='note-inline'>(舉偈)</span></p>
<p style="margin-left:0em;text-indent:3em">振鈴持咒遶香壇<span class='note-inline'>(八句)</span></p>
<p style="margin-left:0em;text-indent:2em">大眾遶壇結界　<span class='note-inline'>(至完)</span></p>
<p style="margin-left:0em;text-indent:2em">散花散花散仙花，遍河洒來，供養五<span class='note-inline'>(方位)</span>尊佛。</p>
<p style="margin-left:0em;text-indent:2em">南無花供養菩薩　<span class='note-inline'>(三聲)</span></p>
<p style="margin-left:0em;text-indent:2em">憑此結就五方各色界　<span class='note-inline'>(二聲)</span></p>
<p style="margin-left:0em;text-indent:2em">不許邪魔入道場　<span class='note-inline'>(浪皮叉)</span></p>
<p style="margin-left:0em;text-indent:2em">散花儀範，古有常規。知經先行點淨，檀信捧爐後隨；知會舉唱散花文，大眾隨音後和。散花論文，謹當布露。</p>
<p style="margin-left:0em;text-indent:2em">夫此花者，剪自金刀，故不待東君著意；開從玉筍，偏能與造化爭強。天然葉葉聯芳，特地枝枝挺秀。任使遊蜂錯過，從教舞蝶顛狂。玲瓏絕豔厭姚黃，嫋婐翠深欺魏紫。盈盤捧出，繽紛花雨落晴空；滿掬持來，繚繞香風匝寶座。真可謂靈山親得旨，再去露真機。大眾虔誠，請念散花說偈。</p>

<div class="lg regular" style="margin-left:0em;"><div class='lg-row'>一花五葉祖師傳，　淺白深紅有萬般。</div>
<div class='lg-row'>宴座巖前無說處，　紛紛墜落紫雲端。</div>
</div><p class="text-center"><span class='note-inline'>(如常遶壇散花，至回壇。)</span></p>
<p style="margin-left:0em;text-indent:2em">念花供養菩薩摩訶薩</p>
<p style="margin-left:0em;text-indent:2em"><span class='note-inline'>(舉)</span>寶檀花菩薩摩訶薩　<span class='note-inline'>(四聲　提綱)</span></p>
<p style="margin-left:0em;text-indent:2em">佛成正覺，天雨寶花。今此道場，密然殊勝。資聖賢之偉蹟，示剎土之莊嚴。頻散寶花，以為供養。</p>
<p class="text-center"><span class='note-inline'>(加持誦散花真言)</span></p>
<p style="margin-left:0em;text-indent:2em">蓮花手觀世音菩薩</p>
<p class="head3">入儀文上</p>
<p style="margin-left:0em;text-indent:2em">大眾至誠心，同誦歎佛偈：</p>

<div class="lg regular" style="margin-left:0em;"><div class='lg-row'>頂螺青紺雲盤翠，　肉髻珠紅果豔分。</div>
<div class='lg-row'>照曜朦朧五彩明，　當空宛轉千花秀。</div>
</div><p style="margin-left:0em;text-indent:2em">真身觀世音菩薩　<span class='note-inline'>(提白)</span></p>
<p style="margin-left:0em;text-indent:2em">欲登千里之程，資糧為首；要越三祗之道，行業當先。心心愈篤於煉磨，念念可期於昇進。佛、法、僧，是名常住；戒、定、慧，克著薰修。行事之初，必先參禮；皈依之法，現有常規。眾等至誠，同音讚助。</p>
<p style="margin-left:0em;text-indent:2em">南無一心參禮，本師釋迦牟尼佛。願共諸眾生，一心頭面禮。</p>
<p style="margin-left:0em;text-indent:2em">南無一心參禮，導師無量壽尊佛。願共諸眾生，一心頭面禮。</p>
<p style="margin-left:0em;text-indent:2em">南無一心參禮，觀音菩薩摩訶薩。願共諸眾生，一心頭面禮。</p>
<p style="margin-left:0em;text-indent:2em">南無一心參禮，勢至菩薩摩訶薩。願共諸眾生，一心頭面禮。</p>
<p style="margin-left:0em;text-indent:2em">南無一心參禮，圓通海會諸聖賢。願共諸眾生，一心頭面禮。</p>
<p style="margin-left:0em;text-indent:2em">歸依海會佛菩薩</p>
<p class="text-center"><span class='note-inline'>(加持誦皈依三寶咒)</span></p>
<p style="margin-left:0em;text-indent:2em">惟願慈悲常攝受</p>
<p style="margin-left:0em;text-indent:2em">比丘某等稽首和南，敬白清淨大眾：今此修建觀音道場，第一時號曰集福延壽法事，分為十節：敘述齋意、歎佛宣疏、警策大眾、禮請上聖、啟祝拜召、勸發四心、修證本末、釋名攝化、存念觀音、觀音儀相。</p>
<p style="margin-left:0em;text-indent:2em">且第一敘述齋意者。</p>
<p style="margin-left:0em;text-indent:2em">按：《法苑珠林》云：宋元嘉十九年，臨川王作鎮廣陵，請釋道冏供養。其年九月，於西齋中作十日觀音齋。已到九日夜四更盡，眾僧皆眠，冏起禮拜，還欲坐禪，忽見四壁有無數沙門，悉半身出現，一佛螺髻分明。有一長人，拈香授冏，冏不肯受。壁中沙門語云：冏公可為受者，以覆護主人。俄而霍然無所復見。以此言之，晉宋之間十日觀音齋儀也。今則年代已遠，其儀不可得知。但菩薩與眾生有緣，人間信奉。今此大齋，止備通霄供養，切在繫心一處，不生妄想。今當念菩薩聖號五聲，輙吟一偈，然後嘆佛宣疏。</p>
<p style="margin-left:0em;text-indent:2em"><span class='note-inline'>(舉)</span>觀世音菩薩　<span class='note-inline'>(五聲)</span></p>

<div class="lg regular" style="margin-left:0em;"><div class='lg-row'>菩薩修行願力深，　光明山上運悲心。</div>
<div class='lg-row'>雲鋪碧落興慈意，　潮震滄溟吐梵音。</div>
<div class='lg-row'>千貝輻輪文紫玉，　萬題胸字色黃金。</div>
<div class='lg-row'>耳通眼慧希昭鑒，　此日香壇佇降臨。</div>
</div><p style="margin-left:0em;text-indent:2em">證圓通觀世音菩薩</p>
<p style="margin-left:0em;text-indent:2em">嘆佛宣疏</p>
<p style="margin-left:0em;text-indent:2em">多陀阿伽度。阿羅訶。三藐三佛陀。大智慧師，大慈悲父，大圓明鑒，大般若船。言其修道則投身飼虎，割肉餧鷹；言其出世則過去莊嚴，未來星宿。自三無數劫之勤苦，得十有一地之妙門。普被十方，盡世、出世間之殊勝；初行七步，表天上、天下之獨尊。以三十二相示化緣，以千百億身度群品。如紅菡蓞，自是莊嚴；如淨琉璃，了無瑕穢。其無涯如海中水，其無畏如獸中王。具一切威，成一切智。四辯八解，豈獨為西方之聖人？三明六通，大將濟賢劫之世界。若乃理融真際，體寂太虛，不可以方處期，不可以形限量。極乎觀窺之外，絕乎思慮之端。萬德俱圓，二邊莫立。其於法實無所說，其於功不可思議。是以歸心者，獲福塵沙；悟道者，致身聖地。</p>

<div class="lg regular" style="margin-left:0em;"><div class='lg-row'>水澄秋月現，　懇禱福田僧。</div>
<div class='lg-row'>惟有佛菩薩，　是真歸仗處。</div>
</div><p style="margin-left:0em;text-indent:2em">南無圓通海會諸佛菩薩</p>
<p style="margin-left:0em;text-indent:2em">佛功德海，難盡讚揚。禮請疏章，臣僧宣讀。<span class='note-inline'>(奏樂送疏)</span></p>
<p class="text-center"><span class='note-inline'>(宣畢　天堂化納　回壇)</span></p>
<p style="margin-left:0em;text-indent:2em">凡情上達大圓鏡</p>
<p style="margin-left:0em;text-indent:2em">警策大眾儀當演　<span class='note-inline'>(和)</span>經題</p>
<p style="margin-left:0em;text-indent:2em">今當第一時中，欲伸禮請上聖，先須警策大眾。各各志誠，如法應和。</p>

<div class="lg regular" style="margin-left:0em;"><div class='lg-row'>道場清淨眾，　各各當至心。</div>
<div class='lg-row'>至心勤皈依，　至心勤禮拜。</div>
<div class='lg-row'>大聖大慈悲，　觀世音菩薩。</div>
<div class='lg-row'>惟有觀世音，　能延人壽命。</div>
<div class='lg-row'>惟有觀世音，　能延人福祿。</div>
<div class='lg-row'>是故我等眾，　今日須控告。</div>
<div class='lg-row'>惟願聖慈悲，　開受我等請。</div>
<div class='lg-row'>令我壽命長，　永修一切善。</div>
<div class='lg-row'>令我福祿盛，　厚結一切緣。</div>
<div class='lg-row'>今日已往去，　永不復退轉。<span class='note-inline'>(二說)</span></div>
</div><p style="margin-left:0em;text-indent:2em">如若薦拔，接念：</p>

<div class="lg regular" style="margin-left:0em;"><div class='lg-row'>惟有觀世音，　靈功被幽顯。</div>
<div class='lg-row'>惟有觀世音，　誓度諸有情。</div>
<div class='lg-row'>是故我等眾，　今日須控告。</div>
<div class='lg-row'>唯願聖慈悲，　開受我等請。</div>
<div class='lg-row'>令我所薦嚴，　承此妙善力。</div>
<div class='lg-row'>往生光明山，　親禮紫金容。</div>
<div class='lg-row'>日聞微妙法，　超證最上乘。</div>
<div class='lg-row'>今日已往去，　永不復退轉。</div>
</div><p style="margin-left:0em;text-indent:2em">信禮觀世音菩薩　<span class='note-inline'>(吟偈)</span></p>

<div class="lg regular" style="margin-left:0em;"><div class='lg-row'>警策諸人切至誠，　制心一處善芽生。</div>
<div class='lg-row'>凡夫境界塵埋沒，　佛法門庭路坦平。</div>
<div class='lg-row'>速捨魔王煩惱窟，　求登大覺涅槃城。</div>
<div class='lg-row'>齊稱偈讚<span class='note-inline'>(祈延壽伸追薦)</span>，　合掌聽宣治路明。</div>
</div><p style="margin-left:0em;text-indent:2em">大悲觀世音菩薩</p>
<p style="margin-left:0em;text-indent:2em">按：《如意輪陀羅尼經》云：欲奉請菩薩時，持香鑪誦治路明真言七遍，開治空中道路，關鑰辟除一切，警覺聖觀自在及諸聖眾。</p>
<p class="text-center"><span class='note-inline'>(加持治路明王真言　七遍)</span></p>
<p style="margin-left:0em;text-indent:2em">治路明觀世音菩薩</p>
<p style="margin-left:0em;text-indent:2em">禮請上聖義當演　<span class='note-inline'>(和)</span>經題</p>
<p style="margin-left:0em;text-indent:2em">又按：菩薩所居補陀洛山，亦曰布怛洛迦山，亦曰逋多羅山，皆梵言也。亦曰小白花山，蓋其山多此花，芬馥非常，因以為名。《華嚴經》謂之光明山。今既啟請上聖，不敢遽然指斥，所以先述所居之山。</p>

<div class="lg regular" style="margin-left:0em;"><div class='lg-row'>山號光明小白花，　石階舍利產靈芽。</div>
<div class='lg-row'>八功德水清堪翫，　五色祥雲翠可誇。</div>
<div class='lg-row'>瑪瑙階前排寶樹，　琉璃池畔映金沙。</div>
<div class='lg-row'>天香間發鳴仙樂，　菩薩毫光散彩霞。</div>
</div><p style="margin-left:0em;text-indent:2em">南無觀世音菩薩</p>
<p style="margin-left:0em;text-indent:2em">胡跪讚禮</p>
<p style="margin-left:0em;text-indent:2em">一心皈命禮，正南印土補怛洛山，華則有拘物頭華，鉢頭摩華，木則有寶娑羅木，躭摩羅木。八功德水，是處汪洋；五色慶雲，當空燦爛。石階舍利，草盡吉祥。靈禽出多種之妙音，異獸有自然之慈性。天香間發，仙樂長鳴。眾寶輝華，半月滿月；諸神侍衛，星天日天。是善財親見之光明，乃菩薩所覩之奇勝。善知識者十力妙寶，善知識者一切法雲，善知識者則是如來，善知識者無盡智藏。願垂哀愍，俯察凡庸。今日今時，來臨法會，<span class='note-inline'>(眾和)</span>受請供養。</p>
<p style="margin-left:0em;text-indent:2em">吟偈</p>

<div class="lg regular" style="margin-left:0em;"><div class='lg-row'>觀音住在補陀山，　自在逍遙日月閑。</div>
<div class='lg-row'>自把數珠還自念，　慈觀諸趣復慈顏。</div>
<div class='lg-row'>神通遊戲諸三昧，　相好端嚴四八般。</div>
<div class='lg-row'>大眾返聞聞自性，　相逢衹在剎那間。</div>
</div><p style="margin-left:0em;text-indent:2em">真身觀世音菩薩</p>
<p class="text-center"><span class='note-inline'>(加持誦觀音禮拜真言　至奉請真言)</span></p>
<p style="margin-left:0em;text-indent:2em">《大佛頂首楞嚴經》</p>
<p style="margin-left:0em;text-indent:2em">禮請聖賢　<span class='note-inline'>(胡跪)</span></p>
<p style="margin-left:0em;text-indent:2em">釋迦如來，是娑婆之教主；無量壽佛，乃觀音之本師。先當禮拜，二如來為首。當禮拜時，受請供養。</p>
<p style="margin-left:0em;text-indent:2em">誠心仰請，娑婆教主本師釋迦牟尼如來，現居安養無量壽如來，觀音本師過去寶藏佛，金光獅子遊戲佛，觀世音自在如來，正法明王如來，清涼寶山億萬同名觀世音菩薩。伏願六通鑒照，俯降道場，副我願心，集福延壽，薦嚴度脫，和受請供養。</p>
<p style="margin-left:0em;text-indent:2em">誠心仰請，遍法界中，大聖大慈觀自在菩薩，旖墓伽觀世音菩薩，抳羅健姹觀世音菩薩，播拏目伽觀世音菩薩，毘俱胝觀世音菩薩，濕廢多白身觀世音菩薩，半拏羅婆枲抳觀世音菩薩。伏願六通鑒照，俯降道場，副我願心，集福延壽，和受請供養。</p>
<p style="margin-left:0em;text-indent:2em">誠心仰請，遍法界中，蓮花頂秘密心神通自在曼拏羅觀世音菩薩，廣大明王央俱捨觀世音菩薩，不空悉地王觀世音菩薩，不空羂索觀世音菩薩，根本蓮花頂觀世音菩薩，不空廣大明王觀世音菩薩。伏願六通鑒照，俯降道場，副我願心，集福延壽，和受請供養。</p>
<p style="margin-left:0em;text-indent:2em">誠心仰請，遍法界中，大可畏明王觀世音菩薩，蓮花明王觀世音菩薩，馬頭觀世音菩薩，青項觀世音菩薩，大忿怒王觀世音菩薩，太白觀世音菩薩，除八難仙觀世音菩薩，如意輪觀世音菩薩。伏願六通鑒照，俯降道場，副我願心，集福延壽，和受請供養。</p>
<p style="margin-left:0em;text-indent:2em">誠心仰請，遍法界中，吉祥觀世音菩薩，救生觀世音菩薩，一首、三首、五首觀世音菩薩，七首、九首、十一首觀世音菩薩，一百八首、千首、萬首觀世音菩薩，八萬四千爍迦羅首觀世音菩薩，四面大悲觀世音菩薩。伏願六通鑒照，俯降道場，副我願心，集福延壽，和受請供養。</p>
<p style="margin-left:0em;text-indent:2em">誠心仰請，遍法界中，二臂、四臂、六臂、八臂、十臂觀世音菩薩，十二臂、十四臂、十六臂、十八臂、二十臂至二十四臂觀世音菩薩、四十二臂大悲靈感觀世音菩薩。伏願六通鑒照，俯降道場，副我願心，集福延壽，和受請供養。</p>
<p style="margin-left:0em;text-indent:2em">誠心仰請，遍法界中，一百八臂、千臂、萬臂、八萬四千母陀羅臂觀世音菩薩，二目、三目、四目、九目、一百八目觀世音菩薩，千目、萬目、八萬四千清淨寶目觀世音菩薩，觀音種族一切菩薩，觀音給侍一切菩薩，觀音勝友大勢至菩薩。伏願六通鑒照，俯降道場，副我願心，集福延壽，和受請供養。</p>
<p style="margin-left:0em;text-indent:2em">上來禮請圓通會上，第一時中，諸佛、諸大菩薩，已蒙雲臨道場。伏願眾和天眼遙見，慧耳遙聞，他心遙知，神通遙鑒，以大願力，起無緣慈，憐愍有情，哀受我請，慈悲護念，降臨道場，證盟此齋，充遍法界。願此善力，廣大無邊，猶若虛空，具諸功德。奉請已，一心皈命禮，常住三寶。</p>
<p style="margin-left:0em;text-indent:2em">蓮花捧足降臨來</p>

<div class="lg regular" style="margin-left:0em;"><div class='lg-row'>觀音古佛大慈悲，　權現菩提薩埵儀。</div>
<div class='lg-row'>足下黃金千輻相，　頂門心月一雙眉。</div>
<div class='lg-row'>初回啟請蒙垂降，　合掌虔誠再禱祈。</div>
<div class='lg-row'>欲請上乘獅子座，　先持啟白陀羅尼。</div>
</div><p style="margin-left:0em;text-indent:2em">請圓通觀世音菩薩</p>
<p class="text-center"><span class='note-inline'>(加持誦觀音啟白真言　至請座真言)</span></p>
<p style="margin-left:0em;text-indent:2em">南無歡喜藏牟尼寶積佛</p>
<p style="margin-left:0em;text-indent:2em">啟祝真靈儀當演　<span class='note-inline'>(和)</span>經題</p>
<p style="margin-left:0em;text-indent:2em">按：《楞嚴經》云：此觀世音菩薩，有大願力，與娑婆世界一切眾生，無量安穩。若有眾生，能志心供養，禮拜稱念者，即能得世出世間之如意。故求妻得妻，求子得子，求三昧得三昧，求長壽得長壽。</p>
<p style="margin-left:0em;text-indent:2em">雲來集菩薩　<span class='note-inline'>(上香　設拜)</span></p>
<p style="margin-left:0em;text-indent:2em">又按：《大悲心經》云：為諸眾生得安樂故，除一切病故，得壽命故，得富饒故，滅除一切惡業重罪故，離障難故，增長一切白法諸功德故，成就一切諸善根故，遠離一切諸怖畏故，速能滿足一切諸希求故。</p>
<p style="margin-left:0em;text-indent:2em">據此二經所說，觀音大士神通慈護，豈能稱量？今既仰請聖慈，已蒙降臨，所有施主，合門尊幼，表裏宗親，是男是女，若良若賤，伏冀凴仗法力，康寧色身，日擁百祥，同膺上壽。<span class='note-inline'>(設拜)</span></p>
<p style="margin-left:0em;text-indent:2em">南無越三界菩薩</p>
<p style="margin-left:0em;text-indent:2em">上來迎請觀音大聖，已沐降臨。今當召請天主帝釋、大梵天王、二十八天諸賢聖眾，五通仙人，十王、六曹地府靈官，五嶽、四瀆山川水府，天上地下一切靈神，天下地上一切靈神，當處龍神土地，本家供養福德善神，並願降臨，瞻禮菩薩。</p>
<p style="margin-left:0em;text-indent:2em">近代高僧，凡修水陸齋，召請天曹、地府、水府部眾，皆先開五路，然後門外以華梵降神。今此觀音道場，衹於壇中召請。蓋所憑者，菩薩之密印；所仗者，菩薩之秘言。仰賴威神，必能降臨。而況天主帝釋，五通真仙，一切靈祇，皆奉一切佛勅。苟密印虔結，秘言載揚，何慮五路之不通，決定一時之來集。</p>
<p style="margin-left:0em;text-indent:2em">南無天藏王菩薩　<span class='note-inline'>(設拜)</span></p>
<p style="margin-left:0em;text-indent:2em">今當召請天官部眾，欲界六天，色界一十八天，無色界四天。</p>
<p style="margin-left:0em;text-indent:2em">所謂欲界六天者，一曰四天王天：東方持國天王，主領乾達婆及毘舍闍；南方增長天王，主領鳩槃茶及閉黎多；西方雜語天王，主領龍王及富單那；北方普聞天王，主領夜叉及羅剎。二曰忉利天，則在須彌之絕頂。三曰燄摩天，則為風輪之所持。四曰兜率天。五曰化樂天。六曰他化自在天。此皆由布施、戒定之妙因，是以得快樂、光明之善報。</p>
<p style="margin-left:0em;text-indent:2em">所謂色界一十八天者，自在梵身以至摩醯首羅。</p>
<p style="margin-left:0em;text-indent:2em">所謂無色界四天者，自無量空入，以至有想無想。</p>
<p style="margin-left:0em;text-indent:2em">若乃日宮有方，二十里之寶座；月宮有壽，五百歲之子孫。眾星則以水精為城，真仙則以皓鶴為馭。雷以四大交觸，電以四光共成。風伯異乎八方，雨師分乎三種。並願承大悲之妙力，降此夕之香壇。瞻禮聖容，開受供養。<span class='note-inline'>(設拜)</span></p>
<p class="text-center"><span class='note-inline'>(加持召請四天王印咒　至天龍八部咒)</span></p>
<p style="margin-left:0em;text-indent:2em">南無地藏王菩薩</p>
<p style="margin-left:0em;text-indent:2em">至如地官部眾，抑亦不同。在儒則有后土、富媼之靈，在釋則有十王、六曹之位。州分四鎮，嶽辨五方。丘陵原隰之有神，山林墳衍之有守。柰洛迦獄，莫非惡業之所居；薜荔多徒，是為餓鬼之最劣。邪魔魍魎，嬛魄孤魂，託影隨光，依草附木。然以佛法平等，慈施均饒，今日道場，輙同召請。並願承大悲之妙力，降此夕之香壇。瞻禮聖容，開受供養。</p>
<p style="margin-left:0em;text-indent:2em">南無龍藏王菩薩</p>
<p style="margin-left:0em;text-indent:2em">又若水官部眾，所在亦殊。小則有溝、洫、澮、川，大則有江、河、淮、濟。海著八德，龍分四王。濕生資巨細之形，靈府異尊卑之職。並願承大悲之願力，降此夕之香壇。瞻禮聖容，開受供養。設拜</p>
<p style="margin-left:0em;text-indent:2em">南無願往生菩薩</p>
<p style="margin-left:0em;text-indent:2em">所有施主，先亡遠祖，內外一切宗親眷屬，若是已生人道，即承斯善力，增助福緣。其有或生天宮，或未生天宮，或證果位，或未證果位，及所薦某並本音先亡遠祖內外幽靈、五姓含情諸甶子等。並願承大悲之妙力，降此夕之香壇，瞻禮聖容，開受供養。設拜</p>
<p style="margin-left:0em;text-indent:2em">南無聰明藏菩薩</p>
<p style="margin-left:0em;text-indent:2em">其有名存祀典，功被生靈，代上帝之慘舒，柄下民之禍福，天上地下一切靈祇，天下地上一切靈神。或典籍所未嘗言，或言談所不能遍，及當處龍神土地等。並願承大悲之願力，降此夕之香壇，瞻禮聖容，開受供養。<span class='note-inline'>(設拜)</span></p>

<div class="lg regular" style="margin-left:0em;"><div class='lg-row'>《楞嚴經》說聖觀音，　能接眾生入覺林。</div>
<div class='lg-row'>真觀既同清淨觀，　梵音無異海潮音。</div>
<div class='lg-row'>鐵輪磨頂情非捨，　金鑒為懷誓不成。</div>
<div class='lg-row'>世出世間如意事，　專誠啟祝定隨心。</div>
</div><p style="margin-left:0em;text-indent:2em">南無觀世音菩薩</p>
<p class="text-center"><span class='note-inline'>(加持閻羅王咒　至灌頂清淨咒)</span></p>
<p style="margin-left:0em;text-indent:2em">《大佛頂首楞嚴經》</p>
<p style="margin-left:0em;text-indent:2em">回向無上佛菩提　<span class='note-inline'>(四聲)</span></p>

<div class="lg regular" style="margin-left:0em;"><div class='lg-row'>開壇寶誦妙通玄，　地湧聲雷鎮上天。</div>
<div class='lg-row'>綿綿福果善修來，　湛湛心如明鏡臺。</div>
<div class='lg-row'>臺鏡明如心湛湛，　來修善果福綿綿。</div>
<div class='lg-row'>天上鎮雷聲湧地，　玄通妙誦寶壇開。</div>
</div>
<p class='juan'>三慧圓通道場開壇法事終</p></div></div>
</div><!-- end of div[@id='body'] -->
</body></html>