<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>圓通三慧大齋道場儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'></p></div>
<div class='div-other'><a id='mulu8' />
<p class='h2'>圓通三慧道場儀文中</p><p class="byline">眉州著作郎、成都應學教授侯溥賢良集</p><p class="text-center"><span class='note-inline'>(鎖佛龕)</span></p>
<p style="margin-left:0em;text-indent:2em">大眾志誠心，同誦嘆佛偈：</p>

<div class="lg regular" style="margin-left:0em;"><div class='lg-row'>菡萏紅蓮凝舌相，　蘋婆丹果豔唇端。</div>
<div class='lg-row'>威儀相若象王行，　說法音同獅子吼。</div>
</div><p style="margin-left:0em;text-indent:2em">應身觀世音菩薩　<span class='note-inline'>(嘆佛宣疏)</span></p>
<p style="margin-left:0em;text-indent:2em">警策大眾儀當演</p>
<p style="margin-left:0em;text-indent:2em">今欲懺罪拔苦，當啟請化現聖賢。合道場人，各請繫心一處，不得妄念。念念清淨，念念慈悲，所冀聖賢降格。先當警策大眾，同聲應和。</p>

<div class="lg regular" style="margin-left:0em;"><div class='lg-row'>道場清淨眾，　各各當志心。</div>
<div class='lg-row'>志心勤歸依，　志心勤禮拜。</div>
<div class='lg-row'>大聖大慈悲，　觀世音菩薩。</div>
<div class='lg-row'>唯有觀世音，　能拔眾生苦。</div>
<div class='lg-row'>唯有觀世音，　能滅眾生罪。</div>
<div class='lg-row'>凡我等愚迷，　令我延壽命令我所薦嚴。</div>
<div class='lg-row'>自無始劫來，　深造諸黑業。</div>
<div class='lg-row'>皆由身口意，　及我諸先代。</div>
<div class='lg-row'>內外諸眷屬，　或已生人天。</div>
<div class='lg-row'>而未登聖地，　或以業緣牽。</div>
<div class='lg-row'>未得受快樂，　是故我等眾。</div>
<div class='lg-row'>今日須控告，　唯願聖慈悲。</div>
<div class='lg-row'>開受我等請，　令我諸罪苦。</div>
<div class='lg-row'>無有不消滅，　諸罪苦滅已。</div>
<div class='lg-row'>各發菩提心，　諸惡不復作。</div>
<div class='lg-row'>眾善力奉行，　今日已往去。</div>
<div class='lg-row'>永不復退轉。　<span class='note-inline'>(三說)</span></div>
</div><p style="margin-left:0em;text-indent:2em">信禮觀世音菩薩</p>

<div class="lg regular" style="margin-left:0em;"><div class='lg-row'>再伸警策禮觀音，　黑業消除白業深。</div>
<div class='lg-row'>隨喜盡超三有海，　見聞俱出八邪林。</div>
<div class='lg-row'>如如理悟無生理，　了了心通大覺心。</div>
<div class='lg-row'>眾善奉行不退轉，　聖凡一體古猶今。</div>
</div><p style="margin-left:0em;text-indent:2em">應身觀世音菩薩</p>
<p style="margin-left:0em;text-indent:2em">第二啟請</p>
<p style="margin-left:0em;text-indent:2em">一心歸命禮，身垂瓔珞，頂戴彌陀，七寶花示菩薩之冠容，千輻輪乃如來之足相。碧玉螺紋旋宛轉，紫金蓮掌劃分明。手中一目妙圓光，胸藏卍字莊嚴印。神通莫測，變化多方。是以或慈或威，俱為救物；或定或慧，悉以導人。在《普門品》則化一十九身，於《楞嚴經》則垂三十二應。有求皆答，無願不從。皆由願力之洪深，悉致仁功之普愽。願垂哀憫，俯察凡庸，今日今時，光臨法會，受請供養。</p>
<p style="margin-left:0em;text-indent:2em">證圓通觀世音菩薩</p>

<div class="lg regular" style="margin-left:0em;"><div class='lg-row'>啟請今當第二回，　五輪投地業山摧。</div>
<div class='lg-row'>心心洗懺千生罪，　念念消除萬劫災。</div>
<div class='lg-row'>返本還源求解脫，　背塵合覺免輪迴。</div>
<div class='lg-row'>凝然珍重將伸禮，　須仗真言震法雷。</div>
</div><p class="text-center"><span class='note-inline'>(禮拜真言　召請真言)</span></p>
<p style="margin-left:0em;text-indent:2em">禮請上聖儀當演</p>

<div class="lg regular" style="margin-left:0em;"><div class='lg-row'>禮拜能除我慢障，　禮拜能除我慢愆，</div>
<div class='lg-row'>禮拜能感尊貴身，　禮拜能生三善道。</div>
</div><p style="margin-left:0em;text-indent:2em">誠心仰請，遍法界中，化現佛身觀世音菩薩，獨覺身觀世音菩薩，緣覺身觀世音菩薩，聲聞身觀世音菩薩，梵王身觀世音菩薩，帝釋身觀世音菩薩，自在天身觀世音菩薩，大自在天身觀世音菩薩。伏願六通鑑照，俯降道場，副我願心，拔苦懺罪。</p>
<p style="margin-left:0em;text-indent:2em">誠心仰請，遍法界中，那羅延天身觀世音菩薩，天大將軍身觀世音菩薩，四天王身觀世音菩薩，四天王國太子身觀世音菩薩，日天子身觀世音菩薩，月天子身觀世音菩薩，火天子身觀世音菩薩，水天子身觀世音菩薩，風天子身觀世音菩薩。伏願六通鑑照，俯降道場，副我願心，拔苦懺罪。</p>
<p style="margin-left:0em;text-indent:2em">誠心仰請，遍法界中，人王身觀世音菩薩，長者身觀世音菩薩，居士身觀世音菩薩，宰官身觀世音菩薩，婆羅門身觀世音菩薩，化現比丘身觀世音菩薩，化現比丘尼身觀世音菩薩，化現優婆塞身觀世音菩薩。伏願六通鑑照，俯降道場，副我願心，拔苦懺罪。</p>
<p style="margin-left:0em;text-indent:2em">誠心仰請，遍法界中，化現優婆夷身觀世音菩薩，化現女主身觀世音菩薩及國夫人命婦大家身觀世音菩薩，化現父母身觀世音菩薩，化現童男童女身觀世音菩薩，化現天龍、夜叉、乾闥婆、阿修羅、迦樓羅、緊那羅、摩睺羅伽等身觀世音菩薩，化現人、非人等有形、無形、有想、無想身觀世音菩薩，化現執金剛身觀世音菩薩，化現深妙神身觀世音菩薩，化現穢跡明王身觀世音菩薩。伏願六通鑑照，俯降道場。副我願心，拔苦懺罪。</p>
<p style="margin-left:0em;text-indent:2em">誠心仰請，遍法界中，化現揭帝明王身觀世音菩薩。伏願六通鑑照，俯降道場，副我願心，拔苦懺罪。</p>
<p style="margin-left:0em;text-indent:2em">上來禮請圓通會上，第二時中，應身觀世音菩薩摩訶薩眾，已沐雲臨，光降道場，證盟功德。伏願天眼遙見，慧耳遙聞，他心遙知，神通遙見。以大悲力，起無緣慈，憐愍有情，哀受我請，慈悲護念，降臨道場，證盟此齋，充遍法界。願此善力，廣大無邊。猶若虛空，具諸功德。</p>
<p style="margin-left:0em;text-indent:2em">奉請已，一心歸命禮常住三寶。</p>
<p style="margin-left:0em;text-indent:2em">迎三大士</p>
<p style="margin-left:0em;text-indent:2em">再加禮請聖觀音</p>
<p style="margin-left:0em;text-indent:2em">上來所請觀音化身，已沐降臨，已得拔苦懺罪。今按：《請觀音消災毒害陀羅尼經》云：毘舍離國一切人民遇大惡病，有一長者名曰月蓋，與其同類五百長者，俱詣佛所，頭面作禮，白佛求救。佛告長者：西方有佛，名無量壽。彼有菩薩，名觀世音及大勢至。汝當向彼作禮，繫念數息，念念不散，請彼佛及二菩薩。說是語時，於佛光中得見西方無量壽佛並二菩薩。以如來神力，佛及菩薩，俱到此國。爾時毘舍離人即其楊枝淨水，授與觀音。觀音憐愍，普救一切眾生，而作是言：汝等今日，應當一心稱念。</p>
<p style="margin-left:0em;text-indent:2em">禮三大士</p>

<div class="lg regular" style="margin-left:0em;"><div class='lg-row'>丈六金身現碧空，　蓮池海會紫霞紅。</div>
<div class='lg-row'>自從西域垂明教，　輟起恒河化日中。</div>
</div><p style="margin-left:0em;text-indent:2em">南無安養國、極樂界、長春世界無量壽尊佛</p>
<p style="margin-left:0em;text-indent:2em">運動法器，出壇迎聖。</p>
<p style="margin-left:0em;text-indent:2em">將當恭詣，就於某處迎請無量壽佛，以作證盟。清眾勿勞，隨音接和。<span class='note-inline'>(舉偈)</span></p>
<p style="margin-left:0em;text-indent:2em">長春世界無量壽佛上香</p>
<p style="margin-left:0em;text-indent:2em">西方境界，極樂寶成。七重行樹</p>
<p style="margin-left:0em;text-indent:2em">嘆佛宣疏</p>
<p style="margin-left:0em;text-indent:2em">十方三世佛，阿彌陀第一。九品度眾生，威德無窮盡。堂堂德……</p>
<p style="margin-left:0em;text-indent:2em">上來文疏宣讀已周，仰對聖慈，希垂朗鑒。</p>
<p style="margin-left:0em;text-indent:2em">南無佛，南無法，南無僧，南無無量壽尊佛。大悲大名稱，救護苦厄者。</p>
<p style="margin-left:0em;text-indent:2em">大眾五體投地，默念西方無量壽佛二十一遍，息心作觀，聞磬聲而禮，聞彈指而起。</p>
<p style="margin-left:0em;text-indent:2em">淨方極樂，莊嚴最上，寶樓閣卷舒無量。七重行樹，七寶臺上懸珠網。光明殿上演真經，香花供養。</p>
<p style="margin-left:0em;text-indent:2em">聞仙奏樂，金鐘響喨。車璖樹下，九蓮開放。一枝花內一花生，齊合掌。一心瞻禮，壽尊佛，端嚴妙像。</p>
<p style="margin-left:0em;text-indent:2em">無量壽佛，無量壽佛，長春世界大慈悲無量壽佛。</p>
<p style="margin-left:0em;text-indent:2em">上來迎請無量壽佛，已沐雲臨。運動法器，歸壇安座。</p>
<p style="margin-left:0em;text-indent:2em">　　阿彌陀佛色光輝，白毫宛轉五須彌。</p>
<p style="margin-left:0em;text-indent:2em">　　頂上旋螺青絲髮，三十二種相巍峩。</p>
<p style="margin-left:0em;text-indent:2em">南無安養國、極樂界、長春世界無量壽尊佛</p>
<p class="text-center"><span class='note-inline'>(諷無量壽咒)</span></p>
<p style="margin-left:0em;text-indent:2em">真身觀世音菩薩</p>
<p style="margin-left:0em;text-indent:2em">二伸迎請　<span class='note-inline'>(香偈隨便)</span></p>
<p style="margin-left:0em;text-indent:2em">圓通境界，南海波心。香烟繚繞……</p>
<p style="margin-left:0em;text-indent:2em">嘆佛宣疏</p>
<p style="margin-left:0em;text-indent:2em">三慧圓通境，香山紫竹林。端座南海岸，禮請觀世音。堂……</p>
<p style="margin-left:0em;text-indent:2em">上來文疏，宣讀已周。仰對聖慈，希垂朗鑒。</p>
<p style="margin-left:0em;text-indent:2em">南無佛，南無法，南無僧，南無觀世音菩薩摩訶薩。大悲大名稱，救護苦厄者。</p>
<p style="margin-left:0em;text-indent:2em">大眾五體投地，默念觀世音菩薩二十一遍，息心作觀，聞磬聲而禮，聞彈指而起。</p>
<p style="margin-left:0em;text-indent:2em">觀音大士，悲心願海，補陀山上，端嚴自在。《首楞嚴經》，說誰能賽？他心道眼以聰明，聽聞無礙。</p>
<p style="margin-left:0em;text-indent:2em">若遇厄難，或逢災害，纔稱念便蒙輕快。消除八難，滅三災，離纏蓋。願生生世世，一心頂戴。</p>
<p style="margin-left:0em;text-indent:2em">觀音菩薩，觀音菩薩，尋聲救苦大慈悲觀音菩薩。</p>
<p style="margin-left:0em;text-indent:2em">上來迎請觀音菩薩，已沐雲臨。運動法器，歸壇安座。</p>

<div class="lg regular" style="margin-left:0em;"><div class='lg-row'>圓通何處不圓通，　那箇圓通在海東？</div>
<div class='lg-row'>三拜起來開豁眼，　一枝楊柳笑春風。</div>
</div><p style="margin-left:0em;text-indent:2em">南無普陀山、南海岸、正法……</p>
<p class="text-center"><span class='note-inline'>(諷如意輪咒)</span></p>
<p style="margin-left:0em;text-indent:2em">南無佛陀耶……</p>
<p style="margin-left:0em;text-indent:2em">應身觀世音菩薩</p>
<p style="margin-left:0em;text-indent:2em">三伸迎請　<span class='note-inline'>(舉香偈)</span></p>
<p style="margin-left:0em;text-indent:2em">七珍世界，八寶所成……</p>
<p style="margin-left:0em;text-indent:2em">嘆佛宣疏</p>
<p style="margin-left:0em;text-indent:2em">身色如金山，端嚴甚微妙。如淨琉璃中，內現真金色……</p>
<p style="margin-left:0em;text-indent:2em">上來文疏，宣讀已周。仰對聖慈，希重朗鑒。</p>
<p style="margin-left:0em;text-indent:2em">南無佛，南無法，南無僧，南無大勢至菩薩摩訶薩。大悲大名稱，救護苦厄者。</p>
<p style="margin-left:0em;text-indent:2em">大眾五體投地，默念勢至菩薩二十一遍，息心作觀，聞磬聲而禮，聞彈指而起。</p>
<p style="margin-left:0em;text-indent:2em">歸依勢至，功超十地，修六度三檀等施。上求佛果，已證三摩地。燄摩羅界運神通，功能勝利。</p>
<p style="margin-left:0em;text-indent:2em">向三界外，隨機應契，說真空，廣談妙義。願垂接引，登上品蓮臺內。毫光照處，覩如來，親蒙授記。</p>
<p style="margin-left:0em;text-indent:2em">勢至菩薩，勢至菩薩，觀音良友大慈悲勢至菩薩。</p>
<p style="margin-left:0em;text-indent:2em">上來迎請勢至菩薩，已沐雲臨。運動法器，歸壇安座。</p>

<div class="lg regular" style="margin-left:0em;"><div class='lg-row'>分明勢至露堂堂，　昔日曾修日月光。</div>
<div class='lg-row'>不離彌陀常左右，　手持如意異奇香。</div>
</div><p style="margin-left:0em;text-indent:2em">南無七珍山、八寶界、攝念佛人……</p>
<p class="text-center"><span class='note-inline'>(諷聰明神咒)</span></p>
<p style="margin-left:0em;text-indent:2em">化身觀世音菩薩</p>

<div class="lg regular" style="margin-left:0em;"><div class='lg-row'>願救我苦厄，　大悲覆一切。</div>
<div class='lg-row'>普放淨光明，　滅除癡暗冥。</div>
<div class='lg-row'>為免殺害苦，　煩惱及眾病，</div>
<div class='lg-row'>必來至我所，　施我大安樂。</div>
<div class='lg-row'>我今稽首禮，　聞名救厄者。</div>
<div class='lg-row'>我今自歸依，　世間慈悲父。</div>
<div class='lg-row'>唯願必定來，　免我三毒苦，</div>
<div class='lg-row'>施我今世樂，　及與大涅槃。<span class='note-inline'>(三說)</span></div>
</div><p style="margin-left:0em;text-indent:2em">信禮觀世音菩薩</p>

<div class="lg regular" style="margin-left:0em;"><div class='lg-row'>三回伏地轉懃翹，　觀想觀音路匪遙。</div>
<div class='lg-row'>再禱再祈災網斷，　一心一意障雲消。</div>
<div class='lg-row'>隨聲發響洪鐘叩，　說法當機大海潮。</div>
<div class='lg-row'>菩薩慈悲來赴感，　種瓜不是豆生苗。</div>
</div><p class="text-center"><span class='note-inline'>(觀音救護眾生真言　破業障咒)</span></p>

<div class="lg regular" style="margin-left:0em;"><div class='lg-row'>沒溺四生拘溷濁，　循環五道恣纏綿。</div>
<div class='lg-row'>若非慈悲聖觀音，　孰與垂哀為救護？</div>
</div><p class="dharani" style="margin-left:0em;text-indent:2em">多姪他。嗚呼膩。模呼膩。閆波膩。躭波膩。安茶詈。般茶詈。首埤帝。般般茶茶囉囉。婆私膩。多姪他。伊梨寐梨。鞮首梨。迦婆梨。佉提端耆旃陀利。摩蹬耆。勒叉勒叉。薩婆薩埵。薩婆婆耶埤娑訶。多茶他。伽帝伽帝。膩伽帝。修留毘。修留毘。勒叉勒叉。薩婆薩埵。薩婆婆耶埤。娑訶。</p>
<p class="text-center"><span class='note-inline'>(觀音破惡業障消伏毒害真言)</span></p>
<p class="dharani" style="margin-left:0em;text-indent:2em">南無佛陀。南無達麼。南無僧伽。南無觀世音。菩提薩埵。摩訶薩埵。大慈大悲，唯願愍我，救護苦惱，亦救一切怖畏眾生，令得大獲。多姪多。陀呼膩。模呼膩。閆婆膩。躭婆膩。阿婆熙。模呼膩。分茶利。般茶利。輸鞞帝。般茶囉。婆私膩。休樓休樓。樓兜樓樓。安茶利。般茶梨。樓樓周周膩。槃茶利。富富豆豆。般茶羅。婆私膩。矧墀躒。墀膩躒。墀薩婆阿。婆耶羯多。薩婆怛婆娑陀伽。阿婆耶。卑離陀。閉殿。娑婆訶。</p>
<p style="margin-left:0em;text-indent:2em">信禮海會佛菩薩</p>

<div class="lg regular" style="margin-left:0em;"><div class='lg-row'>此咒名為甘露藥，　能救一切諸有情。</div>
<div class='lg-row'>無量眾苦悉消除，　是故名為施無畏。</div>
</div><p style="margin-left:0em;text-indent:2em">施無畏觀世音菩薩</p>
<p class="text-center"><span class='note-inline'>(回向無上佛菩提)</span></p>
<p style="margin-left:0em;text-indent:2em">第二時陞座</p>
<p class="text-center"><span class='note-inline'>(字母　歌讚)</span></p>
<p style="margin-left:0em;text-indent:2em">南無《大佛頂首楞嚴經》　<span class='note-inline'>(吟偈)</span></p>
<p style="margin-left:0em;text-indent:2em">比丘……</p>
<p style="margin-left:0em;text-indent:2em">敘救拔罪苦儀當演　<span class='note-inline'>(提綱)</span></p>
<p style="margin-left:0em;text-indent:2em">今此道場，雖垢濁下方，然上憑法力，即為清淨。且觀音大士，所在降臨，苟能志誠，無求不應。經云：善應諸方所。又云：無剎不現身。道場眾等，各各志誠，所冀菩薩降臨，得滿心願。</p>
<p style="margin-left:0em;text-indent:2em">拔苦懺罪法事，分為七節：警策大眾；啟請上聖；再加禮拜；拔苦懺罪；懺十惡罪；觀音感驗；觀音化現。</p>
<p style="margin-left:0em;text-indent:2em">且第四拔苦懺罪者。按：《普門品》云：佛告無盡意菩薩：若有百千萬億眾生，受諸苦惱，聞是觀世音菩薩，一心稱名觀世音菩薩，即時觀其音聲，皆得解脫。又云：是故此娑婆世界，皆號之為施無畏者。</p>
<p style="margin-left:0em;text-indent:2em">今按：《華嚴經．入法界品》云：爾時善財詣觀音所，頭面禮足，繞無數匝，恭敬合掌，於一面住，白言：大聖，我已先發阿耨多羅三藐三菩提心，而未知菩薩。云何學菩薩行，修菩薩道？我聞聖者，善能誘誨，惟願為我宣說。答云：善哉，善哉！善男子，乃能發阿耨多羅三藐三菩提心。善男子，我已成就大悲法門光明之行，教化成就一切眾生。常於一切諸佛所住，隨所應化，普現其前。或以慧施攝取眾生，乃至同事攝取眾生，顯現妙身不思議色攝取眾生，放大光明，除滅眾生諸煩惱熱。出微妙音而化度之，威儀說法，神力自在，方便覺悟，顯現變身，現同類身，乃至同上攝取眾生。善男子，我行大悲法門光明行時，發弘誓願，名曰：攝取一切眾生，欲令一切眾生離險道恐怖，熱惱恐怖，愚癡恐怖，繫縛恐怖，煞害恐怖，貧窮恐怖，諍訟恐怖，大眾恐怖，生死恐怖，惡道恐怖，諸趣恐怖，不同意恐怖，愛不愛恐怖，一切惡恐怖，逼迫身恐怖，逼迫心恐怖，憂愁恐怖。此等恐怖，即觀音大士自言施無畏之事也。</p>
<p style="margin-left:0em;text-indent:2em">又按：《羂索經．護摩增益品》云：不空王護摩三昧耶，能成就一切功德善根，能滅過現一切罪障，能破一切設覩嚕等，能除一切惡毘那夜迦，能止一切惡納瑟吒，能滅一切不吉祥相，能禳十六大地獄苦，能除八大怖畏之事，能滅一切怨諍讐難，能伏他軍一切兵杖，能除一切疫病飢饉，能證一切諸佛大智，能入一切諸佛菩提。此亦施無畏之事也。故《法華經贊疏》云：作不請友，為應病醫，名觀自在。</p>
<p style="margin-left:0em;text-indent:2em">今既懺悔，所有罪業，必獲消除。既消除已，不敢復作，何則？人之黑業，蓋有二端，因此二端，遂入三途八難，六道輪迴。所謂二端者，一是定熟業，是故思業若，作若增長業是也；二是不定熟業，謂故思業也，作而不增長業也。當其未入佛法，名決定業；若入佛法，名不定業；若無追悔，不修對洽，當可受果，名增長業；若追悔等，名不增長業。</p>
<p style="margin-left:0em;text-indent:2em">凡業有四種：</p>
<p style="margin-left:0em;text-indent:2em">一者順見業，作善作業，見身受報，非行支攝。如琉瓈大王，為誅瞿曇族姓。善星比丘，妄說一切法空，生身陷入阿鼻地獄。此名極惡，無中有也。又如，法照和尚，念阿彌陀佛，生身往生淨土見佛，此名極善，無中有也。</p>
<p style="margin-left:0em;text-indent:2em">二者順生業，此生作善作惡，來生受報。</p>
<p style="margin-left:0em;text-indent:2em">三者順後業，今生作善作惡，隔生方受。如人負債，強者先牽。善輕惡重，則先受惡報；惡輕善重，則先受善報。</p>
<p style="margin-left:0em;text-indent:2em">四者順不定業，此生作善作惡，或三五百生方受。</p>
<p style="margin-left:0em;text-indent:2em">此四種業，若入三乘見道者，為不定受；未入三乘見道者，為決定受。</p>
<p style="margin-left:0em;text-indent:2em">然而故思造業有五種：一者他所教勅；二者他所勸請；三者無所了知；四者根本執著，謂三毒蔽心，猛利執著，所起諸業；五者顛倒分別，謂勝先罪所行惡業。《法句經》云：非空非海中，非入巖穴間。無有地方所，脫之不受報。又《寶積經》云：假使百千劫，所造業不忘，因緣會遇時，果報還自受。以此觀之，惡業之報，深可畏懼。若不誠心歸仰菩薩，稱念菩薩，禮拜菩薩，何由得免？</p>

<div class="lg regular" style="margin-left:0em;"><div class='lg-row'>救拔無邊罪苦時，　惟憑大士運慈悲。</div>
<div class='lg-row'>迷途困厄多邪見，　聖智哀憐出苦危。</div>
<div class='lg-row'>盡與滅除煩惱障，　普令永斷世間癡。</div>
<div class='lg-row'>善財親見為良友，　攝取眾生應病醫。</div>
</div><p style="margin-left:0em;text-indent:2em">拔苦經文，法師諷演。</p>
<p class="text-center"><span class='note-inline'>(大悲心陀羅尼)</span></p>
<p style="margin-left:0em;text-indent:2em">懺十惡業罪宣演　<span class='note-inline'>(提綱)</span></p>
<p style="margin-left:0em;text-indent:2em">道場眾等，今欲知人之罪，不離本心。由本心故，成身、口、意；由身、口、意，遂成十業。何謂十業？一曰身，身業有三；二曰口，口業有四；三曰意，意業有三。</p>
<p style="margin-left:0em;text-indent:2em">所謂身業有三者，殺者害他命，盜者取他財，婬者非梵行。所謂口業有四者，妄語謂言非其實，綺語謂有上增華，兩舌謂離間彼此，惡口謂毀謗賢善。所謂意業有三者，貪心、嗔心、癡心是也。</p>
<p style="margin-left:0em;text-indent:2em">凡此十業，污清淨，障佛果。自無始劫來，至於今日，皆出我心，從迷入迷，不知覺悟。</p>
<p style="margin-left:0em;text-indent:2em">十惡經文，法師諷演。</p>
<p style="margin-left:0em;text-indent:2em">殺害儀文，法師宣揚：</p>
<p style="margin-left:0em;text-indent:2em">衹如殺之一字，或殺命以事飲食，或殺命以備藥劑，或殺命以復冤讐，或殺命以避傷害，或殺命以快性命，或殺命以求功伐，輪還報應，無有盡期。今日今時，對菩薩前，願從懺悔。一懺悔已，更不復殺。前前罪業，願獲消除。輒勞僧眾，為施主懺身業中殺生之罪。<span class='note-inline'>(入經)</span></p>
<p style="margin-left:0em;text-indent:2em">施主所造多生殺害業，造罪無有期。生生與世世，冤結何日了？今對三寶前，求哀懺悔。</p>
<p style="margin-left:0em;text-indent:2em">多生殺害罪消滅</p>
<p style="margin-left:0em;text-indent:2em">偷盜儀文，法師宣揚：</p>
<p style="margin-left:0em;text-indent:2em">盜之一字，非己所有，不與而取，名之為盜。不必穿窬劫奪，方得盜名。大凡取人之美以為己有，亦皆為盜。昔畢陵伽婆蹉過河，聞蓮荷香。河神責之曰：尊者為阿羅漢，奈何偷我香？以此言之，香自至鼻，猶謂之偷，況大於此者乎？今日今時，對菩薩前，願從懺悔。一懺悔已，更不復偷盜。前前罪業，願獲消除。輒勞僧眾，為施主懺身業中偷盜之罪。<span class='note-inline'>(入經)</span></p>
<p style="margin-left:0em;text-indent:2em">偷盜經文，法師諷演。</p>
<p style="margin-left:0em;text-indent:2em">施主所造多生偷盜業，造罪無有期。生生與世世，冤結何日了？今對三寶前，求哀懺悔。</p>
<p style="margin-left:0em;text-indent:2em">多生偷盜罪消滅</p>
<p style="margin-left:0em;text-indent:2em">婬欲儀文，法師宣揚：</p>
<p style="margin-left:0em;text-indent:2em">婬之一字，皆非梵行，妄生愛著。魔鬼嬈動，令生倒惑，生生世世，習氣不忘。按：經云：若多婬欲，常念恭敬觀世音菩薩，便得離欲。此則菩薩大願，有稱念者，盡得清淨。今日今時，對菩薩前，願從懺悔。一懺悔已，更不復婬。前前罪業，願獲消除。輒勞僧眾，為施主懺身業中邪婬之罪。</p>
<p style="margin-left:0em;text-indent:2em">邪行經文，法師諷演。</p>
<p style="margin-left:0em;text-indent:2em">施主所造多生邪行業，造罪無有期。生生與世世，冤結何日了？今對三寶前，求哀懺悔。</p>
<p style="margin-left:0em;text-indent:2em">多生婬欲罪消滅</p>
<p style="margin-left:0em;text-indent:2em">妄言儀文，法師宣揚：</p>
<p style="margin-left:0em;text-indent:2em">妄言之罪，以無為有，以有為無，不善謂善，不惡謂惡。所不欲見，詐云不在；所不欲為，詐云不能。習以為常，不知闇損。今日今時，對菩薩前，願從懺悔。一懺悔已，更不復妄言。前前罪業，願獲消除。輒勞僧眾，為施主懺口業中妄言之罪。</p>
<p style="margin-left:0em;text-indent:2em">妄言經文，法師諷演。</p>
<p style="margin-left:0em;text-indent:2em">施主所造多生妄言業，造罪無有期。生生與世世，冤結何日了？今對三寶前，求哀懺悔。</p>
<p style="margin-left:0em;text-indent:2em">多生妄言罪消滅</p>
<p style="margin-left:0em;text-indent:2em">綺語儀文，法師宣揚：</p>
<p style="margin-left:0em;text-indent:2em">綺語之罪，事雖有實，己復增加。欲毀一惡，增成百惡；欲譽一善，增成百善。就生綺麗，以衒於人。習以為常，不知闇損。今日今時，對菩薩前，願從懺悔。一懺悔已，更不復綺語。前前罪業，願獲消除。輒勞僧眾，為施主懺口業中綺語之罪。</p>
<p style="margin-left:0em;text-indent:2em">綺語經文，法師諷演。</p>
<p style="margin-left:0em;text-indent:2em">施主所造多生綺語業，造罪無有期。生生與世世，冤結何日了？今對三寶前，求哀懺悔。</p>
<p style="margin-left:0em;text-indent:2em">多生綺語罪消滅</p>
<p style="margin-left:0em;text-indent:2em">兩舌儀文，法師宣揚：</p>
<p style="margin-left:0em;text-indent:2em">兩舌之罪，於口業中，此罪為大。不顧賢庸，不辯是非，隨己好惡，輒生離間。大或兩舌於人主之前，小或兩舌於上官之耳。或兩舌於朋友，或兩舌於親姻。下則或兩舌於妾圉妻拏，上則或兩舌於父母師長。習以為常，不知罪積。惡簿錄其不信，冥司指為大尤。今日今時，對菩薩前，願從懺悔。一懺悔已，更不復兩舌。前前罪業，願獲消除。輒勞僧眾，為施主懺口業中兩舌之罪。</p>
<p style="margin-left:0em;text-indent:2em">兩舌經文，法師諷演。</p>
<p style="margin-left:0em;text-indent:2em">施主所造多生兩舌業，造罪無有期。生生與世世，冤結何日了？今對三寶前，求哀懺悔。</p>
<p style="margin-left:0em;text-indent:2em">多生兩舌罪消滅</p>
<p style="margin-left:0em;text-indent:2em">惡口儀文，法師宣揚：</p>
<p style="margin-left:0em;text-indent:2em">惡口之罪，不獨毀謗賢善，詬詈他人，方得惡名。大凡語聲微麄，有失和順，即名為惡。況復如上毀謗詬詈。習以為常，不知闇損。今日今時，對菩薩前，願從懺悔。一懺悔已，更不復惡口。前前罪業，願獲消除。輒勞僧眾，為施主懺口業中惡口之罪。</p>
<p style="margin-left:0em;text-indent:2em">惡口經文，法師諷演。</p>
<p style="margin-left:0em;text-indent:2em">施主所造多生惡口業，造罪無有期。生生與世世，冤結何日了？今對三寶前，求哀懺悔。</p>
<p style="margin-left:0em;text-indent:2em">多生惡口罪消滅</p>
<p style="margin-left:0em;text-indent:2em">貪愛儀文，法師宣揚：</p>
<p style="margin-left:0em;text-indent:2em">貪之為說，最毀善根。昔第十九祖鳩摩羅多，嘗為自在天人，見菩薩瓔珞，忽起愛心，墮生忉利。一念纔起，尚致墮生，況今之人，見衣貪珍，見食貪美，見名位則貪富貴，見金玉則貪豐盈。一悅於心，貪之不已。諸業隨生，自陷自墮，不知警覺，焉識闇損。今日今時，對菩薩前，願從懺悔。一懺悔已，更不復貪。前前罪業，願獲消除。輒勞僧眾，為施主懺意業中貪愛之罪。</p>
<p style="margin-left:0em;text-indent:2em">貪愛經文，法師諷演。</p>
<p style="margin-left:0em;text-indent:2em">施主所造多生貪愛業，造罪無有期。生生與世世，冤結何日了？今對三寶前，求哀懺悔。</p>
<p style="margin-left:0em;text-indent:2em">多生貪愛罪消滅</p>
<p style="margin-left:0em;text-indent:2em">嗔恚儀文，法師宣揚：</p>
<p style="margin-left:0em;text-indent:2em">嗔之為說，最毀善根。內燒本心，外毒人物。大則斷物命根，小則損物肢節。一念纔嗔，百法俱障。是以《遺教經》云：劫功德賊，無過嗔恚。按：經云：若多嗔恚，常念恭敬觀世音菩薩，便得離嗔。今日今時，對菩薩前，願從懺悔。一懺悔已，更不復嗔。前前罪業，願獲消除。輒勞僧眾，為施主懺意業中嗔恚之罪。</p>
<p style="margin-left:0em;text-indent:2em">嗔恚經文，法師諷演。</p>
<p style="margin-left:0em;text-indent:2em">施主所造多生嗔恚業，造罪無有期。生生與世世，冤結何日了？今對三寶前，求哀懺悔。</p>
<p style="margin-left:0em;text-indent:2em">多生嗔恚罪消滅</p>
<p style="margin-left:0em;text-indent:2em">癡暗儀文，法師宣揚：</p>
<p style="margin-left:0em;text-indent:2em">癡之為說，最毀善根。戀著三界，不求出離，以邪惡見，毀謗大乘，撥無因果，三毒過患，損惱自他，生大癡慢。不惟如此，自殺以下，至於貪嗔，九業之作，皆出愚癡；一切罪業，盡歸癡字。按：經云：若多愚癡，常念恭敬觀世音菩薩，便得離癡。今日今時，對菩薩前，願從懺悔。一懺悔已，更不復癡。前前罪業，願獲消除。輒勞僧眾，為施主懺意業中癡暗之罪。</p>
<p style="margin-left:0em;text-indent:2em">癡暗經文，法師諷演。</p>
<p style="margin-left:0em;text-indent:2em">施主所造多生癡暗業，造罪無有期。生生與世世，冤結何日了？今對三寶前，求哀懺悔。</p>
<p style="margin-left:0em;text-indent:2em">多生癡暗罪消滅</p>
<p style="margin-left:0em;text-indent:2em">冤業儀文，法師宣揚：</p>
<p style="margin-left:0em;text-indent:2em">人之造惡，十業為基，因此十端，遂成罪釁。或生怨恨，或結債讐，無始劫來，遞相報答。有一言為慊，而千生在念；有一事為負，而百劫不忘。今日今時，對菩薩前，願從懺悔。一懺悔已，更不復作。若人負我者，便忘憶念；我負人者，願獲消除。輒勞僧眾，為施主懺怨債中並十惡之罪消滅矣。</p>
<p style="margin-left:0em;text-indent:2em">怨債經文，法師諷演。</p>
<p style="margin-left:0em;text-indent:2em">施主所造，多生十般怨債業，造罪無有期。生生與世世，解冤何日了？今對三寶前，求哀懺悔。</p>
<p style="margin-left:0em;text-indent:2em">十般冤業罪消滅</p>
<p style="margin-left:0em;text-indent:2em">信禮觀世音菩薩　<span class='note-inline'>(吟偈)</span></p>

<div class="lg regular" style="margin-left:0em;"><div class='lg-row'>凡夫三業不清涼，　歷劫塵埋在苦鄉。</div>
<div class='lg-row'>自作教他何覺悟？　故為誤犯少籌量。</div>
<div class='lg-row'>了知本性元無性，　頓悟身光自有光。</div>
<div class='lg-row'>今日懺除何所喻？　琉璃瓶內佇朝陽。</div>
</div><p class="text-center"><span class='note-inline'>(梵語心經　觀音懺罪咒)</span></p>
<p style="margin-left:0em;text-indent:2em">觀音感驗儀宣演　<span class='note-inline'>(提綱)</span></p>
<p style="margin-left:0em;text-indent:2em">觀音靈應最多，雖累日言之，亦恐未盡。今且略陳一二，道場僧俗，各請虔誠諦聽。</p>
<p style="margin-left:0em;text-indent:2em">按：《寶王經》云：寶手菩薩白佛言：世尊，觀自在菩薩有何福德，而能變現是神力？佛言：如四大洲，於其一年十二月中，於晝夜分，常降大雨，我能數其一一滴數。觀自在菩薩所有福德，而我不能說盡數量。又如大海深廣八萬四千踰繕那，如是四大海水，我能數其一一滴數。觀自在菩薩所有福德，而我不能說盡數量。善男子，非獨此界，唯我一身，乃至他方無數如來，俱集一處，亦不能說盡觀自在菩薩福德數量。</p>
<p style="margin-left:0em;text-indent:2em">又佛告無盡意菩薩：若有人受持六十二億恒河沙菩薩名字，復畫形供養，飲食衣服，臥具醫藥，於汝意云何？是善男子、善女人功德多不？無盡意言：甚多，世尊。佛言：若復有人受持觀世音菩薩名號，乃至一時禮拜供養，是二人福正等無異，於百千萬億劫，不可窮盡。無盡意，受持觀世音菩薩名號，得如是無量無邊福德之利。</p>
<p style="margin-left:0em;text-indent:2em">今且略陳一二，道場僧俗，各請虔誠，諦聽菩薩消災救厄之驗。感驗經文，法師諷演。</p>
<p style="margin-left:0em;text-indent:2em">火不能燒　<span class='note-inline'>(提綱)</span></p>
<p style="margin-left:0em;text-indent:2em">按：《冥祥記》云：沙門法智為布衣時，常獨行大澤中，忽遇獨火，四方俱起。走路已絕，便志心禮誦觀世音。俄而火過，一澤之草無有孑遺，獨法智所在之處，前後不燒。</p>
<p style="margin-left:0em;text-indent:2em">又按：《辯正論》云：晉有竺長舒，專誦《觀音經》。後居吳，邑中遭火，甍簷相繼。長舒家正在下風，自分燒毀，一心念觀世音。火欲至長舒家，風回火滅。有惡少年訝之，至後夜風急，以火投長舒家屋，四投皆滅。少年至明，詣長舒家，叩頭首過。長舒云：我無神力，但誦觀世音菩薩。</p>
<p style="margin-left:0em;text-indent:2em">此即經云「設入大火，火不能燒」之明驗也。</p>
<p style="margin-left:0em;text-indent:2em">一節經文，持經諷誦。</p>
<p style="margin-left:0em;text-indent:2em">波浪不能沒　<span class='note-inline'>(提綱)</span></p>
<p style="margin-left:0em;text-indent:2em">按：《冥祥記》云：晉欒荀征盧循失利，舡舫遭火，賊亦交逼。荀恐怖分盡，但誦觀世音。俄見江中一人挺立，腰與水齊。荀知祈念所感，便投水就之，脚似履地。尋而大軍遺舡救接，遂得免難。</p>
<p style="margin-left:0em;text-indent:2em">又按：《廣異記》云：唐天寶初，長沙尉成珪部送橋木。始至揚州，累遭風，木遺失差眾。揚州謂珪盜賣其木，拷掠行夫。不勝楚痛，妄云破用。揚州轉牒潭州府，潭府令楊覲來取珪。覲至，乃械珪，以連鎖鎖枷附於船梁，四面釘塞。珪意若至潭府必死，自發揚州，便至心念救苦觀世音菩薩名號。經十餘日，枷鎖忽然開解，伺夜深，出船梁背。至覲所居，呼曰：楊覲，汝如我何？當葬江魚腹中，豈與汝輩成功耶？因決意赴水。遇一木抱得，隨木浮沉。但志心念觀音，遂得達岸。尋入京師，於御史臺申理。既得雪，遂出家。</p>
<p style="margin-left:0em;text-indent:2em">此即經云「若為大水所漂，稱其名號，即得淺處」之明驗矣。<span class='note-inline'>(入經)</span></p>
<p style="margin-left:0em;text-indent:2em">黑風吹其船舫　<span class='note-inline'>(提綱)</span></p>
<p style="margin-left:0em;text-indent:2em">又按：《法苑珠林》：晉沙門竺法純，元興中起寺買材，路經湖道。既入湖，日暮暴風，波浪如山。純船小水入，命在瞬息，乃一心誦觀世音。俄有大船流至，純即乘之，小船應時淪沒。大船隨波鼓盪，俄而達岸。</p>
<p style="margin-left:0em;text-indent:2em">近歲處州毛大節，嘗得成都府竹溪院僧智評所畫觀音，將入海舶。忽遭大黑風，其前二船已摧溺，人人自以為必死，祈神呼鬼，皆未有驗。毛大郎於竹筒中出觀音，展觀焚香，少選之間，有大月輪現於船前，觀音坐其中，舟眾瞻禮，喜躍忘懼。既而月輪漸退，船隨而行。回顧黑風，已在三百里外矣。其後託濟州劉五節附書及奇器以謝智評。而劉生亦專求智評與畫觀音，如海中所見之像，以歸奉事。</p>
<p style="margin-left:0em;text-indent:2em">此則經云「波浪不能沒，皆得解脫羅剎之難」之明驗矣。<span class='note-inline'>(入經)</span></p>
<p style="margin-left:0em;text-indent:2em">刀尋段段壞　<span class='note-inline'>(提綱)</span></p>
<p style="margin-left:0em;text-indent:2em">按：《宣驗記》：吳郡人沈英，被繫處死。臨刑，誦觀音不息，刀刃自斷，因而被釋。又陸暉繫獄分死，乃令家人造觀音像。及行刑，刀折。三易刀，皆折。官問之，答曰：恐是觀音之力。及看像，項上有三刀痕。乃奏獲免。</p>
<p style="margin-left:0em;text-indent:2em">又：准《齊書》說，元魏天平元年，定州勇士孫敬德身在防處，造觀音像。年滿將還，在家禮事。後為賊所引，不堪拷楚，遂妄承前業。明日將刑，今日禮懺流淚。忽如夢中見一沙門，教誦《救生觀音經》。經有諸佛名號，令誦千遍，得免苦難。敬德忽覺，如夢所見，一無差錯。誦得百遍，所司執縛向刑，且行且誦，直至臨刑，誦得千遍。下刀以斫，刀成三段，皮肉不傷。復換於刀，凡經三換，刀折如初。監司問之，具陳所以，以狀奏聞。丞相高懽進表於東魏靜帝，請免罪，自此將經號為《高王觀世音經》。敬德還家，設齋迎像，乃見項上有三刀痕。謂舉事云：高懽免難，在敬德故。</p>
<p style="margin-left:0em;text-indent:2em">《玄贊疏》云：法琳歸命，免七日之刑；高懽憑依，脫三刀之害。此則經云「刀尋段段壞」之明驗矣。</p>
<p style="margin-left:0em;text-indent:2em">一節經文，法師諷演。</p>
<p style="margin-left:0em;text-indent:2em">惡鬼不能加害　<span class='note-inline'>(提綱)</span></p>
<p style="margin-left:0em;text-indent:2em">按：《廣異記》：唐王琦嘗畜淨刀子，每念誦即持之。及患天行疫，常置刀在床頭自衛。後疾甚，乃立起，念觀音名。暗忽如晝，見刀刃上，有僧來問琦：此何刀耶？琦云：是殺鬼刀。僧遂滅。俄而有鐵鎚從空下擊，擊刀累二百餘下，鎚悉破碎，而刀不損。其後乾元中，又疫篤，復至心念觀音，見數百鬼乘船而至，就琦求食。食訖，又造紙衣焚之，遂安。</p>
<p style="margin-left:0em;text-indent:2em">又按：《法苑珠林》：唐貞觀中，杜知楷少好釋典，居泰山，披僧衣，長誦觀音。忽患垂死，以袈裟覆之，昏然如夢。見老母及美女數十人，屢來相擾。知楷端然不動。漸來相逼，並云：舉知楷擲之此澗裏。遂同執知楷。忽攬著袈裟，皆走退，齊聲念佛，請為念阿彌陀如來。知楷許之，仍默誦觀音三十餘遍，遂覺。體中大汗而愈。</p>
<p style="margin-left:0em;text-indent:2em">此即經云「惡鬼不能加害」之明驗矣。<span class='note-inline'>(入經)</span></p>
<p style="margin-left:0em;text-indent:2em">杻械枷鎖段壞　<span class='note-inline'>(提綱)</span></p>
<p style="margin-left:0em;text-indent:2em">按：《晉書．符丕》載記，徐毅為慕容永所獲，械埋其足，將殺之。毅誦《觀世音經》，至夜中土開，械脫於重禁之中，若有人導之者。遂奔楊佺期，以為洛陽令。</p>
<p style="margin-left:0em;text-indent:2em">又按：《法苑珠林》：宋彭子喬長誦《觀音經》，任益陽縣主簿事。太守沈文龍以罪被繫，文龍必欲殺之。子喬憂惶無計，唯志誠誦《觀世音經》。一日，晝寢方熟，有湘西人杜道榮亦繫在獄，忽見雙鶴集子喬屏風上，頃有一鶴下至子喬邊，忽變如美人。道榮諦視之，則子喬雙械脫在腳外。子喬亦寤，共視咨嗟，恐官疑其叛，乃取械自著。後數日果得釋。</p>
<p style="margin-left:0em;text-indent:2em">此則經云「杻械枷鎖皆得解脫」之明驗矣。<span class='note-inline'>(入經)</span></p>
<p style="margin-left:0em;text-indent:2em">經過險路即得解脫　<span class='note-inline'>(提綱)</span></p>
<p style="margin-left:0em;text-indent:2em">按：《辯正論》，毛德祖初投江南，偷路而過，為虜騎所追，乃伏路側蓬蒿中，半身猶露，自意必死，但合掌念觀世音。俄而雲起雨注，追騎各退，遂至江南。</p>
<p style="margin-left:0em;text-indent:2em">又按：《冥祥記》，秦畢覧隨慕容垂北征，沒於虜。單騎逃歸，虜追騎將逐，覧至心誦觀世音，虜騎無故自回。既得免，乃入山中，迷惑失道。至心誦念，中夜見一道人，法衣持錫，示以途徑，乃得至家。</p>
<p style="margin-left:0em;text-indent:2em">此即經云「經過險路，即得解脫」之明驗矣。</p>
<p class="text-center"><span class='note-inline'>(入經)</span></p>
<p style="margin-left:0em;text-indent:2em">求男生男　<span class='note-inline'>(提綱)</span></p>
<p style="margin-left:0em;text-indent:2em">按：《辯正論》云：晉王珉無子，嘗祈觀音。後路行逢一胡僧云：我死，為君作子。少時道人亡，而珉妻有孕。及生能語，即通西域十六國梵音，聰慧非常，即尚書王洪明也，故小名阿練若。</p>
<p style="margin-left:0em;text-indent:2em">又按：《冥祥記》云：宋卞悅之年五十無子，發願誦《觀音經》千遍。其數垂畢，而妻有娠，生一男。</p>
<p style="margin-left:0em;text-indent:2em">此即經云「求男生男」之明驗矣。　<span class='note-inline'>(入經)</span></p>
<p style="margin-left:0em;text-indent:2em">惡獸即走　<span class='note-inline'>(提綱)</span></p>
<p style="margin-left:0em;text-indent:2em">按：《法苑珠林》云：宋元嘉中，沙門曇無竭誦《觀音經》，淨修苦行，與其徒二十五人往尋佛國。既達天竺舍衛，路逢山象成群。無竭稱觀音名，誦《觀音經》，忽有獅子從林中出，群象驚奔。後有群野牛鳴吼而來，無竭又稱誦如初，忽有大鷲飛來，野牛奔散。</p>
<p style="margin-left:0em;text-indent:2em">此即經云「若惡獸圍繞，利牙爪可怖，念彼觀音力，疾走無邊方」之明驗矣。</p>
<p style="margin-left:0em;text-indent:2em">吟偈</p>

<div class="lg regular" style="margin-left:0em;"><div class='lg-row'>觀音垂願化娑婆，　接引眾生出愛河。</div>
<div class='lg-row'>靈驗昭彰難可述，　神通變化孰能過？</div>
<div class='lg-row'>自知悟道方成佛，　益已安禪便利他。</div>
<div class='lg-row'>念念念成無相念，　分明具足六波羅。</div>
</div><p style="margin-left:0em;text-indent:2em">一節經文，法師諷演。</p>
<p class="text-center"><span class='note-inline'>(觀音一字真言　至　心中心真言)</span></p>
<p class="text-center"><span class='note-inline'>(歌讚)</span></p>
<p style="margin-left:0em;text-indent:2em">觀音化現儀當演　<span class='note-inline'>(提綱)</span></p>
<p style="margin-left:0em;text-indent:2em">道場眾等，既已聞觀音之神驗，今當述觀音化現之迹。</p>
<p style="margin-left:0em;text-indent:2em">按：《法華經．普門品》及《楞嚴經》云：皆有菩薩遊娑婆世界，化現說法之形。又《華嚴經》云：常於一切諸佛所住，隨所應化，普現其前。或顯現妙身，現變化身，現同類身。又《六字章句經》云：若善男子，善女人，四部弟子，得聞觀世音名號，並受持讀誦《六字章句》，若行曠野，迷失道徑，誦此咒故，觀音菩薩，大悲薰心，化為人像，示其道路。設復有人，遇大禍對，亡失國土、妻、子、財產，與怨憎會，稱觀世音菩薩名號，誦念此咒，數息繫念，無分散意，經七七日，時大悲者，化為天像，及作大力鬼王像，接還本土，令得安穩。爾時世尊而說偈曰：</p>

<div class="lg regular" style="margin-left:0em;"><div class='lg-row'>大悲大名稱，　吉祥安樂人。</div>
<div class='lg-row'>常說吉祥句，　濟度極苦者。</div>
<div class='lg-row'>眾生若聞名，　離苦得解脫。</div>
<div class='lg-row'>亦遊戲地獄，　大悲代受苦。</div>
<div class='lg-row'>或處畜生中，　化作畜生形。</div>
<div class='lg-row'>教以大智慧，　令發無上心。</div>
<div class='lg-row'>或處阿修羅，　軟言調伏心。</div>
<div class='lg-row'>令除憍慢習，　疾至無為岸。</div>
<div class='lg-row'>現身作餓鬼，　手出香色乳。</div>
<div class='lg-row'>饑渴逼切者，　施食得飽滿。</div>
<div class='lg-row'>大慈大悲心，　遊戲於五道。</div>
<div class='lg-row'>常以善集會，　無上勝方便，</div>
<div class='lg-row'>普救一切眾，　令離生死海。</div>
<div class='lg-row'>當得安樂處，　到大涅槃岸。</div>
</div><p style="margin-left:0em;text-indent:2em">以此觀之，觀音大悲，何所不現？雖地獄、畜生、餓鬼、修羅，盡現其中。上至佛身、得度之人，下至陝府婬婦之相，以無緣慈，一一化度。此真所謂不可以名名之功，不可以讚讚之德也。</p>

<div class="lg regular" style="margin-left:0em;"><div class='lg-row'>觀音化現幾多身，　六道三途出苦輪。</div>
<div class='lg-row'>普願超凡兼入聖，　盡令捨妄悉歸真。</div>
<div class='lg-row'>隨緣在欲元無欲，　離相居塵不染塵。</div>
<div class='lg-row'>定慧慈悲皆攝受，　新成舊佛佛成新。</div>
</div><p style="margin-left:0em;text-indent:2em">一節經文……</p>
<p class="text-center"><span class='note-inline'>(隨心印咒　至　求見觀音印真言)</span></p>
<p class="text-center"><span class='note-inline'>(歌讚)</span></p>
<p style="margin-left:0em;text-indent:2em">普為眾等，志心懺悔：</p>

<div class="lg regular" style="margin-left:0em;"><div class='lg-row'>我昔所造諸惡業，　皆由無始貪嗔癡。</div>
<div class='lg-row'>不悟自性本來真，　枉入四生並六趣。</div>
<div class='lg-row'>一念迴光而返照，　譬如雲散月當空。</div>
<div class='lg-row'>不歷僧祗獲法身，　自利利他悉圓滿。</div>
</div><p style="margin-left:0em;text-indent:2em">普為眾等，志心發願：</p>

<div class="lg regular" style="margin-left:0em;"><div class='lg-row'>願身口意常清淨，　一切罪業悉消除。</div>
<div class='lg-row'>願我心同如意珠，　一切所願悉成就。</div>
<div class='lg-row'>一一消除微細惑，　背塵合覺獲真常。</div>
<div class='lg-row'>舜若多性可銷亡，　爍迦羅心無動轉。</div>
</div><p style="margin-left:0em;text-indent:2em">普為眾等，志心說偈：</p>

<div class="lg regular" style="margin-left:0em;"><div class='lg-row'>三界悠悠如夢幻，　四生擾擾但奔馳。</div>
<div class='lg-row'>歸依無上佛菩提，　便是當來堅固藏。</div>
</div><p style="margin-left:0em;text-indent:2em">普為眾等，志心回向：</p>

<div class="lg regular" style="margin-left:0em;"><div class='lg-row'>會上因緣三世佛，　圓通海會佛菩薩。</div>
<div class='lg-row'>聲聞羅漢賢聖僧，　摩訶般若波羅密。</div>
</div><p class="text-center"><span class='note-inline'>(回向　止)</span></p>

<p class='juan'>圓通三慧道場儀文中　竟</p></div></div>
</div><!-- end of div[@id='body'] -->
</body></html>