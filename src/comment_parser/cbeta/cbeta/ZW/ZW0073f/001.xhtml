<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>梁朝傅大士頌金剛經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>〔錄文六〕</p>
<div class='div-xu'><a id='mulu2' />
<p class='h2'>梁朝傅大士頌金剛經序</p><p style="margin-left:0em;text-indent:2em">金剛經歌者，梁朝時傅大士之所作也。武帝初，請志公講經。志公答言：「吾不解誨，自有傅大士，善解講之。」帝問：「此人今在何處？」志公曰：「見在魚行。」於時即詔傅大士入內。帝問大士曰：「講經要何高座？」大士答曰：「不用高座，祗須一具拍板。」大士得板，即唱經歌四十九頌，終而便去。志公問武帝曰：「識此人不？」帝言：「不識。」志公言：「此是彌勒菩薩，分身下來，助帝揚化。」武帝聞大驚訝，深加珍仰，因題此頌於荊州寺四層閣上，至今現在。</p>
<p style="margin-left:0em;text-indent:2em">夫金剛經者，聖教玄關，深奧難測，諸佛莫不皆由此生，雖文疏精研，浩汗難究，豈若茲頌，顯然目前！遂使修行者不動足而登金剛寶山，諦信者寂滅識而超於涅槃彼岸。故書其文，廣傳無窮，凡四十九篇，列之於後。</p>
<p style="margin-left:0em;text-indent:2em">有一智者，不顯姓名，制歌五首，以申智也。所謂惠日流空，照如來之淨土；禪刀入手，破生死之魔軍。既而人法雙祛，有無俱遣，快哉斯義，何以加焉？</p>
<p style="margin-left:0em;text-indent:2em">其層閣既被焚燒，恐文隳墮，聊請人賢，於此閣見本，請垂楷定。</p>
</div>
<div class='div-other'><a id='mulu3' />
<p class='h2'>淨口業真言：</p><p class="dharani" style="margin-left:0em;text-indent:2em">修利修利　摩訶修利　修修利　娑婆訶</p>
</div>
<div class='div-other'><a id='mulu4' />
<p class='h2'>虛空藏菩薩普供養真言曰：</p><p class="dharani" style="margin-left:0em;text-indent:2em">唵　誐誐曩　三婆嚩　襪日囉斛</p>
</div>
<div class='div-other'><a id='mulu5' />
<p class='h2'>奉請八金剛：</p>
<ul class="no-marker">
<li><p style="margin-left:0em;text-indent:2em">奉請青除災金剛</p>
</li>

<li><p style="margin-left:0em;text-indent:2em">奉請辟毒金剛</p>
</li>

<li><p style="margin-left:0em;text-indent:2em">奉請黃隨求金剛</p>
</li>

<li><p style="margin-left:0em;text-indent:2em">奉請白淨水金剛</p>
</li>

<li><p style="margin-left:0em;text-indent:2em">奉請赤聲金剛</p>
</li>

<li><p style="margin-left:0em;text-indent:2em">奉請定除災金剛</p>
</li>

<li><p style="margin-left:0em;text-indent:2em">奉請紫賢金剛</p>
</li>

<li><p style="margin-left:0em;text-indent:2em">奉請大神金剛</p>
</li>
</ul></div>
<div class='div-other'><a id='mulu6' />
<p class='h2'>奉請四菩薩</p>
<ul class="no-marker">
<li><p style="margin-left:0em;text-indent:2em">奉請金剛眷菩薩</p>
</li>

<li><p style="margin-left:0em;text-indent:2em">奉請金剛□…□</p>
</li>

<li><p style="margin-left:0em;text-indent:2em">□…□</p>
</li>

<li><p style="margin-left:0em;text-indent:2em">奉請金剛語菩薩</p>
</li>
</ul></div>
<div class='div-other'><a id='mulu7' />
<div class='div-orig'><p>□…□大眾中即□…□善護念諸菩薩□…□應云何住？云何降伏其心？佛言：善□…□付囑諸菩薩。汝今諦聽，當為汝□…□三菩提心，應如是住，如是降伏其心。唯然世□…□摩訶薩應如是降伏其心，所有一切眾生之類，若卵生□…□若有想、若無想、若非有想非無想，我皆令入無餘涅槃而滅度之，如是滅度□…□無數無邊眾生，實無眾生得滅度者。何以故？□…□若菩薩有我相、人相、眾生相、壽者相，即非菩薩。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>空生初請問，　善逝應機酬。</div>
<div class='lg-row'>先答云何住，　次教如是修。</div>
<div class='lg-row'>胎生卵濕化，　咸令悲智收。</div>
<div class='lg-row'>若起眾生見，　還同著相求。</div>
</div></div>
<div class='div-orig'><p>復次須菩提，菩薩於法應無所住行於布施，所謂不住色布施，不住聲、香、味、觸、法布施。</p>
</div>
<div class='div-commentary'><p style="margin-left:2em">頌檀波羅蜜　　布施：</p>

<div class="lg regular" style="margin-left:0em;"><div class='lg-row'>施門通六行，　六行束三檀。</div>
<div class='lg-row'>資生無畏法，　聲色勿相干。</div>
<div class='lg-row'>二邊純莫立，　中道不須安。</div>
<div class='lg-row'>欲覓無生處，　背境向心觀。</div>
</div><p style="margin-left:0em;text-indent:2em">頌尸波羅蜜　　持戒：</p>

<div class="lg regular" style="margin-left:0em;"><div class='lg-row'>尸羅得清淨，　無量劫來因。</div>
<div class='lg-row'>妄想如怨賊，　貪愛若參辰。</div>
<div class='lg-row'>在欲而無欲，　居塵不染塵。</div>
<div class='lg-row'>權依離垢地，　當證法王身。</div>
</div><p style="margin-left:0em;text-indent:2em">頌羼提波羅蜜　　忍辱：</p>

<div class="lg regular" style="margin-left:0em;"><div class='lg-row'>忍心如幻夢，　辱境若龜毛。</div>
<div class='lg-row'>常能修此觀，　逢難轉堅牢。</div>
<div class='lg-row'>無非亦無是，　無下亦無高。</div>
<div class='lg-row'>若滅貪嗔賊，　須行智慧刀。</div>
</div><p style="margin-left:0em;text-indent:2em">頌毗離耶波羅蜜　　精進：</p>

<div class="lg regular" style="margin-left:0em;"><div class='lg-row'>進修名焰地，　良為慧光舒。</div>
<div class='lg-row'>二智心中遣，　三空境上祛。</div>
<div class='lg-row'>無明念念滅，　高下執情除。</div>
<div class='lg-row'>觀心如不間，　何啻至無餘。</div>
</div><p style="margin-left:0em;text-indent:2em">頌禪波羅蜜　　禪定：</p>

<div class="lg regular" style="margin-left:0em;"><div class='lg-row'>禪河隨浪靜，　定水逐波清。</div>
<div class='lg-row'>澄神生覺性，　息慮滅迷情。</div>
<div class='lg-row'>遍計虛分別，　由來假立名。</div>
<div class='lg-row'>若了依他起，　無別有圓成。</div>
</div><p style="margin-left:0em;text-indent:2em">頌般若波羅蜜　　智慧：</p>

<div class="lg regular" style="margin-left:0em;"><div class='lg-row'>慧燈如朗日，　蘊界若乾城。</div>
<div class='lg-row'>明來暗便謝，　無暇暫時停。</div>
<div class='lg-row'>妄心猶未滅，　乃見我人形。</div>
<div class='lg-row'>妙知圓光照，　唯得一空名。</div>
</div><p style="margin-left:0em;text-indent:2em">別頌初地菩薩理行之義：</p>

<div class="lg regular" style="margin-left:0em;"><div class='lg-row'>三大僧祇劫，　萬行具齊修。</div>
<div class='lg-row'>既悟無人我，　長依聖道流。</div>
<div class='lg-row'>二空方漸證，　三昧任遨遊。</div>
<div class='lg-row'>創居歡喜地，　常樂遂忘憂。</div>
</div></div>
<div class='div-orig'><p>須菩提，菩薩應如是布施，不住於相。何以故？若菩薩不住相布施，其福德不可思量。須菩提，於意云何？東方虛空可思量不？不也世尊。須菩提，南、西、北方，四維上下，虛空可思量不？不也世尊。須菩提，菩薩無住相布施，福德亦復如是，不可思量。須菩提，菩薩但應如所教住。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>若論無相施，　功德極難量。</div>
<div class='lg-row'>行悲濟貧乏，　果報不須望。</div>
<div class='lg-row'>凡夫情行劣，　初且略稱揚。</div>
<div class='lg-row'>欲知檀狀貌，　如空遍十方。</div>
</div></div>
<div class='div-orig'><p>須菩提，於意云何？可以身相見如來不？不也世尊，不可以身相得見如來。何以故？如來所說身相，即非身相。佛告須菩提：凡所有相皆是虛妄，若見諸相非相，則見如來。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>如來舉身相，　為順世間情。</div>
<div class='lg-row'>恐人生斷見，　權且立虛名。</div>
<div class='lg-row'>假言三十二，　八十也空聲。</div>
<div class='lg-row'>有身非覺體，　無相乃真形。</div>
</div></div>
<div class='div-orig'><p>須菩提白佛言：世尊，頗有眾生，得聞如是言說章句，生實信不？佛告須菩提：莫作是說，如來滅後後五百歲，有持戒修福者，於此章句能生信心，以此為實。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>因深果亦深，　理密奧難尋。</div>
<div class='lg-row'>當來末法世，　唯慮法將沉。</div>
<div class='lg-row'>空生情未達，　聞義恐難任。</div>
<div class='lg-row'>如能信此法，　定是覺人心。</div>
</div></div>
<div class='div-orig'><p>當知是人，不於一佛二佛三四五佛而種善根，已於無量千萬佛所種諸善根。聞是章句，乃至一念生淨信者。須菩提，如來悉知悉見是諸眾生得如是無量福德。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>信根生一念，　諸佛盡能知。</div>
<div class='lg-row'>生因於此日，　證果未來時。</div>
<div class='lg-row'>三大經多劫，　六度久安施。</div>
<div class='lg-row'>熏成無漏種，　方號不思議。</div>
</div></div>
<div class='div-orig'><p>何以故？是諸眾生無復我相、人相、眾生相、壽者相、無法相、亦無非法相。何以故？是諸眾生，若心取相，則為著我、人、眾生、壽者；若取法相，即著我、人、眾生、壽者；何以故？若取非法相，即著我、人、眾生、壽者。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>人空法亦空，　二相本來同。</div>
<div class='lg-row'>遍計虛分別，　依他礙不通。</div>
<div class='lg-row'>圓成沉識海，　流轉若飄蓬。</div>
<div class='lg-row'>欲識無生性，　心外斷行蹤。</div>
</div></div>
<div class='div-orig'><p>是故不應取法，不應取非法。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>有因名假號，　無相有馳名。</div>
<div class='lg-row'>有無無別體，　無有有無形。</div>
<div class='lg-row'>有無無自性，　妄起有無情。</div>
<div class='lg-row'>有無如谷響，　勿著有無聲。</div>
</div></div>
<div class='div-orig'><p>以是義故，如來常說汝等比丘，知我說法如筏喻者，法尚應捨何況非法。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>渡河須用筏，　到岸不須船。</div>
<div class='lg-row'>人法知無我，　悟理詎勞筌。</div>
<div class='lg-row'>中流仍被溺，　誰論在二邊。</div>
<div class='lg-row'>有無如取一，　即被汙心田。</div>
</div></div>
<div class='div-orig'><p>須菩提，於意云何？如來得阿耨多羅三藐三菩提耶？如來有所說法耶？須菩提言：如我解佛所說義，無有定法名阿耨多羅三藐三菩提，亦無有定法如來可說。何以故？如來所說法皆不可取不可說，非法非非法。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>菩提離言說，　從來無得人。</div>
<div class='lg-row'>須依二空理，　當證法王身。</div>
<div class='lg-row'>有心俱是妄，　無執乃名真。</div>
<div class='lg-row'>若悟非非法，　逍遙出六塵。</div>
</div></div>
<div class='div-orig'><p>所以者何？一切賢聖皆以無為法而有差別。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>人法俱名執，　了即二無為。</div>
<div class='lg-row'>菩薩能齊證，　聲聞離一非。</div>
<div class='lg-row'>所知煩惱障，　空中無所依。</div>
<div class='lg-row'>常能作此觀，　得聖定無疑。</div>
</div></div>
<div class='div-orig'><p>須菩提，於意云何？若人滿三千大千世界七寶以用布施，是人所得福德寧為多不？須菩提言：甚多世尊，何以故？是福德即非福德性，是故如來說福德多。若復有人於此經中受持乃至四句偈等為他人說，其福勝彼。何以故？須菩提，一切諸佛及諸佛阿耨多<span class='corr'>羅</span>三藐三菩提法，皆從此經出。須菩提，所謂佛法者，即非佛法。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>寶滿三千界，　賷持作福田。</div>
<div class='lg-row'>唯成有漏業，　終不離人天。</div>
<div class='lg-row'>持經取四句，　與聖作良緣。</div>
<div class='lg-row'>欲入無為海，　須乘般若船。</div>
</div></div>
<div class='div-orig'><p>須菩提，於意云何？須陀洹能作是念：我得須陀洹果不？須菩提言：不也世尊。何以故？須陀洹名為入流，而無所入，不入色、聲、香、味、觸、法，是名須陀洹。須菩提，於意云何？斯陀含能作是念：我得斯陀含果不？須菩提言：不也世尊。何以故？斯陀含名一往來，而實無往來，是名斯陀含。須菩提，於意云何？阿那含能作是念：我得阿那含果不？須菩提言：不也世尊。何以故？阿那含名為不來，而實無不來，是故名阿那含。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>捨凡初至聖，　煩惱漸輕微。</div>
<div class='lg-row'>斷除人我執，　創始至無為。</div>
<div class='lg-row'>緣塵及身見，　今者乃知非。</div>
<div class='lg-row'>七返人天後，　趣寂不知歸。</div>
</div></div>
<div class='div-orig'><p>須菩提，於意云何？阿羅漢能作是念：我得阿羅漢道不？須菩提言：不也世尊。何以故？實無有法名阿羅漢。世尊，若阿羅漢作是念：我得阿羅漢道，即為著我、人、眾生、壽者。世尊，佛說我得無諍三昧人中最為第一，是第一離欲阿羅漢。世尊，我不作是念：我是離欲阿羅漢。世尊，我若作是念：我得阿羅漢道。世尊則不說須菩提是樂阿蘭那行者。以須菩提實無所行，而名須菩提是樂阿蘭那行。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>無生即無滅，　無我復無人。</div>
<div class='lg-row'>永除煩惱障，　長辭後有身。</div>
<div class='lg-row'>境亡心亦滅，　無復起貪嗔。</div>
<div class='lg-row'>無悲空有智，　蕭然獨任真。</div>
</div></div>
<div class='div-orig'><p>佛告須菩提：於意云何？如來昔在然燈佛所，於法有所得不？不也世尊，如來在然燈佛所，於法實無所得。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>昔時稱善慧，　今日號能仁。</div>
<div class='lg-row'>看緣緣是妄，　識體體非真。</div>
<div class='lg-row'>法性非因果，　如理不從因。</div>
<div class='lg-row'>謂得然燈記，　寧知是舊身。</div>
</div></div>
<div class='div-orig'><p>須菩提，於意云何？菩薩莊嚴佛<span class='corr'>土</span>不？不也世尊。何以故？莊嚴佛土者，則非莊嚴，是名莊嚴。是故須菩提，諸菩薩摩訶薩應如是生清淨心，不應住色生心，不應住聲、香、味、觸、法生心，應無所住，而生其心。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>掃除心意地，　名為淨土因。</div>
<div class='lg-row'>無論福與智，　先且離貪嗔。</div>
<div class='lg-row'>莊嚴絕能所，　無我亦無人。</div>
<div class='lg-row'>斷常俱不染，　穎脫出囂塵。</div>
</div></div>
<div class='div-orig'><p>須菩提，譬如有人，身如須彌山王，於意云何？是身為大不？須菩提言：甚大世尊。何以故？佛說非身，是名大身。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>須彌高且大，　將喻法王身。</div>
<div class='lg-row'>七寶齊圍繞，　六度次相鄰。</div>
<div class='lg-row'>四色成山相，　慈悲作佛因。</div>
<div class='lg-row'>有形終不大，　無相乃為真。</div>
</div></div>
<div class='div-orig'><p>須菩提，如恒河中所有沙數，如是沙等恒河，於意云何？是諸恒河沙寧為多不？須菩提言：甚多世尊。但諸恒河尚多無數，何況其沙？須菩提，我今實言告汝，若有善男子、善女人，以七寶滿爾所恒河沙數三千大千世界，以用布施，得福多不？須菩提言：甚多世尊。佛告須菩提：若善男子、善女人，於此經中乃至受持四句偈等，為他人說，而此福德勝前福德。復次須菩提，隨說是經乃至四句偈等，當知此處一切世間，天、人、阿修羅，皆應供養，如佛塔廟。何況有人盡能受持讀誦？須菩提，當知是人成就最上第一希有之法。若是經典所在之處，則為有佛，若尊重弟子</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>恒沙為比量，　分為六種多。</div>
<div class='lg-row'>持經取四句，　七寶詎能過。</div>
<div class='lg-row'>法門遊歷處，　供養感修羅。</div>
<div class='lg-row'>經中稱最勝，　尊高似佛陀。</div>
</div></div>
<div class='div-orig'><p>爾時須菩提白佛言：世尊，當何名此經？我等云何奉持？佛告須菩提：是經名為《金剛般若波羅蜜》，以是名字汝當奉持。所以者何？須菩提，佛說般若波羅蜜，則非般若波羅蜜，是名般若波羅蜜。須菩提，於意云何？如來有所說法不？須菩提白佛言：世尊，如來無所說。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>名中無有義，　義上復無名。</div>
<div class='lg-row'>金剛喻真智，　能破惡堅貞。</div>
<div class='lg-row'>若到波羅岸，　入理出迷情。</div>
<div class='lg-row'>智人心自覺，　愚者外求聲。</div>
</div></div>
<div class='div-orig'><p>須菩提，於意云何？三千大千世界所有微塵是為多不？須菩提言：甚多世尊。須菩提，諸微塵，如來說非微塵，是名微塵。如來說世界，非世界，是名世界。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>積塵成世界，　析界作微塵。</div>
<div class='lg-row'>界喻人天果，　塵為有漏因。</div>
<div class='lg-row'>塵因因不實，　界果果非真。</div>
<div class='lg-row'>果因知是幻，　逍遙自在人。</div>
</div></div>
<div class='div-orig'><p>須菩提，於意云何？可以三十二相見如來不？不也世尊，不可以三十二相得見如來。何以故？如來說三十二相，即是非相，是名三十二相。須菩提，若有善男子、善女人，以恒河沙等身命布施。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>施命如沙數，　人天業轉深。</div>
<div class='lg-row'>既掩菩提相，　能障涅槃心。</div>
<div class='lg-row'>猿猴探水月，　莨菪拾花針。</div>
<div class='lg-row'>愛河浮更沒，　苦海出還沉。</div>
</div></div>
<div class='div-orig'><p>若復有人於此經中乃至受持四句偈等，為他人說其福甚多。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>經中持四句，　應知不離身。</div>
<div class='lg-row'>愚人看似夢，　智者見唯真。</div>
<div class='lg-row'>法性無前後，　無中非故新。</div>
<div class='lg-row'>蘊空無實法，　憑何見有人。</div>
</div></div>
<div class='div-orig'><p>爾時須菩提聞說是經，深解義趣，涕淚悲泣，而白佛言：希有世尊，佛說如是甚深經典，我從昔來所得惠眼，未曾得聞如是之經。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>聞經深解義，　心中喜且悲。</div>
<div class='lg-row'>昔除煩惱障，　今能離所知。</div>
<div class='lg-row'>遍計於先了，　圓成證此時。</div>
<div class='lg-row'>宿乘無礙惠，　方便勸人持。</div>
</div></div>
<div class='div-orig'><p>世尊，若復有人得聞是經，信心清淨，則生實相。當知是人，成就第一希有功德。世尊，是實相者，則是非相，是故如來說名實相。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>未有無心境，　曾無無境心。</div>
<div class='lg-row'>境忘心自滅，　心滅境無侵。</div>
<div class='lg-row'>經中稱實相，　語妙理能深。</div>
<div class='lg-row'>證知唯有佛，　小聖詎堪任。</div>
</div></div>
<div class='div-orig'><p>世尊，我今得聞如是經典，信解受持不足為難。若當來世後五百歲，其有眾生，得聞是經信解受特，是人則為第一希有。何以故？此人無我相、無人相、無眾生相、無壽者相。所以者何？我相即是非相，人相、眾生相、壽者相即是非相。何以故？離一切諸相，則名諸佛。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>空生聞妙理，　如蓬植在麻。</div>
<div class='lg-row'>凡流信此法，　同火出蓮花。</div>
<div class='lg-row'>恐人生斷見，　大聖預開遮。</div>
<div class='lg-row'>如能離諸相，　定入法王家。</div>
</div></div>
<div class='div-orig'><p>佛告須菩提，如是如是，若復有人得聞是經，不驚不怖不畏，當知是人甚為希有。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>如能發心者，　應當了二邊。</div>
<div class='lg-row'>涅槃無有相，　菩提離所緣。</div>
<div class='lg-row'>無乘及乘者，　人法兩俱捐。</div>
<div class='lg-row'>欲達真如理，　應當識本源。</div>
</div></div>
<div class='div-orig'><p>何以故？須菩提，如來說第一波羅蜜，非第一波羅蜜，是名第一波羅蜜。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>波羅稱彼岸，　於中十種名。</div>
<div class='lg-row'>高卑緣妄識，　次第為迷情。</div>
<div class='lg-row'>焰裏尋求水，　空中覓響聲。</div>
<div class='lg-row'>真如何得失，　今始號圓成。</div>
</div></div>
<div class='div-orig'><p>須菩提，忍辱波羅蜜，如來說非忍辱波羅蜜。何以故？須菩提，如我昔為歌利王割截身體，我於爾時無我相、無人相、無眾生相、無壽者相。何以故？我於往昔節節支解時，若有我相、人相、眾生相、壽者相，應生嗔恨。須菩提，又念過去，於五百世作忍辱仙人。於爾所世，無我相、無人相、無眾生相、無壽者相。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>暴虐唯無道，　時稱歌利王。</div>
<div class='lg-row'>逢君出遊獵，　仙人橫被傷。</div>
<div class='lg-row'>頻經五百代，　前後極時長。</div>
<div class='lg-row'>承仙忍辱力，　今乃證真常。</div>
</div></div>
<div class='div-orig'><p>是故須菩提，菩薩應離一切相，發阿耨多羅三藐三菩提心，不應住色生心，不應住聲、香、味、觸、法生心，應生無所住心，若心有住則為非住，是故佛說菩薩心不應住色布施。須菩提，菩薩為利益一切眾生，應如是布施。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>菩薩懷深智，　何時不帶悲。</div>
<div class='lg-row'>投身憂虎餓，　割肉恐鷹饑。</div>
<div class='lg-row'>精勤三大劫，　曾無一念疲。</div>
<div class='lg-row'>如能同此行，　皆得作天師。</div>
</div></div>
<div class='div-orig'><p>如來說一切諸相即是非相。又說一切眾生則非眾生。須菩提，如來是真語者、實語者、如語者、不誑語者、不異語者。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>眾生與蘊界，　名別體非殊。</div>
<div class='lg-row'>了知心似幻，　迷情見有餘。</div>
<div class='lg-row'>真言言不妄，　實語語非虛。</div>
<div class='lg-row'>始終無變異，　性相本來如。</div>
</div></div>
<div class='div-orig'><p>須菩提，如來所得法，此法無實無虛。須菩提，若菩薩心住於法而行布施，如人入暗則無所見。若菩薩心不住法而行布施，如人有目，日光明照，見種種色。須菩提，當來之世，若有善男子、善女人，能於此經受持讀誦，則為如來以佛智惠悉知悉見是人，悉見是人，皆得成就無量無邊功德。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>證空便為實，　執我乃成虛。</div>
<div class='lg-row'>非空亦非有，　誰有復誰無。</div>
<div class='lg-row'>對病應施藥，　無病藥還祛。</div>
<div class='lg-row'>須依二空理，　穎脫入無餘。</div>
</div></div>
<div class='div-orig'><p>須菩提，若有善男子、善女人，初日分以恒河沙等身布施，中日分復以恒河沙等身布施，後日分亦以恒河沙等身布施，如是無量百千萬億劫以身布施。若復有人聞此經典，信心不逆，其福勝彼。何況書寫受持讀誦為人解說。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>眾生及壽者，　蘊上假虛名。</div>
<div class='lg-row'>如龜毛不實，　似兔角無形。</div>
<div class='lg-row'>捨身由妄識，　施命為迷情。</div>
<div class='lg-row'>詳論福比智，　不及受持經。</div>
</div></div>
<div class='div-orig'><p>須菩提，以要言之。是經有不可思議、不可稱量、無邊功德。如來為發大乘者說，為發最上乘者說。若有人能受持讀誦廣為人說，如來悉知是人、悉見是人，皆得成就不可量、不可稱、無有邊、不可思議功德，如是人等，則為荷擔如來阿耨多羅三藐三菩提。何以故？須菩提，若樂小法者，著我見、人見、眾生見、壽者見，則於此經不能聽受讀誦為人解說。須菩提，在在處處，若有此經，一切世間、天、人、阿修羅所應供養，當知此處則為是塔。皆應恭敬作禮圍繞以諸花香而散其處。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>所作依他性，　修成功德林。</div>
<div class='lg-row'>終無趣寂意，　唯有濟群心。</div>
<div class='lg-row'>行悲悲廣大，　用智智慧深。</div>
<div class='lg-row'>利他兼自利，　小聖詎能任。</div>
</div></div>
<div class='div-orig'><p>復次須菩提，若善男子、善女人受持讀誦此經，若為人輕賤，是人先世罪業應墮惡道，以今世人輕賤故，先世罪業則為消滅，當得阿耨多羅三藐三菩提。須菩提，我念過去無量阿僧祇劫，於然燈佛前得值八百四千萬億那由他諸佛，悉皆供養承事無空過者。若復有人於後末世，能受持讀誦此經，所得功德，於我供養諸佛功德，百分不及一，千萬億分乃至算數譬喻所不能及。須菩提，若善男子、善女人於後末世，有受持讀誦此經，所得功德我若具說者，或有人聞，心則狂亂，狐疑不信。須菩提，當知是經義不可思議，果報亦不可思議。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>先身有報障，　今日受持經。</div>
<div class='lg-row'>暫被人輕賤，　轉重復還輕。</div>
<div class='lg-row'>若了依他起，　能除遍計情。</div>
<div class='lg-row'>常依般若觀，　何慮不圓成。</div>
</div></div>
<div class='div-orig'><p>爾時須菩提白佛言：世尊，善男子、善女人，發阿耨多羅三藐三菩提心，云何應住？云何降伏其心？佛告須菩提：善男子、善女人發阿耨多羅三藐三菩提心者，當生如是心，我應滅度一切眾生，滅度一切眾生已，而無有一眾生實滅度者。何以故？須菩提，若菩薩有我相、人相、眾生相、壽者相，則非菩薩。所以者何？須菩提，實無有法發阿耨多羅三藐三菩提心者。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>空生重請問，　無心為自身。</div>
<div class='lg-row'>欲發菩提者，　當了現前因。</div>
<div class='lg-row'>行悲疑似妄，　用智最言真。</div>
<div class='lg-row'>度生權立我，　證理即無人。</div>
</div></div>
<div class='div-orig'><p>須菩提，於意云何？如來於然燈佛所有法得阿耨多羅三藐三菩提不？不也世尊。如我解佛所說義，佛於然燈佛所無有法得阿耨多羅三藐三菩提。佛言：如是如是。須菩提，實無有法如來得阿耨多羅三藐三菩提。須菩提，若有法如來得阿耨多羅三藐三菩提者，然燈佛則不與我授記，汝於來世當得作佛，號釋迦牟尼。以實無有法得阿耨多羅三藐三菩提，是故然燈佛與我授記，作如是言：汝於來世當得作佛，號釋迦牟尼。何以故？如來者，即諸法如義。若有人言：如來得阿耨多羅三藐三菩提。須菩提，實無有法，佛得阿耨多羅三藐三菩提。須菩提，如來所得阿耨多羅三藐三菩提，於是中無實無虛，是故如來說一切法皆是佛法。須菩提，所言一切法者，即非一切法，是故名一切法。須菩提，譬如人身長大。須菩提言：世尊，如來說人身長大則為非大身，是名大身。須菩提，菩薩亦如是，若作是言：我當滅度無量眾生，則不名菩薩。何以故？須菩提，實無有法名為菩薩，是故佛說一切法無我、無人、無眾生、無壽者。須菩提，若菩薩作是言：我當莊嚴佛土，是不名菩薩。何以故？如來說莊嚴佛土者，即非莊嚴，是名莊嚴。須菩提，若菩薩通達無我法者，如來說名真是菩薩。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>人與法相待，　二相本來如。</div>
<div class='lg-row'>法空人是妄，　人空法亦祛。</div>
<div class='lg-row'>人法兩俱實，　授記可非虛。</div>
<div class='lg-row'>一切皆如幻，　誰言得有無。</div>
</div></div>
<div class='div-orig'><p>須菩提，於意云何？如來有肉眼不？如是世尊，如來有肉眼。須菩提，於意云何？如來有天眼不？如是世尊，如來有天眼。須菩提。於意云何？如來有慧眼不？如是世尊，如來有慧眼。須菩提，於意云何？如來有法眼不？如是世尊，如來有法眼。須菩提，於意云何？如來有佛眼不？如是世尊，如來有佛眼。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>天眼通非礙，　肉眼礙非通。</div>
<div class='lg-row'>法眼唯觀俗，　慧眼直緣空。</div>
<div class='lg-row'>佛眼如千日，　照異體還同。</div>
<div class='lg-row'>圓明法界內，　無處不鑒容。</div>
</div></div>
<div class='div-orig'><p>須菩提，於意云何？恒河中所有沙，佛說是沙不？如是世尊，如來說是沙。須菩提，於意云何？如一恒河中所有沙，有如是沙等恒河，是諸恒河所有沙數佛世界，如是寧為多不？甚多世尊。佛告須菩提：爾所國土中，所有眾生若干種心，如來悉知。何以故？如來說諸心，皆為非心，是名為心。所以者何？須菩提，過去心不可得，現在心不可得，未來心不可得。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>依他一念起，　俱為妄所生。</div>
<div class='lg-row'>便分六十二，　九百亂縱橫。</div>
<div class='lg-row'>過去滅不滅，　當來生不生。</div>
<div class='lg-row'>常能作此觀，　真妄坦然平。</div>
</div></div>
<div class='div-orig'><p>須菩提，於意云何？若有人滿三千大千世界七寶以用布施，是人以是因緣，得福多不？如是世尊，此人以是因緣，得福甚多。須菩提，若福德有實，如來不說得福德多，以福德無故，如來說得福德多。須菩提，於意云何？佛可以具足色身見不？不也世尊，如來不應以具足色身見。何以故？如來說具足色身，即非具足色身，是名具足色身。須菩提，於意云何？如來可以具足諸相見不？不也世尊，如來不應以具足諸相見。何以故？如來說諸相具足，即非具足，是名諸相具足。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>八十隨形好，　相分三十二。</div>
<div class='lg-row'>應物萬般形，　理中非一異。</div>
<div class='lg-row'>人法兩俱遣，　色心齊一棄。</div>
<div class='lg-row'>所以證菩提，　實由諸相離。</div>
</div></div>
<div class='div-orig'><p>須菩提，汝勿謂如來作是念：我當有所說法。莫作是念，何以故？若人言：如來有所說法，即為謗佛，不能解我所說故。須菩提，說法者無法可說，是名說法。爾時惠命須菩提白佛言：世尊，頗有眾生於未來世，聞說是法生信心不？佛言：須菩提，彼非眾生，非不眾生。何以故？須菩提，眾生眾生者，如來說非眾生，是名眾生。須菩提白佛言：世尊，佛得阿耨多羅三藐三菩提，為無所得耶？佛言：如是如是，須菩提，我於阿耨多羅三藐三菩提，乃至無有少法可得，是名阿耨多羅三藐三菩提。復次須菩提，是法平等無有高下，是名阿耨多羅三藐三菩提。以無我、無人、無眾生、無壽者，修一切善法，則得阿耨多羅三藐三菩提。須菩提，所言善法者，如來說：非善法，是名善法。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>水陸同真際，　飛行體一如。</div>
<div class='lg-row'>法中無彼此，　理上豈親疏。</div>
<div class='lg-row'>自他分別遣，　高下執情除。</div>
<div class='lg-row'>了斯平等性，　咸共入無餘。</div>
</div></div>
<div class='div-orig'><p>須菩提，若三千大千世界中，所有諸須彌山王，如是等七寶聚，有人持用布施，若人以此般若波羅蜜經，乃至四句偈等，受持讀誦、為他人說，於前福德，百分不及一，百千萬億分乃至算數譬喻所不能及。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>施寶如沙數，　唯成有漏因。</div>
<div class='lg-row'>不如無我觀，　了妄乃名真。</div>
<div class='lg-row'>欲證無生忍，　要假離貪嗔。</div>
<div class='lg-row'>人法知無我，　逍遙出六塵。</div>
</div></div>
<div class='div-orig'><p>須菩提，於意云何？汝等勿謂如來作是念：我當度眾生。須菩提，莫作是念。何以故？實無有眾生如來度者，若有眾生如來度者，如來則有我、人、眾生、壽者。須菩提，如來說有我者，則非有我，而凡夫之人以為有我。須菩提，凡夫者，如來說則非凡夫，是名凡夫。須菩提，於意云何？可以三十二相觀如來不？須菩提言：如是如是，以三十二相觀如來。佛言：須菩提，若以三十二相觀如來者，轉輪聖王則是如來。須菩提白佛言：世尊，如我解佛所說義，不應以三十二相觀如來。爾時世尊而說偈言：</p>

<div class="lg regular" style="margin-left:0em;"><div class='lg-row'>若以色見我，　以音聲求我。</div>
<div class='lg-row'>是人行邪道，　不能見如來。</div>
</div></div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>涅槃含四德，　唯我契真常。</div>
<div class='lg-row'>齊名八自在，　獨我最靈長。</div>
<div class='lg-row'>非色非聲相，　心識豈能量。</div>
<div class='lg-row'>看時不可見，　悟理則形彰。</div>
</div></div>
<div class='div-orig'><p>須菩提，汝若作是念：如來不以具足相故，得阿耨多羅三藐三菩提。須菩提，莫作是念：如來不以具足相故，得阿耨多羅三藐三菩提。須菩提，汝若作是念，發阿耨多羅三藐三菩提心者，說諸法斷滅相。莫作是念，何以故？發阿耨多羅三藐三菩提心者，於法不說斷滅相。須菩提，若菩薩以滿恒河沙等世界七寶，持用布施；若復有人知一切法無我，得成於忍；此菩薩勝前菩薩所得功德。何以故？須菩提，以諸菩薩不受福德故。須菩提白佛言：世尊，云何菩薩不受福德？須菩提，菩薩所作福德不應貪著，是故說不受福德。須菩提，若有人言：如來若來、若去、若坐、若臥，是人不解我所說義。何以故？如來者，無所從來亦無所去，故名如來。須菩提，若善男子、善女人，以三千大千世界碎為微塵，於意云何？是微塵眾寧為多不？甚多世尊，何以故？若是微塵眾實有者，佛則不說是微塵眾，所以者何？佛說微塵眾，則非微塵眾，是名微塵眾。世尊，如來所說三千大千世界，則非世界，是名世界。何以故？若世界實有者，則是一合相，如來說一合相，則非一合相，是名一合相。須菩提，一合相者，則是不可說，但凡夫之人貪著其事。</p>
</div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>界塵何一異，　報應亦同然。</div>
<div class='lg-row'>非因亦非果，　誰後復誰先。</div>
<div class='lg-row'>事中通一合，　理則兩俱捐。</div>
<div class='lg-row'>欲達無生路，　應當識本源。</div>
</div></div>
<div class='div-orig'><p>須菩提，若人言：佛說我見、人見、眾生見、壽者見。須菩提，於意云何？是人解我所說義不？不也世尊，是人不解如來所說義。何以故？世尊說我見、人見、眾生見、壽者見，即非我見、人見、眾生見、壽者見，是名我見、人見、眾生見、壽者見。須菩提，發阿耨多羅三藐三菩提心者，於一切法，應如是知、如是見、如是信解，不生法相。須菩提，所言法相者，如來說：即非法相，是名法相。須菩提，若有人以滿無量阿僧祇世界七寶，持用布施；若有善男子、善女人，發菩提心者，持於此經乃至四句偈等，受持讀誦為人演說，其福勝彼。云何為人演說，不取於相，如如不動。何以故？</p>

<div class="lg regular" style="margin-left:0em;"><div class='lg-row'>一切有為法，　如夢幻泡影。</div>
<div class='lg-row'>如露亦如電，　應作如是觀。</div>
</div></div>
<div class='div-commentary'><p style="margin-left:2em">頌曰：</p>

<div class="lg regular" style="margin-left:0em;"><div class='lg-row'>如星翳燈幻，　皆為喻無常。</div>
<div class='lg-row'>漏識修因果，　誰言得久長。</div>
<div class='lg-row'>危脆同泡露，　如雲影電光。</div>
<div class='lg-row'>饒經八萬劫，　終是落空亡。</div>
</div></div>
<div class='div-orig'><p>佛說是經已。長老須菩提及諸比丘、比丘尼、優婆塞、優婆夷，一切世間，天、人、阿修羅，聞佛所說，皆大歡喜，信受奉行。</p>
<p>金剛般若波羅蜜經</p>
</div>
<div class='div-commentary'><p style="margin-left:2em">頌遍計：</p>

<div class="lg regular" style="margin-left:0em;"><div class='lg-row'>妄計因成執，　迷繩為是蛇。</div>
<div class='lg-row'>心疑生暗鬼，　眼病見空花。</div>
<div class='lg-row'>一境雖無異，　三人乃見差。</div>
<div class='lg-row'>了茲名不實，　長馭白牛車。</div>
</div><p style="margin-left:2em">頌依他：</p>

<div class="lg regular" style="margin-left:0em;"><div class='lg-row'>依他非自立，　必假眾緣成。</div>
<div class='lg-row'>日謝樹無影，　燈來室乃明。</div>
<div class='lg-row'>名因共業變，　萬像積微生。</div>
<div class='lg-row'>若悟真空色，　翛然去有名。</div>
</div><p style="margin-left:2em">頌圓成：</p>

<div class="lg regular" style="margin-left:0em;"><div class='lg-row'>相寂名亦遣，　心融境亦亡。</div>
<div class='lg-row'>去來終莫見，　語默永無方。</div>
<div class='lg-row'>智入圓成理，　身同法性常。</div>
<div class='lg-row'>證真還了俗，　不廢示津梁。</div>
</div></div></div>
<div class='div-other'><a id='mulu8' />
<p class='h2'>大身真言：</p><p class="dharani" style="margin-left:0em;text-indent:2em">那謨薄伽筏帝，鉢羅壤波羅蜜多曳，唵，伊利帝，伊室利，輸盧馱毗舍耶，毗舍耶娑訶。</p>
</div>
<div class='div-other'><a id='mulu9' />
<p class='h2'>隨心真言：</p><p class="dharani" style="margin-left:0em;text-indent:2em">那謨薄伽筏帝，鉢羅壤波羅蜜多曳，怛姪他，唵，吽，跋折羅韈麗，娑婆訶。</p>
</div>
<div class='div-other'><a id='mulu10' />
<p class='h2'>心中心真言：</p><p class="dharani" style="margin-left:0em;text-indent:2em">唵，嗚倫泥沙，娑婆訶。</p>
</div><p>〔錄文完〕</p>
</div>
</div><!-- end of div[@id='body'] -->
</body></html>