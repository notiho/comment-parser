<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御製逍遙詠</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu10' />
<p class='juan'>御製逍遙詠卷第五　　　　輕</p>
<div class='div-other'><a id='mulu11' />
<div class='div-orig'><p style="text-indent:0em" class="lg-abnormal"><div class='lg-row'>日月無私照</div>
</p></div>
<div class='div-commentary'><p style="margin-left:1em"><span class='note-inline'>(懸象著明莫大乎日月運轉不息照臨無私以濟萬物也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>人為似等閑</div>
</p></div>
<div class='div-commentary'><p style="margin-left:1em"><span class='note-inline'>(日居月諸一寒一暑而常人不悟至理貪愛日前如等閑尓)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>忙催紅葉落</div>
</p></div>
<div class='div-commentary'><p style="margin-left:1em"><span class='note-inline'>(發生之候盛衰之理盖時使其然若忙催之殞落矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>靜想白雲間</div>
</p></div>
<div class='div-commentary'><p style="margin-left:1em"><span class='note-inline'>(白雲無心悠然出岫靜思其慮堪養聖胎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>善念皆知有</div>
</p></div>
<div class='div-commentary'><p style="margin-left:1em"><span class='note-inline'>(念依心起情因意生儻盡去惡緣皆修善法道豈遠哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>非緣勿用攀</div>
</p></div>
<div class='div-commentary'><p style="margin-left:1em"><span class='note-inline'>(理非合道事更違真緣習靡忘浮淺日益也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>目前深邃理</div>
</p></div>
<div class='div-commentary'><p style="margin-left:1em"><span class='note-inline'>(大道者不可得而親不可得而踈盖玄同和眾常在目前儜慕學之流窮深曉邃矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>郍是扣玄関</div>
</p></div>
<div class='div-commentary'><p style="margin-left:1em"><span class='note-inline'>(扣寂寞之一造希夷之域擇其流品寔難其人)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>精心求一善</div>
</p></div>
<div class='div-commentary'><p style="margin-left:1em"><span class='note-inline'>(精思鍊志到虗無心也一善者即得一冲妙之理也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>一善許相宗</div>
</p></div>
<div class='div-commentary'><p style="margin-left:1em"><span class='note-inline'>(此一善者萬法妙用大開玄關從人之欲任物宗師矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>利物無窮盡</div>
</p></div>
<div class='div-commentary'><p style="margin-left:1em"><span class='note-inline'>(善道之宗廣同覆載不唯一身獨善兼亦利物無窮矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>分明理道通</div>
</p></div>
<div class='div-commentary'><p style="margin-left:1em"><span class='note-inline'>(宗善悟道益<span class='corr'>己</span>兼人道理顯然猶軒既之辨妍醜矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>正邪名恍惚</div>
</p></div>
<div class='div-commentary'><p style="margin-left:1em"><span class='note-inline'>(對正名邪邪既不存正名何有是謂唯恍唯惚妙用難名者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>曉悟見真空</div>
</p></div>
<div class='div-commentary'><p style="margin-left:1em"><span class='note-inline'>(曉其本元悟彼妙道以無見之見悟真空之空也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>象外行持法</div>
</p></div>
<div class='div-commentary'><p style="margin-left:1em"><span class='note-inline'>(達道高士土木形骸所行之行所持之法無狀之象混合希夷謂之象外矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>玄言顯聖功</div>
</p></div>
<div class='div-commentary'><p style="margin-left:1em"><span class='note-inline'>(聖人之功終日作而不作行而不行以玄言言之顯而導之者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>百法還丹數</div>
</p></div>
<div class='div-commentary'><p style="margin-left:1em"><span class='note-inline'>(神仙至人作事有法約言百數其䡄甚箋矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>玄門各自深</div>
</p></div>
<div class='div-commentary'><p style="margin-left:1em"><span class='note-inline'>(同體異名門門契道皆遵正本各達深淵)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真空光似日</div>
</p></div>
<div class='div-commentary'><p style="margin-left:1em"><span class='note-inline'>(真空有象象即虛無類杲日之無私同清光之燭物)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>解脫本由心</div>
</p></div>
<div class='div-commentary'><p style="margin-left:1em"><span class='note-inline'>(解諸縛著脫除凢質見真空境得不由心矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>迷惑終無應</div>
</p></div>
<div class='div-commentary'><p style="margin-left:1em"><span class='note-inline'>(先窮正道方履玄途豈冝攻彼異端迷於妙理者)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>精修重古今</div>
</p></div>
<div class='div-commentary'><p style="margin-left:1em"><span class='note-inline'>(倣先賢之繩凖遵今日之楷模必在精純湊乎靈域者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>循環豈蹔息</div>
</p></div>
<div class='div-commentary'><p style="margin-left:1em"><span class='note-inline'>(子母㸦為於根本陰陽交致於生成功類循環輪轉無息也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>七聚寶高岑</div>
</p></div>
<div class='div-commentary'><p style="margin-left:1em"><span class='note-inline'>(天地爐開神丹功事貴同七寶慱濟何窮矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>剛氣縱撗合</div>
</p></div>
<div class='div-commentary'><p style="margin-left:1em"><span class='note-inline'>(純剛則陽私邪不雜混然一氣契合縱撗矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>無人到所思</div>
</p></div>
<div class='div-commentary'><p style="margin-left:1em"><span class='note-inline'>(玄德深遠至理自然未見忖度所思而能扣寂)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>浮生看即易</div>
</p></div>
<div class='div-commentary'><p style="margin-left:1em"><span class='note-inline'>(滔滔塵世汩沒往來未了幽玄見如於易也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>至理杳難知</div>
</p></div>
<div class='div-commentary'><p style="margin-left:1em"><span class='note-inline'>(冲玄至理眇邈無形安遣凢人而能轍扣矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>返覆因興念</div>
</p></div>
<div class='div-commentary'><p style="margin-left:1em"><span class='note-inline'>(念茲在茲返覆攸致原其終始咸由憶念為因矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>恒持入遠期</div>
</p></div>
<div class='div-commentary'><p style="margin-left:1em"><span class='note-inline'>(夫士之修道耿介其志恒持其心但慕進修遠期入聖矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>孤雲霄漢外</div>
</p></div>
<div class='div-commentary'><p style="margin-left:1em"><span class='note-inline'>(得理優游超九脫屣自地外漢逈若孤雲者哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>花見晚霜悲</div>
</p></div>
<div class='div-commentary'><p style="margin-left:1em"><span class='note-inline'>(霜華萬物卉木其萎未悟於道雖榮而終喪也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>我說逍遙理</div>
</p></div>
<div class='div-commentary'><p style="margin-left:1em"><span class='note-inline'>(聖人於物無滯觸類俱通廣演逍遙垂乎訓詰)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>其如要妙深</div>
</p></div>
<div class='div-commentary'><p style="margin-left:1em"><span class='note-inline'>(放曠之旨其道幽深妙達玄關造次何測)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>悟來時頃刻</div>
</p></div>
<div class='div-commentary'><p style="margin-left:1em"><span class='note-inline'>(曉達之者不假多求道在目前悟之頃刻)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>迷者豈通尋</div>
</p></div>
<div class='div-commentary'><p style="margin-left:1em"><span class='note-inline'>(失之毫釐謬以千里既迷於旨趣豈勞於研尋者哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>達即隨情遣</div>
</p></div>
<div class='div-commentary'><p style="margin-left:1em"><span class='note-inline'>(通達大道體會真淳即事隨情任緣而遣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真緣不可侵</div>
</p></div>
<div class='div-commentary'><p style="margin-left:1em"><span class='note-inline'>(真一之妙杳兮冥善萬象不能混其形六情不可縶其意者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>從來皆是事</div>
</p></div>
<div class='div-commentary'><p style="margin-left:1em"><span class='note-inline'>(森然景象邈尓沉思事事皆真從始無變矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>巧拙在人心</div>
</p></div>
<div class='div-commentary'><p style="margin-left:1em"><span class='note-inline'>(和粹冲淡本無短長盖人心有於智愚致事理分於巧拙尓)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>一法歸千法</div>
</p></div>
<div class='div-commentary'><p style="margin-left:1em"><span class='note-inline'>(玄元妙旨博緫群經以一氣貫三才以一法歸眾法故云聖人抱一為天下式)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真如即是真</div>
</p></div>
<div class='div-commentary'><p style="margin-left:1em"><span class='note-inline'>(於諸法中體了真性行無相行言無言教乃是真也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>迷情終不見</div>
</p></div>
<div class='div-commentary'><p style="margin-left:1em"><span class='note-inline'>(迷情滯教不見真常達士契真不害於教老子云我幅異於人)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>達了悟知因</div>
</p></div>
<div class='div-commentary'><p style="margin-left:1em"><span class='note-inline'>(悟道之人心照清淨滌除玄賢能無疵乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>海納分他境</div>
</p></div>
<div class='div-commentary'><p style="margin-left:1em"><span class='note-inline'>(眾水朝宗群流藂萃雖分異[泳-永+(瓜-、)]同納一源亦猶統道真乘萬化俱服也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>心平故可親</div>
</p></div>
<div class='div-commentary'><p style="margin-left:1em"><span class='note-inline'>(了乎虛靜之宗專務為治之本以万物利為利以百姓心為心得不平也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>但明修鍊路</div>
</p></div>
<div class='div-commentary'><p style="margin-left:1em"><span class='note-inline'>(欲履大道精行為先必體真如群動咸歸也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>善業盡隨身</div>
</p></div>
<div class='div-commentary'><p style="margin-left:1em"><span class='note-inline'>(谷神不死響應無方為善從之其理明矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真一生天地</div>
</p></div>
<div class='div-commentary'><p style="margin-left:1em"><span class='note-inline'>(夫道出冲和妙氣含養萬物配陰陽為一二之基故列子云一變為七七變為九九戄變為一一者形變之始也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>因依認宿緣</div>
</p></div>
<div class='div-commentary'><p style="margin-left:1em"><span class='note-inline'>(天地孕靈冲氣調和因依生發皆契宿緣故陰符經云天至私用至公者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>智高通理性</div>
</p></div>
<div class='div-commentary'><p style="margin-left:1em"><span class='note-inline'>(其或得意忘言智通心照悟空空之理析色色之談玄解自深高仾殊隔)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>凢下少周旋</div>
</p></div>
<div class='div-commentary'><p style="margin-left:1em"><span class='note-inline'>(中士<span class='corr'>已</span>降溺於塵滓雖聞妙道不能周旋也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>語默何奇絕</div>
</p></div>
<div class='div-commentary'><p style="margin-left:1em"><span class='note-inline'>(夫不為可欲所乱令心境俱靜一無所有則心與道合聖理奇絕者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>幽深隱聖賢</div>
</p></div>
<div class='div-commentary'><p style="margin-left:1em"><span class='note-inline'>(智與聖冥識與神會探賾索隱與賢聖而同轍矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>誰人解我意</div>
</p></div>
<div class='div-commentary'><p style="margin-left:1em"><span class='note-inline'>(逍遙懸解奧妙冲虛內景湛然希夷自得矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>大道寸心玄</div>
</p></div>
<div class='div-commentary'><p style="margin-left:1em"><span class='note-inline'>(無名之道眾妙之門理括恒沙達乎方寸)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>天上與人閒</div>
</p></div>
<div class='div-commentary'><p style="margin-left:1em"><span class='note-inline'>(清淨者生飛天嗜慾者生乎人自作所召非天命之有二也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>賢愚不暫閑</div>
</p></div>
<div class='div-commentary'><p style="margin-left:1em"><span class='note-inline'>(人之所以不遑暫寧者皆由不達於道也愚則可尓賢何然哉斯乃世俗之所賢矣矜乎巧智背乎淳德故老子云不尚賢使民不為爭)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>精修歸至理</div>
</p></div>
<div class='div-commentary'><p style="margin-left:1em"><span class='note-inline'>(精研道法胎養神氣造次於是絲毫不差則自然歸於至理焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>道大隱玄関</div>
</p></div>
<div class='div-commentary'><p style="margin-left:1em"><span class='note-inline'>(域中有四大而道居其首焉迷之者不能虛心而玄覽則隱於玄関矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>聖境皆奇絕</div>
</p></div>
<div class='div-commentary'><p style="margin-left:1em"><span class='note-inline'>(外則紫府丹臺內則三田九竅道無不在智無不通是以聖人觀之皆為奇絕之境)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>凢情豈易攀</div>
</p></div>
<div class='div-commentary'><p style="margin-left:1em"><span class='note-inline'>(凢俗之情闕途成滯陟斯真境不亦難哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>群仙寬坦蕩</div>
</p></div>
<div class='div-commentary'><p style="margin-left:1em"><span class='note-inline'>(洞府神仙皆通至理寬而無外坦而無私蕩蕩焉不可得而名也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>却老盡童顏</div>
</p></div>
<div class='div-commentary'><p style="margin-left:1em"><span class='note-inline'>(玄德內充神丹外助足以却老返少長生久視矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>探玄何妙理</div>
</p></div>
<div class='div-commentary'><p style="margin-left:1em"><span class='note-inline'>(太玄幽鍵妙一秘扄必欲探之以何至妙之理而可及也此盖嘆道之深矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>元化得均勻</div>
</p></div>
<div class='div-commentary'><p style="margin-left:1em"><span class='note-inline'>(窮元化之源得亭毒之妙生成品暈要在均勻也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>去住分明紀</div>
</p></div>
<div class='div-commentary'><p style="margin-left:1em"><span class='note-inline'>(既得元化之妙顏同修養之方故動靜思之分朋紀於深裏務盡勤行也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>終期遠大親</div>
</p></div>
<div class='div-commentary'><p style="margin-left:1em"><span class='note-inline'>(遠者大者唯聖人能知能行故終事躬親而為之所以作程於萬世也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>物華堪賞詠</div>
</p></div>
<div class='div-commentary'><p style="margin-left:1em"><span class='note-inline'>(妙盡物事咸歸至理亦足以供於賞詠也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>離撓㝡名珎</div>
</p></div>
<div class='div-commentary'><p style="margin-left:1em"><span class='note-inline'>(一真內照諸境外寂動無所著舉必皆通故無撓矣若此㝡名珎也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>碧落飜霞彩</div>
</p></div>
<div class='div-commentary'><p style="margin-left:1em"><span class='note-inline'>(驂鸞馭鶴上昇碧落者必高謝塵蒙輕飜霞彩也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>千秋不老春</div>
</p></div>
<div class='div-commentary'><p style="margin-left:1em"><span class='note-inline'>(歷千秋而不老斯可謂之長春矣神仙之壽皆若此焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>誰人信我說</div>
</p></div>
<div class='div-commentary'><p style="margin-left:1em"><span class='note-inline'>(希言<span class='corr'>演</span>道舉必忘筌旨趣常庸欽奉者寡老子云信言不美)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>我說亦非常</div>
</p></div>
<div class='div-commentary'><p style="margin-left:1em"><span class='note-inline'>(契理誠言出乎與論窮淵至極實曰非常)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>苦行分明樂</div>
</p></div>
<div class='div-commentary'><p style="margin-left:1em"><span class='note-inline'>(望勵志行[网-(ㄨ*ㄨ)+又]憚勤勞趣道樂為孜孜不替也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>緣深解即忙</div>
</p></div>
<div class='div-commentary'><p style="margin-left:1em"><span class='note-inline'>(奉教有緣照理生解進修無怠功成業茂矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>乖持如似夢</div>
</p></div>
<div class='div-commentary'><p style="margin-left:1em"><span class='note-inline'>(蹤跡異轍乃曰垂持妄動非真其猶似夢)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>慕道得清涼</div>
</p></div>
<div class='div-commentary'><p style="margin-left:1em"><span class='note-inline'>(照境通玄見淳元本性既常於無欲道必獲於清<span class='corr'>涼</span>尓)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>影響隨聲應</div>
</p></div>
<div class='div-commentary'><p style="margin-left:1em"><span class='note-inline'>(至本虛通至性隨物猶形生影猶谷應聲神用無方其在茲矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>玄門可度量</div>
</p></div>
<div class='div-commentary'><p style="margin-left:1em"><span class='note-inline'>(道雖泯跡有感必彰恍惚冲微得之非遠)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>逍遙通大道</div>
</p></div>
<div class='div-commentary'><p style="margin-left:1em"><span class='note-inline'>(游泳無著以形忘形悟理混融身通大道也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>物象古從今</div>
</p></div>
<div class='div-commentary'><p style="margin-left:1em"><span class='note-inline'>(無物之象是謂恍惚執古無為之道以御今有為之事還淳返朴矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>一氣無窮極</div>
</p></div>
<div class='div-commentary'><p style="margin-left:1em"><span class='note-inline'>(一者冲氣也言道動出冲和妙氣於生物之理焉故無窮極也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>三才妙更深</div>
</p></div>
<div class='div-commentary'><p style="margin-left:1em"><span class='note-inline'>(其高惟天其厚惟地其靈惟人同得於一皆依於道故妙而深也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>愚迷皆自縛</div>
</p></div>
<div class='div-commentary'><p style="margin-left:1em"><span class='note-inline'>(愚者昧於真迷者背於道羈束於浮生自縛者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>聖境可周尋</div>
</p></div>
<div class='div-commentary'><p style="margin-left:1em"><span class='note-inline'>(聖人妙境惟道是宗孺子可教者令周而尋之指㱕至道天)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>消息存亡理</div>
</p></div>
<div class='div-commentary'><p style="margin-left:1em"><span class='note-inline'>(夫德失而仁存仁亡而義亡退仁而行德亡德而合道能消息之上德無為之理也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>先憂力不任</div>
</p></div>
<div class='div-commentary'><p style="margin-left:1em"><span class='note-inline'>(道常無名德者道之用下士聞之不能勉力行之而多大笑乃力不任也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>法則定乾坤</div>
</p></div>
<div class='div-commentary'><p style="margin-left:1em"><span class='note-inline'>(法天行健則地守謙規矩有儀修鍊無忒)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>千秋與萬春</div>
</p></div>
<div class='div-commentary'><p style="margin-left:1em"><span class='note-inline'>(道常無變一氣恒真既體無心能長且久)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>金烏飛絳闕</div>
</p></div>
<div class='div-commentary'><p style="margin-left:1em"><span class='note-inline'>(鼎器既立至藥告成陽精發彩於紅爐輝煥照臨於象外)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>玉兔弄精神</div>
</p></div>
<div class='div-commentary'><p style="margin-left:1em"><span class='note-inline'>(陽威<span class='corr'>已</span>舒陰魄仍顯精神驚躍氣候交馳)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>達識逢堪笑</div>
</p></div>
<div class='div-commentary'><p style="margin-left:1em"><span class='note-inline'>(大人君子慱識廣聞嗤彼未知觸途成擁也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>賢愚本是真</div>
</p></div>
<div class='div-commentary'><p style="margin-left:1em"><span class='note-inline'>(洞達幽微耀神澄慮賢愚一致物物皆真)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>清風搖聖境</div>
</p></div>
<div class='div-commentary'><p style="margin-left:1em"><span class='note-inline'>(陰虎纔吟清風發吹輕搖真域微動芳林)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>仙說洞中人</div>
</p></div>
<div class='div-commentary'><p style="margin-left:1em"><span class='note-inline'>(神仙至論玄妙非虛別有洞天群賢勝賞尓)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>逍遙閑物外</div>
</p></div>
<div class='div-commentary'><p style="margin-left:1em"><span class='note-inline'>(優游無為放曠寥廓物外之趣逍遙是依矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>大道體柔剛</div>
</p></div>
<div class='div-commentary'><p style="margin-left:1em"><span class='note-inline'>(乾坤列位陰陽順䡄生成之功剛柔之理體而象之道在其中矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>山河窮不盡</div>
</p></div>
<div class='div-commentary'><p style="margin-left:1em"><span class='note-inline'>(山岳高大河漢深遠窮其邊際莫知其源)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>人心自短長</div>
</p></div>
<div class='div-commentary'><p style="margin-left:1em"><span class='note-inline'>(鳬鶴之脛本乎自然唯阿之應出于恭慢咸是妄情自誑心識也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>塵泥常曖昧</div>
</p></div>
<div class='div-commentary'><p style="margin-left:1em"><span class='note-inline'>(塵埃泥淖曖昧非淨亦猶嗜慾執滯障敝妙道不得明曉也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>日月瑩輝光</div>
</p></div>
<div class='div-commentary'><p style="margin-left:1em"><span class='note-inline'>(日月麗天輝華流彩無私燭物運轉靡停尓)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>出沒機関內</div>
</p></div>
<div class='div-commentary'><p style="margin-left:1em"><span class='note-inline'>(消息盈虛機関動靜伏藏於密出沒惟時也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>調持逈有方</div>
</p></div>
<div class='div-commentary'><p style="margin-left:1em"><span class='note-inline'>(法尚藉言順諸方制其為至道逈可依憑矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>發願行平等</div>
</p></div>
<div class='div-commentary'><p style="margin-left:1em"><span class='note-inline'>(所發之願無黨無偏不間親踈普皆平等)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>天觀必照知</div>
</p></div>
<div class='div-commentary'><p style="margin-left:1em"><span class='note-inline'>(天眼若觀無遠弗屆九所為作必能照知)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>貪嗔常不見</div>
</p></div>
<div class='div-commentary'><p style="margin-left:1em"><span class='note-inline'>(為善之人惟日不足貪嗔之境不見在前盖惟務於利人尓)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>善惡豈相䂓</div>
</p></div>
<div class='div-commentary'><p style="margin-left:1em"><span class='note-inline'>(執道於心一路平等若善若惡不能相䂓)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>利益恒將正</div>
</p></div>
<div class='div-commentary'><p style="margin-left:1em"><span class='note-inline'>(惠利之門既非一種湏去邪而就正方益物以利人)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>勿教乱所思</div>
</p></div>
<div class='div-commentary'><p style="margin-left:1em"><span class='note-inline'>(一真在花霍乎不囙中正炳然是則思無邪矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>因緣如響合</div>
</p></div>
<div class='div-commentary'><p style="margin-left:1em"><span class='note-inline'>(從因生緣各有自分譬猶谷響符合無差忒焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>變化杳無為</div>
</p></div>
<div class='div-commentary'><p style="margin-left:1em"><span class='note-inline'>(千變萬化其道幽深杳然無為不可以探賾矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>具足人難得</div>
</p></div>
<div class='div-commentary'><p style="margin-left:1em"><span class='note-inline'>(言行相應動靜咸若諒茲至德間世希有也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>聰明別是非</div>
</p></div>
<div class='div-commentary'><p style="margin-left:1em"><span class='note-inline'>(視[聽-王]不感必可以抱乎淳一捨彼異端是非之言顯矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>心誠符感應</div>
</p></div>
<div class='div-commentary'><p style="margin-left:1em"><span class='note-inline'>(志誠感聖上下相求故云天地感而萬物化生聖人感人心而天下和平)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>清靜扣玄機</div>
</p></div>
<div class='div-commentary'><p style="margin-left:1em"><span class='note-inline'>(且夫不性其情逐欲而動欲扣玄関其不可也必曰觀乎妙本清靜守常詣通見真趣理非遠也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>道大雄名久</div>
</p></div>
<div class='div-commentary'><p style="margin-left:1em"><span class='note-inline'>(聖人知雄猶慎用壯務守其雌於道久矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真邪有順違</div>
</p></div>
<div class='div-commentary'><p style="margin-left:1em"><span class='note-inline'>(真理正直邪法迃迴此順彼違以道為爭也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>精專閑彼我</div>
</p></div>
<div class='div-commentary'><p style="margin-left:1em"><span class='note-inline'>(精思奉一彼我俱銷故云閑邪存誠善世不拔)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>萬法一宗歸</div>
</p></div>
<div class='div-commentary'><p style="margin-left:1em"><span class='note-inline'>(聖人處無為之事行不言之教萬法咸一歸乎本宗)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>志節還難得</div>
</p></div>
<div class='div-commentary'><p style="margin-left:1em"><span class='note-inline'>(翛然自適憂樂兩忘拪閑林麓持守志節寒暑不移矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>剛柔說是非</div>
</p></div>
<div class='div-commentary'><p style="margin-left:1em"><span class='note-inline'>(陰陽相配是非㸦作故易云愛惡相攻屈伸相推也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>秋霜明至道</div>
</p></div>
<div class='div-commentary'><p style="margin-left:1em"><span class='note-inline'>(白帝司秋玄功克就萬物成實威行霜令此天之道地之德也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>春日麗光輝</div>
</p></div>
<div class='div-commentary'><p style="margin-left:1em"><span class='note-inline'>(春日遟景和風扇物百草以之而萌動萬靈俱受其昭蘇易云日月麗乎天)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>桂影芳紅樹</div>
</p></div>
<div class='div-commentary'><p style="margin-left:1em"><span class='note-inline'>(蟾蜍桂影碧葉垂芳蘶䓾不在於地中蓊欝自高於雲漢)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>馨香入紫微</div>
</p></div>
<div class='div-commentary'><p style="margin-left:1em"><span class='note-inline'>(光射牛斗香入紫微金丹成九轉之功德骨步三清之上矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>無窮天地理</div>
</p></div>
<div class='div-commentary'><p style="margin-left:1em"><span class='note-inline'>(陰陽之數覆燾之功恬淡之理故無窮也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>語默自依依</div>
</p></div>
<div class='div-commentary'><p style="margin-left:1em"><span class='note-inline'>(夫道冲<span class='corr'>邈</span>尊用弥光默默自守<span class='corr'>遊</span>神之極也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>詩中包異境</div>
</p></div>
<div class='div-commentary'><p style="margin-left:1em"><span class='note-inline'>(惣括百篇包羅萬象修身鍊氣之道金丹上藥之訣皆在其中苟能玄通則庶幾於道矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>解者不為非</div>
</p></div>
<div class='div-commentary'><p style="margin-left:1em"><span class='note-inline'>(其言曲而中其義肆而隱達斯旨者則孰敢謂其非理哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>深信含玄理</div>
</p></div>
<div class='div-commentary'><p style="margin-left:1em"><span class='note-inline'>(有為事中含隱玄理悟之則陶然反朴迷之則瓦扇勞生中士猶迷信冝深尓)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>幽通是可依</div>
</p></div>
<div class='div-commentary'><p style="margin-left:1em"><span class='note-inline'>(幽深通達妙契希夷惟道可專誠堪依託)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>達人皆論道</div>
</p></div>
<div class='div-commentary'><p style="margin-left:1em"><span class='note-inline'>(道者一儀之母萬象之主其大也無外其小也無內悟達之士勤行無倦亦論識其精微也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>狂酒敗稜威</div>
</p></div>
<div class='div-commentary'><p style="margin-left:1em"><span class='note-inline'>(酒以成禮不至於淫也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>浩渺寰瀛內</div>
</p></div>
<div class='div-commentary'><p style="margin-left:1em"><span class='note-inline'>(寰瀛之內包括八紘况乎滄溟浩渺無際)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>寒暄隱聖機</div>
</p></div>
<div class='div-commentary'><p style="margin-left:1em"><span class='note-inline'>(法天而行道者生成之仁則如春之暄號令之威則如秋之寒斯之妙用皆伏藏於聖人之機也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>逍遙名不易</div>
</p></div>
<div class='div-commentary'><p style="margin-left:1em"><span class='note-inline'>(夫物之生也稟靈受氣雖或萬殊至於品物大小各當其分逍遙之理一也故逍遙之名曾無易矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>一法貫真宗</div>
</p></div>
<div class='div-commentary'><p style="margin-left:1em"><span class='note-inline'>(但以逍遙之一法而貫之於真宗也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>入位誰分別</div>
</p></div>
<div class='div-commentary'><p style="margin-left:1em"><span class='note-inline'>(始於長生之術也或分知其一二洎成至道入真人之位則猶百川之赴海滔滔然又孰能分別其異同哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>深玄隱大功</div>
</p></div>
<div class='div-commentary'><p style="margin-left:1em"><span class='note-inline'>(既盡深玄之理唯達者能知光而不曜所以隱彼大功也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>杳冥難測度</div>
</p></div>
<div class='div-commentary'><p style="margin-left:1em"><span class='note-inline'>(杳杳冥冥中含至精誠非下士而能測之故云難矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>象外理皆同</div>
</p></div>
<div class='div-commentary'><p style="margin-left:1em"><span class='note-inline'>(必能妙達玄中深窮象外則彼此之理無異也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>洞府群仙侶</div>
</p></div>
<div class='div-commentary'><p style="margin-left:1em"><span class='note-inline'>(洞府群仙皆稟靈符授金簡羽駕電裳有道之士也所以嘯儔命侶矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>三天順九重</div>
</p></div>
<div class='div-commentary'><p style="margin-left:1em"><span class='note-inline'>(三清之境謂之三天也且天有九重三天順而次之寔無上清淨之靈居盖真仙之所御也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>靈無知者少</div>
</p></div>
<div class='div-commentary'><p style="margin-left:1em"><span class='note-inline'>(虛極妙理希言自然達本知微世甚寡矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>秘默在丹田</div>
</p></div>
<div class='div-commentary'><p style="margin-left:1em"><span class='note-inline'>(精鍊內丹導引正氣凝注神府以潤丹田秘而默知信有神也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>鈆化金根樹</div>
</p></div>
<div class='div-commentary'><p style="margin-left:1em"><span class='note-inline'>(夫採四神氣鍊五行精更為主客遞相含養遽令鈆化成金如猶指鼎葉茂分華揚芳無際尓)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>鼎光玉液泉</div>
</p></div>
<div class='div-commentary'><p style="margin-left:1em"><span class='note-inline'>(鼎像於宅永為其主名之玉液若泉不竭光彩藝物流潤其中)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>相宗難且易</div>
</p></div>
<div class='div-commentary'><p style="margin-left:1em"><span class='note-inline'>(難而後易必有成功入宗道不離依制有準可不易哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>絕妙理深玄</div>
</p></div>
<div class='div-commentary'><p style="margin-left:1em"><span class='note-inline'>(陰陽不測靈變罕窮非凢所知故曰深妙也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真境猶來是</div>
</p></div>
<div class='div-commentary'><p style="margin-left:1em"><span class='note-inline'>(明陰洞陽道成並既居惟真境身超上仙皆自三丹感茲萬化尓)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>依經斆昔賢</div>
</p></div>
<div class='div-commentary'><p style="margin-left:1em"><span class='note-inline'>(依法丹經効諸往哲順五金性明八石體修之靡忒何道不諧者哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>得一便湏休</div>
</p></div>
<div class='div-commentary'><p style="margin-left:1em"><span class='note-inline'>(天清地寧神靈谷盈皆資妙用而得一者也學道之士得真一之道者可以休息矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真空象外求</div>
</p></div>
<div class='div-commentary'><p style="margin-left:1em"><span class='note-inline'>(象外無物真空強名無求而求真空自證如求者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>昭然寬世界</div>
</p></div>
<div class='div-commentary'><p style="margin-left:1em"><span class='note-inline'>(道既融明心虛浩蕩蓬岫崐丘之遠丹臺紫府之遙俯地拾芥耳)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>幻化似浮漚</div>
</p></div>
<div class='div-commentary'><p style="margin-left:1em"><span class='note-inline'>(既達清虛之域却觀幻化之身不異浮漚倏無忽有矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>秘隱玄中理</div>
</p></div>
<div class='div-commentary'><p style="margin-left:1em"><span class='note-inline'>(玄中之理眾妙之門恐執玄為滯寄又玄以遣玄秘之隱之者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>幽深事莫投</div>
</p></div>
<div class='div-commentary'><p style="margin-left:1em"><span class='note-inline'>(希夷之淵乃幽深之事忘視忘[聽-王]莫可投之矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>天涯無畔岸</div>
</p></div>
<div class='div-commentary'><p style="margin-left:1em"><span class='note-inline'>(天無涯際六合至大巨海至廣道皆居之何所拘礙乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>寶月順波流</div>
</p></div>
<div class='div-commentary'><p style="margin-left:1em"><span class='note-inline'>(月在晴空影沉波內道隱象外妙合身中寶而貴之隨流而已)</span>。</p>
</div></div>
<p class='juan'>御製逍遙詠卷第五</p>
<div class='div-w'><p style="margin-left:2em">甲辰歲高麗國大藏都監奉敕彫造</p>
</div>
</div><!-- end of div[@id='body'] -->
</body></html>