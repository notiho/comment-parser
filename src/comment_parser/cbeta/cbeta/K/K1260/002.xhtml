<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御製逍遙詠</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu4' />
<p class='juan'>御製逍遙詠卷第二<span class='note-inline'>(五言)</span>　輕</p>
<div class='div-other'><a id='mulu5' />
<div class='div-orig'><p style="text-indent:0em" class="lg-abnormal"><div class='lg-row'>人救眼前急</div>
</p></div>
<div class='div-commentary'><p style="margin-left:1em"><span class='note-inline'>(凡情處世以近事嬰心逐利眼前未知於道矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>何曾利益心</div>
</p></div>
<div class='div-commentary'><p style="margin-left:1em"><span class='note-inline'>(背彼至理沉滯常情既無向道之心豈有利他之行)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>愚迷終淺見</div>
</p></div>
<div class='div-commentary'><p style="margin-left:1em"><span class='note-inline'>(顓愚昧道於理不通縱令誘以義方終成浮淺矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>達者智高深</div>
</p></div>
<div class='div-commentary'><p style="margin-left:1em"><span class='note-inline'>(達士之智得用不群妙出希夷高超物表矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>苦行湏知應</div>
</p></div>
<div class='div-commentary'><p style="margin-left:1em"><span class='note-inline'>(夫聖人之道誡欲持行冥契玄穹所謂作善降之百祥作不善降之百殃報應昭然若影響尓)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>餘憂力不任</div>
</p></div>
<div class='div-commentary'><p style="margin-left:1em"><span class='note-inline'>(非常之人必有非常之事若非其流則憂不遠故易云力小而任重鮮不及矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>經書無限意</div>
</p></div>
<div class='div-commentary'><p style="margin-left:1em"><span class='note-inline'>(古先典籍百王之道其意萬殊志在乎導生育物者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>稽古便同今</div>
</p></div>
<div class='div-commentary'><p style="margin-left:1em"><span class='note-inline'>(夫聖人者見真素抱淳朴乃稽古之道以御今之有也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>逍遙安且定</div>
</p></div>
<div class='div-commentary'><p style="margin-left:1em"><span class='note-inline'>(放曠自得是曰逍遙方圓不違安而且定)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>但信莫懷疑</div>
</p></div>
<div class='div-commentary'><p style="margin-left:1em"><span class='note-inline'>(優游之旨信者方通但執之以心誠莫懷之以疑慮)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>大海波中水</div>
</p></div>
<div class='div-commentary'><p style="margin-left:1em"><span class='note-inline'>(滄溟浩汗渤澥渺瀰雖巨浪以滔天亦任真而自若)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>狂風樹擺枝</div>
</p></div>
<div class='div-commentary'><p style="margin-left:1em"><span class='note-inline'>(勁風皷怒大樹根搖仼動息以不常乃隨緣而無矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>樂天分造化</div>
</p></div>
<div class='div-commentary'><p style="margin-left:1em"><span class='note-inline'>(樂天知命秉正守中澄閑適之本源分造化之深力)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>慧眼細觀之</div>
</p></div>
<div class='div-commentary'><p style="margin-left:1em"><span class='note-inline'>(究升沉之要道達真假之本根慧眼明觀無細不鑒矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>方寸無諸惡</div>
</p></div>
<div class='div-commentary'><p style="margin-left:1em"><span class='note-inline'>(積善於心仁者之行是以方寸之內不苞藏於諸惡焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>恒將利益持</div>
</p></div>
<div class='div-commentary'><p style="margin-left:1em"><span class='note-inline'>(夫利於物者是聖賢之行故天道福善鬼神助順欲久而且長必常利益於人則任持可久矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>恍惚人難曉</div>
</p></div>
<div class='div-commentary'><p style="margin-left:1em"><span class='note-inline'>(恍兮惚兮理越情外無象之象故曰難曉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>天仙語默玄</div>
</p></div>
<div class='div-commentary'><p style="margin-left:1em"><span class='note-inline'>(真人契理通幽洞微體語論以忘筌處救默而咸妙)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>修心無道理</div>
</p></div>
<div class='div-commentary'><p style="margin-left:1em"><span class='note-inline'>(夫欲修心息慮而背真常則於道弥遠)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>終日自忙然</div>
</p></div>
<div class='div-commentary'><p style="margin-left:1em"><span class='note-inline'>(依道川心者則終日必成專已師心者則寸陰虛擲也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>我命真中趣</div>
</p></div>
<div class='div-commentary'><p style="margin-left:1em"><span class='note-inline'>(稟天之命依道之性旨趣咸真逍遙自若)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>長生認宿緣</div>
</p></div>
<div class='div-commentary'><p style="margin-left:1em"><span class='note-inline'>(躋夫壽域以久以長若匪宿緣曷致能事)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>機權饒使用</div>
</p></div>
<div class='div-commentary'><p style="margin-left:1em"><span class='note-inline'>(夫遠道者至於無為機權之智何所用哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>聖事不虛傳</div>
</p></div>
<div class='div-commentary'><p style="margin-left:1em"><span class='note-inline'>(動必全真開物成務聖人之旨豈虛也哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>清虛閑靜得</div>
</p></div>
<div class='div-commentary'><p style="margin-left:1em"><span class='note-inline'>(妙本湛然寂寥冲寞視之不可見聽之不可聞斯得道之真體故老氏曰孰能濁以靜之徐清也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>奉道見真歸</div>
</p></div>
<div class='div-commentary'><p style="margin-left:1em"><span class='note-inline'>(道者虛極之稱妙用無方故澄湛內心精潔儀軓必觀乎真妙尋乎道源)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>契合皆堪用</div>
</p></div>
<div class='div-commentary'><p style="margin-left:1em"><span class='note-inline'>(夫神明之本天地之源其大無外其微無內契會有方應用無竭者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>因緣事好依</div>
</p></div>
<div class='div-commentary'><p style="margin-left:1em"><span class='note-inline'>(因緣生發原始反終依真淨而得契無為而成也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>精誠求諦信</div>
</p></div>
<div class='div-commentary'><p style="margin-left:1em"><span class='note-inline'>(精思諦求神凝感徹真應功成可以左馭青龍右乘白虎者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>湏有是兼非</div>
</p></div>
<div class='div-commentary'><p style="margin-left:1em"><span class='note-inline'>(自澆淳散朴大道不行是非競作聖人統而化之和光而同塵也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>豁達幽深遠</div>
</p></div>
<div class='div-commentary'><p style="margin-left:1em"><span class='note-inline'>(同流六虛傍遊無外斯可尋道之源觀道之用也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>奧妙入玄機</div>
</p></div>
<div class='div-commentary'><p style="margin-left:1em"><span class='note-inline'>(探賾索隱鈎深致遠窮眾妙之門入香冥之際是謂玄之又玄)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>清靜人安樂</div>
</p></div>
<div class='div-commentary'><p style="margin-left:1em"><span class='note-inline'>(人之所以多憂患者背由嗜欲之不節勞慮之未息若能染除情染令神氣清淨則自然安閑而恱豫爾)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>恒持要久長</div>
</p></div>
<div class='div-commentary'><p style="margin-left:1em"><span class='note-inline'>(夫為善者靡不有初鮮[〦/兄]有終若守清靜以為恒德久而不渝則可以長保其元吉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>秋天澄皓色</div>
</p></div>
<div class='div-commentary'><p style="margin-left:1em"><span class='note-inline'>(皓氣充乎內也則如秋天之色澹然而虛自矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>春日發輝光</div>
</p></div>
<div class='div-commentary'><p style="margin-left:1em"><span class='note-inline'>(靈秀發乎外也則如春日之輝藹然而滋麗矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>一氣從初立</div>
</p></div>
<div class='div-commentary'><p style="margin-left:1em"><span class='note-inline'>(冲和一氣亭毒萬類考其用則造化之權輿也原其體則恍惚之精真也所以至於道者在乎抱一而<span class='corr'>已</span>)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>三才位不忙</div>
</p></div>
<div class='div-commentary'><p style="margin-left:1em"><span class='note-inline'>(三才既位四時乃序生死由乎天榮枯繫乎命則埋不可以速而乱其常人不可以躁而濫其進也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>群生如似夢</div>
</p></div>
<div class='div-commentary'><p style="margin-left:1em"><span class='note-inline'>(擾擾黎元孰明虛幻為色所盲為聲所聾同莊生之化蝶頰鄭人之失度得非如夢寐乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>甚處得馨香</div>
</p></div>
<div class='div-commentary'><p style="margin-left:1em"><span class='note-inline'>(人不知道則觸逢成滯至于歿齒無善可稽則馨香之德無所聞也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>道者強名立</div>
</p></div>
<div class='div-commentary'><p style="margin-left:1em"><span class='note-inline'>(道本無名強名曰道既為萬化之祖爰開眾妙之門始一氣以混成終三才而定位觸類而長何莫由斯)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>清虛隱顯深</div>
</p></div>
<div class='div-commentary'><p style="margin-left:1em"><span class='note-inline'>(清虛之理隱顯相生彼我玄同逍遙自得)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>欲行千里路</div>
</p></div>
<div class='div-commentary'><p style="margin-left:1em"><span class='note-inline'>(千里之程起於足下萬殊之變唯道是㱕)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>別探一般心</div>
</p></div>
<div class='div-commentary'><p style="margin-left:1em"><span class='note-inline'>(真一之心玄之又玄以其無為之功大也雖日用而不知是得言乎別探矣斯亦強而名之)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>景象空天遠</div>
</p></div>
<div class='div-commentary'><p style="margin-left:1em"><span class='note-inline'>(景中之景象外之象邈彼真空明茲妙理其或懵而求者猶天之遠安能及哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>何勞意馬尋</div>
</p></div>
<div class='div-commentary'><p style="margin-left:1em"><span class='note-inline'>(既昧真源徒奔意馬沉劒刻舟勞而無益)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>玄談通智慧</div>
</p></div>
<div class='div-commentary'><p style="margin-left:1em"><span class='note-inline'>(極玄妙之談本智慧而通也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>曩刧至從今</div>
</p></div>
<div class='div-commentary'><p style="margin-left:1em"><span class='note-inline'>(夫聖人之心憑智慧之照得玄元之妙用悟虛無之至理則曩刧至今不為遠也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>冥搜多景趣</div>
</p></div>
<div class='div-commentary'><p style="margin-left:1em"><span class='note-inline'>(搜奇抉異景趣滋繁雖馳騖於襟靈亦未乖於冲默)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>悟則䪺神清</div>
</p></div>
<div class='div-commentary'><p style="margin-left:1em"><span class='note-inline'>(形者神之宅今既體道無外悟物非有不皦不昧寂兮寥兮清思阜安頓超塵累矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>拘束終難得</div>
</p></div>
<div class='div-commentary'><p style="margin-left:1em"><span class='note-inline'>(德量曠然若其空谷者方可希夷情性煙霞儔侶未有尚拘世態觸類成滯䔬遠於道得非難哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>冲和入道情</div>
</p></div>
<div class='div-commentary'><p style="margin-left:1em"><span class='note-inline'>(大道之體本乎冲和俾之純純若嬰兒之未孜也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>知微通理性</div>
</p></div>
<div class='div-commentary'><p style="margin-left:1em"><span class='note-inline'>(精義入神以致於用故能知微知章會通理性窮於妙本矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>滋味好研精</div>
</p></div>
<div class='div-commentary'><p style="margin-left:1em"><span class='note-inline'>(研精覃思探味道法行之不怠轉益清虛尓)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>妙用天然法</div>
</p></div>
<div class='div-commentary'><p style="margin-left:1em"><span class='note-inline'>(理自玄應生之無主雖修鍊之門有諸而自然之用顯著矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>陰功蘊大名</div>
</p></div>
<div class='div-commentary'><p style="margin-left:1em"><span class='note-inline'>(聖人得道之妙也功侔造化息被億兆百姓雖注其耳目而日用不知故能成其大也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>氣類湏相假</div>
</p></div>
<div class='div-commentary'><p style="margin-left:1em"><span class='note-inline'>(二儀氣分萬類萌漸皆相假借自道生之)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>陰陽造化成</div>
</p></div>
<div class='div-commentary'><p style="margin-left:1em"><span class='note-inline'>(陰中有陽陽中有陰自然之道變化之理以成於功也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>離凢知有聖</div>
</p></div>
<div class='div-commentary'><p style="margin-left:1em"><span class='note-inline'>(得大藥者還神固身玉髓金骨名継三清列真人位矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>得外更求精</div>
</p></div>
<div class='div-commentary'><p style="margin-left:1em"><span class='note-inline'>(雖得玄元之道更湏採摭精微有無相生為金丹根蔕也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>先秘庚辛理</div>
</p></div>
<div class='div-commentary'><p style="margin-left:1em"><span class='note-inline'>(至藥假陰陽含養以白金為始是以聖人秘而寶之)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>後傳戊<span class='corr'>己</span>名</div>
</p></div>
<div class='div-commentary'><p style="margin-left:1em"><span class='note-inline'>(土能生金王於四季雖無正位用且不窮子母之名傳之有自矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真鈆歸一體</div>
</p></div>
<div class='div-commentary'><p style="margin-left:1em"><span class='note-inline'>(玄功歸一萬象始生妙用通靈而㱕大道也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>交感自長生</div>
</p></div>
<div class='div-commentary'><p style="margin-left:1em"><span class='note-inline'>(金丹應日月交會感四氣循環成而得之證長生久視矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>天界殊勝理</div>
</p></div>
<div class='div-commentary'><p style="margin-left:1em"><span class='note-inline'>(三天之界既在杳冥之際仍居[网-(ㄨ*ㄨ)+又]象之先究其理者則超然殊異勝絕不可得而言也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>凡愚不易知</div>
</p></div>
<div class='div-commentary'><p style="margin-left:1em"><span class='note-inline'>(仙凡路隔愚智道殊故三天之理未易知也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>曩因誰可究</div>
</p></div>
<div class='div-commentary'><p style="margin-left:1em"><span class='note-inline'>(鍊行之功動乎生刧不知其道從何所生浩博先因其誰可究)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>淺近故懷疑</div>
</p></div>
<div class='div-commentary'><p style="margin-left:1em"><span class='note-inline'>(圓穹之廣滄海之深窺管井蛙信之[网-(ㄨ*ㄨ)+又]及是知淺近之智故懷疑也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>的實歸真性</div>
</p></div>
<div class='div-commentary'><p style="margin-left:1em"><span class='note-inline'>(去華務實返朴陶真萬變雖殊可以執一而御之故歸真性矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>區邪入正持</div>
</p></div>
<div class='div-commentary'><p style="margin-left:1em"><span class='note-inline'>(行無私邪情絕貪慾故聖人取含受之腹去妄視之目執持大象善入無為)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>樂耶親大道</div>
</p></div>
<div class='div-commentary'><p style="margin-left:1em"><span class='note-inline'>(無為之樂體乎清靜除察察之政化淳淳之民故萬物歸往也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>報應自然之</div>
</p></div>
<div class='div-commentary'><p style="margin-left:1em"><span class='note-inline'>(契玄妙之功達自然之道迹超物表應用無方矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>知之修鍊法</div>
</p></div>
<div class='div-commentary'><p style="margin-left:1em"><span class='note-inline'>(知彼聖道理極冲虛乃可修持法之為則矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>便是聖中人</div>
</p></div>
<div class='div-commentary'><p style="margin-left:1em"><span class='note-inline'>(達其修養之道可以駕鶴驂鸞陰符云知之修鍊謂之聖人)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>有象虛無境</div>
</p></div>
<div class='div-commentary'><p style="margin-left:1em"><span class='note-inline'>(有象曰形虛無曰理是以聖人垂彼有象之儀用顯無極之道矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>邪緣不見真</div>
</p></div>
<div class='div-commentary'><p style="margin-left:1em"><span class='note-inline'>(群動妄垢奔馳幻邪恣彼嗜欲之情不覿真一之理矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>恒持功行益</div>
</p></div>
<div class='div-commentary'><p style="margin-left:1em"><span class='note-inline'>(夫至人者每自保守積行可持乃務日益之功以至無為之道)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>響應甚平均</div>
</p></div>
<div class='div-commentary'><p style="margin-left:1em"><span class='note-inline'>(功濟道著其行必均若谷傳聲應無不失)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>渾然天地理</div>
</p></div>
<div class='div-commentary'><p style="margin-left:1em"><span class='note-inline'>(道者混然而成乃在天地之內故道經云有物混成先天地生)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>大道徧乾坤</div>
</p></div>
<div class='div-commentary'><p style="margin-left:1em"><span class='note-inline'>(希夷至理其大無極况乎二儀不亦徧矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>伏藏終不見</div>
</p></div>
<div class='div-commentary'><p style="margin-left:1em"><span class='note-inline'>(至道幽微離於言象視之不可見聽之不可聞有如伏藏難以觀聽者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>巧拙是兼非</div>
</p></div>
<div class='div-commentary'><p style="margin-left:1em"><span class='note-inline'>(天賦其性道且不違或巧有機関或拙多魯鈍若非若是俱在陶鎔)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>至道光懷古</div>
</p></div>
<div class='div-commentary'><p style="margin-left:1em"><span class='note-inline'>(至真之道亘古亘今欲慕而行者則懷其昔而師其道焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>周通隱聖機</div>
</p></div>
<div class='div-commentary'><p style="margin-left:1em"><span class='note-inline'>(智周萬物曰聖不滯一隅曰通聖人雖觸物周通而尚隱機於所化爾)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>清天何物性</div>
</p></div>
<div class='div-commentary'><p style="margin-left:1em"><span class='note-inline'>(清氣為天自然之理於彼萬物何所滯其性乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>濁地故相依</div>
</p></div>
<div class='div-commentary'><p style="margin-left:1em"><span class='note-inline'>(濁氣為地性本如然陰陽相符故可依矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>修鍊真堪惜</div>
</p></div>
<div class='div-commentary'><p style="margin-left:1em"><span class='note-inline'>(夫修之於內身則感之於外氣澄澆漓而歸淳素息嗜慾而保長生在修鍊之門故真堪愛惜矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>踈慵有順違</div>
</p></div>
<div class='div-commentary'><p style="margin-left:1em"><span class='note-inline'>(道體恒周木無近遠若踈慵而不奉行者乃有順違之事焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>夢寐其中物</div>
</p></div>
<div class='div-commentary'><p style="margin-left:1em"><span class='note-inline'>(以汞入鈆存亡未辯髣髴之狀其猶夢焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>常人何得知</div>
</p></div>
<div class='div-commentary'><p style="margin-left:1em"><span class='note-inline'>(真人至術遠俗出塵凡庶之流安可知也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>陰寒三[婁*殳]變</div>
</p></div>
<div class='div-commentary'><p style="margin-left:1em"><span class='note-inline'>(極陰之氣制伏餘[婁*殳]力不自由三[婁*殳]皆變故云子水[婁*殳]一午火[婁*殳]二合而成三者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>陽暖兩相冝</div>
</p></div>
<div class='div-commentary'><p style="margin-left:1em"><span class='note-inline'>(陽性剛暖能生至陰二氣相冝大藥功著矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>宿世終皆有</div>
</p></div>
<div class='div-commentary'><p style="margin-left:1em"><span class='note-inline'>(慕道求真背塵離俗若匪宿有妙性何能知乎長生者哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>無緣勿強為</div>
</p></div>
<div class='div-commentary'><p style="margin-left:1em"><span class='note-inline'>(欲臻至理必藉階緣儻鮮宿因皆為強立也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真鈆歸至道</div>
</p></div>
<div class='div-commentary'><p style="margin-left:1em"><span class='note-inline'>(借鈆為母丹成鈆謝靈汞獨存㱕乎至道尓)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>龍虎笑華池</div>
</p></div>
<div class='div-commentary'><p style="margin-left:1em"><span class='note-inline'>(陽龍也陰虎也二物共為變化神水華池妙道俻矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>形影隨人得</div>
</p></div>
<div class='div-commentary'><p style="margin-left:1em"><span class='note-inline'>(聖人取象考績玄功成陰之形取陽之[婁*殳]羽客隨之久而挹持故冲虛經云形枉則影曲形端則影直也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>精修道不迷</div>
</p></div>
<div class='div-commentary'><p style="margin-left:1em"><span class='note-inline'>(上士欲吐故納新怡神鍊氣所尚冲寞扣寂玄関徹視聽於希夷肆閑情於惚恍也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>研窮深理路</div>
</p></div>
<div class='div-commentary'><p style="margin-left:1em"><span class='note-inline'>(唯恍唯惚物象難求香兮冥兮至理淵深其或研精而覔探賾而尋亦尠得矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>造化隱端倪</div>
</p></div>
<div class='div-commentary'><p style="margin-left:1em"><span class='note-inline'>(太初之道真一之源權輿天地茂養萬物不為長短之相生直為有形之類母)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>雲引龍吟宂</div>
</p></div>
<div class='div-commentary'><p style="margin-left:1em"><span class='note-inline'>(雲行雨施龍吟霧起故易曰同聲相應同氣相求也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>風生虎嘯溪</div>
</p></div>
<div class='div-commentary'><p style="margin-left:1em"><span class='note-inline'>(雲既從龍風亦從虎矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>少知愚豈解</div>
</p></div>
<div class='div-commentary'><p style="margin-left:1em"><span class='note-inline'>(夫希夷之理易象之微聡明深智方乃探賾豈愚昧而知也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>南北與東西</div>
</p></div>
<div class='div-commentary'><p style="margin-left:1em"><span class='note-inline'>(且顓蒙之軰迷於方隅亦猶終年戴天不知天之高終日飲海不知海之闊豈可語道之玄妙乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>鷰雀不生鳳</div>
</p></div>
<div class='div-commentary'><p style="margin-left:1em"><span class='note-inline'>(修鍊之法品配有冝氣類不同枉施功用譬夫鷰雀不產於鳳皇矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>陰陽一氣全</div>
</p></div>
<div class='div-commentary'><p style="margin-left:1em"><span class='note-inline'>(陰[慘-(彰-章)+小]陽舒雖分二位同本大道而得發生故皆全於一氣也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>無窮深可及</div>
</p></div>
<div class='div-commentary'><p style="margin-left:1em"><span class='note-inline'>(道之為體也虛而無極妙而至深無以迎隨超乎視聽若存神以叩之則亦可及也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>境象理推遷</div>
</p></div>
<div class='div-commentary'><p style="margin-left:1em"><span class='note-inline'>(在天成象在地成形而晝夜運行寒暑代謝間不容髮皆自然之理)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>奚益其形化</div>
</p></div>
<div class='div-commentary'><p style="margin-left:1em"><span class='note-inline'>(百歲光陰如駒過隙隨化如遷理之常也欲固益其形骸者非道何以哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>平章語默玄</div>
</p></div>
<div class='div-commentary'><p style="margin-left:1em"><span class='note-inline'>(修養內丹商較至道或語或默皆叩玄関)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>終身何所伇</div>
</p></div>
<div class='div-commentary'><p style="margin-left:1em"><span class='note-inline'>(土之為道也苟能達其寵辱知其止足則可以優游度世何勞伇之有哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>道本豈私焉</div>
</p></div>
<div class='div-commentary'><p style="margin-left:1em"><span class='note-inline'>(至理坦然本無私徇群情逐物自背天真則知迷悟在人非道使之然也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>自在無拘束</div>
</p></div>
<div class='div-commentary'><p style="margin-left:1em"><span class='note-inline'>(精通靈而感物神動氣而入微自然而然無在不在道之行也一以貫之若然則復何拘束哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>逍遙裏外安</div>
</p></div>
<div class='div-commentary'><p style="margin-left:1em"><span class='note-inline'>(得逍遙之妙者緘滕六志所以養其內也扃鋿百骸所以養其外也內則精神冲<span class='corr'>淡</span>外則血氣平和是得表裏弥康矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>頑情終不見</div>
</p></div>
<div class='div-commentary'><p style="margin-left:1em"><span class='note-inline'>(凡人之情不能固其形存其神者終不能見彼長生之術也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>聖境類乎端</div>
</p></div>
<div class='div-commentary'><p style="margin-left:1em"><span class='note-inline'>(端謂端倪也莊子曰和之以天倪斯亦聖人窮神之絕境矣類此一言旁該萬化)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>機智將何用</div>
</p></div>
<div class='div-commentary'><p style="margin-left:1em"><span class='note-inline'>(既道有端倪乃自然之分也故聖人立法導民之心各使自然必背之者非也夫如是則惟機與智將焉用之)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>幽深大道寬</div>
</p></div>
<div class='div-commentary'><p style="margin-left:1em"><span class='note-inline'>(道之大也幽而不可見深而不可取然為萬物之宗是得言其寬矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>區分能解意</div>
</p></div>
<div class='div-commentary'><p style="margin-left:1em"><span class='note-inline'>(近取諸身遠取諸物區以別矣分而析之則可以懸解逍遙之旨也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>四季一周看</div>
</p></div>
<div class='div-commentary'><p style="margin-left:1em"><span class='note-inline'>(節宣其氣動靜合冝信一指而有徵雖萬機而無擁至若歷周四序曠然自得因時之妙愈有可觀)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>求得真宗一</div>
</p></div>
<div class='div-commentary'><p style="margin-left:1em"><span class='note-inline'>(抱守淳一冲和乃全為道之基養育由性故得一之理契乎真宗也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>深知萬象清</div>
</p></div>
<div class='div-commentary'><p style="margin-left:1em"><span class='note-inline'>(覆載既廣萬象居中既曉真宗遂能齊物紛紜異類長短相形各復歸根咸資於道)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>自然通感應</div>
</p></div>
<div class='div-commentary'><p style="margin-left:1em"><span class='note-inline'>(陽唱陰和感召自然成物之務以通乎幽奧者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>意外別長生</div>
</p></div>
<div class='div-commentary'><p style="margin-left:1em"><span class='note-inline'>(羽化脫從之道在乎意出象外跡離區中不為物拘自陶時數何長生之理不明哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>斆古身何措</div>
</p></div>
<div class='div-commentary'><p style="margin-left:1em"><span class='note-inline'>(効上古之風守知白之道舉措合度雍雅以居不怠行之愈加光大)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>輝華日瑩眀</div>
</p></div>
<div class='div-commentary'><p style="margin-left:1em"><span class='note-inline'>(法道崇德立身揚名若果日麗天輝華燭物洞然明瑩也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>誰窮天地理</div>
</p></div>
<div class='div-commentary'><p style="margin-left:1em"><span class='note-inline'>(清濁異立剛柔不等法而象之體而制之窮其根源者其唯聖人乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>去住兩無成</div>
</p></div>
<div class='div-commentary'><p style="margin-left:1em"><span class='note-inline'>(陰陽既敘乾坤並列或云彼取此則物無成功若俯察仰觀則道何全濟盖造化交感去留無象也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>不醉迷如醉</div>
</p></div>
<div class='div-commentary'><p style="margin-left:1em"><span class='note-inline'>(修鍊之者不考五行之精[网-(ㄨ*ㄨ)+又]究真一之道不授訣於至人如迷醉者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>猶貪巨鼎扛</div>
</p></div>
<div class='div-commentary'><p style="margin-left:1em"><span class='note-inline'>(九拔之金鑄鼎象物非可移也令貪而扛之愚而舉之盖不度其力自耳其咎也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>通玄求得一</div>
</p></div>
<div class='div-commentary'><p style="margin-left:1em"><span class='note-inline'>(既通玄達妙曉天清地寧欲資妙用湏假得一之道矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>清靜更無雙</div>
</p></div>
<div class='div-commentary'><p style="margin-left:1em"><span class='note-inline'>(至人皆清目淨耳絕學無憂抱一守一盖無雙也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>鸞鳳拪瑤渚</div>
</p></div>
<div class='div-commentary'><p style="margin-left:1em"><span class='note-inline'>(鸞者赤神之精鳳者九苞之瑞眾鳥所宗非瑤渚玉池而不捿止亦由妙道非至人而不得也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>天津壓漢江</div>
</p></div>
<div class='div-commentary'><p style="margin-left:1em"><span class='note-inline'>(銀河亘寥廓漢江貫吳楚洪源長流所潤深遠矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>欲窮何所似</div>
</p></div>
<div class='div-commentary'><p style="margin-left:1em"><span class='note-inline'>(欲究玄微將稟本末乃以比興而寓言之)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>夜月透雲䆫</div>
</p></div>
<div class='div-commentary'><p style="margin-left:1em"><span class='note-inline'>(良夜將深皎月如晝透雪入䆫照有餘輝喻知道之明也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>利鈍猶根性</div>
</p></div>
<div class='div-commentary'><p style="margin-left:1em"><span class='note-inline'>(利也本真之性益其明了鈍也執言滯教動合於俗斯乃根性淺深迷悟懸邈)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>無緣枉用心</div>
</p></div>
<div class='div-commentary'><p style="margin-left:1em"><span class='note-inline'>(無宿昔之緣背虛無之理雖手不釋卷口不輟誦徒自勞神抂用心矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>邪求皆是相</div>
</p></div>
<div class='div-commentary'><p style="margin-left:1em"><span class='note-inline'>(念奇佩卷衒異露言涉形象之蹤皆拘執之相矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>正定理玄深</div>
</p></div>
<div class='div-commentary'><p style="margin-left:1em"><span class='note-inline'>(外絕攀緣內守純默妙極無擁其理玄深)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>巧拙高含識</div>
</p></div>
<div class='div-commentary'><p style="margin-left:1em"><span class='note-inline'>(賢愚不侔用捨有異然於臨事盡謂高奇不務伏藏自彰巧拙唯高識之士能鑒之也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>輕浮力不任</div>
</p></div>
<div class='div-commentary'><p style="margin-left:1em"><span class='note-inline'>(不執厥中動違理道自貽覆餗益力不任也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>大乘通語默</div>
</p></div>
<div class='div-commentary'><p style="margin-left:1em"><span class='note-inline'>(運載之功其利廣大雖言而不礙於有雖默而不滯於無玄中又玄通乎妙道矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>稽古便知今</div>
</p></div>
<div class='div-commentary'><p style="margin-left:1em"><span class='note-inline'>(稽古之言鑒照之用虛妙應物不言自化知今之道莫大斯矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>笑盡人間事</div>
</p></div>
<div class='div-commentary'><p style="margin-left:1em"><span class='note-inline'>(大道冲妙非愚所知雖觸類面牆而飜肆其輕忽矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>到頭惣不知</div>
</p></div>
<div class='div-commentary'><p style="margin-left:1em"><span class='note-inline'>(殊不知世間萬法因道而形因物而名洎乎致詰莫我知之)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>信心終是實</div>
</p></div>
<div class='div-commentary'><p style="margin-left:1em"><span class='note-inline'>(欲求玄解無如自信其心信其心則歸於實矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>如日瑩無欺</div>
</p></div>
<div class='div-commentary'><p style="margin-left:1em"><span class='note-inline'>(其道不昧內照靈源亦猶大明<span class='corr'>升</span>天則無所不燭矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>舉措持恒久</div>
</p></div>
<div class='div-commentary'><p style="margin-left:1em"><span class='note-inline'>(執理持行恒不失儀故老子云終日<span class='corr'>行</span>不離輜重其斯之謂矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>貪生却似癡</div>
</p></div>
<div class='div-commentary'><p style="margin-left:1em"><span class='note-inline'>(苟迷至真嗜欲不節貪生而喪生愚之甚也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>善緣銷惡趣</div>
</p></div>
<div class='div-commentary'><p style="margin-left:1em"><span class='note-inline'>(以善為道則惡不生其猶舉善而教者歟)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>惠愛廣將施</div>
</p></div>
<div class='div-commentary'><p style="margin-left:1em"><span class='note-inline'>(是以聖人布惠流愛博施於民而不離道者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>五金并八石</div>
</p></div>
<div class='div-commentary'><p style="margin-left:1em"><span class='note-inline'>(銀鉄五金礬砂八石山川所產功用斯多)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>一一注仙經</div>
</p></div>
<div class='div-commentary'><p style="margin-left:1em"><span class='note-inline'>(神仙列仙之傳內景外景之篇皆說修鑛之功即是長生之藥)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>雅有深仁行</div>
</p></div>
<div class='div-commentary'><p style="margin-left:1em"><span class='note-inline'>(仙者以好生惡殺屈<span class='corr'>己</span>伸人欝有深仁乃為仙行矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>無非不暫停</div>
</p></div>
<div class='div-commentary'><p style="margin-left:1em"><span class='note-inline'>(勤行於道[〦/兄]靜於神調候侈時不可暫輟矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>日華精汞法</div>
</p></div>
<div class='div-commentary'><p style="margin-left:1em"><span class='note-inline'>(汞者陰氣復能含陽故以日華制禦其法也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>月魄鍊砂靈</div>
</p></div>
<div class='div-commentary'><p style="margin-left:1em"><span class='note-inline'>(丹砂陽精亦畜陰用故就月魄以合其靈)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>入聖超凡骨</div>
</p></div>
<div class='div-commentary'><p style="margin-left:1em"><span class='note-inline'>(日月滿足脫落几胎超昔日之塵蒙見此時之聖用)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>變化本真形</div>
</p></div>
<div class='div-commentary'><p style="margin-left:1em"><span class='note-inline'>(易乎昔體成此新功可以羽化升天童顏不老本真之形自然而化矣)</span>。</p>
</div></div>
<p class='juan'>御製逍遙詠卷苐二</p>
<div class='div-w'><p style="margin-left:2em">甲辰歲高麗國分司大藏都監奉敕彫造</p>
</div>
</div><!-- end of div[@id='body'] -->
</body></html>