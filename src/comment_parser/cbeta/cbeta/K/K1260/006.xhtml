<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御製逍遙詠</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu12' />
<p class='juan'>御製逍遙詠卷第六<span class='note-inline'>(七言)</span>　輕</p>
<div class='div-other'><a id='mulu13' />
<div class='div-orig'><p style="text-indent:0em" class="lg-abnormal"><div class='lg-row'>逍遙利樂認天真</div>
</p></div>
<div class='div-commentary'><p style="margin-left:1em"><span class='note-inline'>(逍遙者南華懸解之名也旁通萬有周流六虛邈宇宙以非寬㧾希夷而無外利以正其性樂以適乎情皆本自於天真也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>心印深藏喻海津</div>
</p></div>
<div class='div-commentary'><p style="margin-left:1em"><span class='note-inline'>(以心印心深藏於密其混融也若百川之會于海渺渺然誠企望之所不及矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>妙法湏求經裏字</div>
</p></div>
<div class='div-commentary'><p style="margin-left:1em"><span class='note-inline'>(必求妙法湏自真經字義炳然一言以蔽)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>無緣勞問洞中人</div>
</p></div>
<div class='div-commentary'><p style="margin-left:1em"><span class='note-inline'>(所趣無緣者即空勞無益矣縱十洞群仙無以為也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>研窮道德從何入</div>
</p></div>
<div class='div-commentary'><p style="margin-left:1em"><span class='note-inline'>(道者德之本德者道之華務在研機之能窮極所謂得其門而入也則何徃而不通哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>清淨玄通馭物親</div>
</p></div>
<div class='div-commentary'><p style="margin-left:1em"><span class='note-inline'>(大道精微惟清惟淨從無入有明陰洞陽自非玄契冥符幽通神會則何以究也其云馭物斯㝡為親)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>此語苞含堪賞詠</div>
</p></div>
<div class='div-commentary'><p style="margin-left:1em"><span class='note-inline'>(指掌明於萬象囊括在於一言賞之詠之妙盡於此)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>丹臺羽客善鋪陳</div>
</p></div>
<div class='div-commentary'><p style="margin-left:1em"><span class='note-inline'>(丹臺羽客仙人也羨門子曰名在丹臺玉室中何憂不仙若然者必能盡善鋪舒妙陳至理也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>於身日益但多為</div>
</p></div>
<div class='div-commentary'><p style="margin-left:1em"><span class='note-inline'>(執身起見日益妄情徒甚多為轉賖真理也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>賢聖何曾免是非</div>
</p></div>
<div class='div-commentary'><p style="margin-left:1em"><span class='note-inline'>(惟賢與聖指是明非所以啟迪於人所以昭宣於世然是非之迹則無以免也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>大道幾時明鄙隔</div>
</p></div>
<div class='div-commentary'><p style="margin-left:1em"><span class='note-inline'>(大道凝然未嘗鄙隔故莊生云人能清目淨耳不勞心神自至於道也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真宗隱顯在玄機</div>
</p></div>
<div class='div-commentary'><p style="margin-left:1em"><span class='note-inline'>(真宗之妙或隱或顯雖千變萬化而動契玄機也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>周知物理通還感</div>
</p></div>
<div class='div-commentary'><p style="margin-left:1em"><span class='note-inline'>(智周乎萬物之上者則理無不備矣所謂神而化之感而遂通也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>俯仰從來有順違</div>
</p></div>
<div class='div-commentary'><p style="margin-left:1em"><span class='note-inline'>(俯即觀法於地仰即觀象於天雖事有順違且理無動靜至人之道在其閒矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>冝且守恒存禮讓</div>
</p></div>
<div class='div-commentary'><p style="margin-left:1em"><span class='note-inline'>(法天地之常存禮讓之則故人不化而自歸也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>難中輕重兩相依</div>
</p></div>
<div class='div-commentary'><p style="margin-left:1em"><span class='note-inline'>(禮者忠信之薄也若望其湛然常寂之道固為輕矣今開兮禮讓之門俾歸於大道乃輕重之相依是為難也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>神仙上界道清虛</div>
</p></div>
<div class='div-commentary'><p style="margin-left:1em"><span class='note-inline'>(神仙乃控鶴驂鸞乘雲御風故稱上界也其抱自然太一之道則清淨玄虛高超象表矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>那箇何親那箇踈</div>
</p></div>
<div class='div-commentary'><p style="margin-left:1em"><span class='note-inline'>(道不虛行惟人是與達者為貴何親何踈)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>修鍊豈教人世識</div>
</p></div>
<div class='div-commentary'><p style="margin-left:1em"><span class='note-inline'>(精修至鍊象外成功豈造次而能知也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>歸真本是太陽居</div>
</p></div>
<div class='div-commentary'><p style="margin-left:1em"><span class='note-inline'>(揔五行而合體攝萬化以歸真是曰大陽之居也乃發生之道眀矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>三天定相玄中得</div>
</p></div>
<div class='div-commentary'><p style="margin-left:1em"><span class='note-inline'>(窮三天之定相契之於心應之於理故曰玄中得也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>一氣湏聞妙更殊</div>
</p></div>
<div class='div-commentary'><p style="margin-left:1em"><span class='note-inline'>(雖用有萬殊而體蜣一致所謂真一之氣也此玄妙殊絕良不可得百言矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>運偶不同他往日</div>
</p></div>
<div class='div-commentary'><p style="margin-left:1em"><span class='note-inline'>(運偶昌期故得一奉天之道緝熙於世康濟於人豈同於往昔矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>老來自在見功夫</div>
</p></div>
<div class='div-commentary'><p style="margin-left:1em"><span class='note-inline'>(萬機無擁久而弥芳或卷或舒隨心自在動見成功也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>休話還丹大鼎爐</div>
</p></div>
<div class='div-commentary'><p style="margin-left:1em"><span class='note-inline'>(陰符經云金丹之術其名百數或乃天為盖地為爐月為陰日為陽四時為候八卦為門終見功多而寡驗者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>我緣經歷盡皆虛</div>
</p></div>
<div class='div-commentary'><p style="margin-left:1em"><span class='note-inline'>(方士之術其門不一或學羽化或究長生久鍊無徵盡聞虛設也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>人閒豈有神仙藥</div>
</p></div>
<div class='div-commentary'><p style="margin-left:1em"><span class='note-inline'>(十州遠使三島乘舟老秦國之童男迷蓬瀛之羽客永無妙藥終欠靈丹也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>天上難開玉匱書</div>
</p></div>
<div class='div-commentary'><p style="margin-left:1em"><span class='note-inline'>(王匱之書金鼎之訣秘三清之上藏九洞之中也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>彭祖自勞閑歲月</div>
</p></div>
<div class='div-commentary'><p style="margin-left:1em"><span class='note-inline'>(夫籛鏗之壽實曰神仙既享長齡未聞兼濟)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>穆王謾說走龍駒</div>
</p></div>
<div class='div-commentary'><p style="margin-left:1em"><span class='note-inline'>(八駿之馬六龍之馭雖曰走於寰瀛畢難尋於高步)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>矜孤恤寡行公道</div>
</p></div>
<div class='div-commentary'><p style="margin-left:1em"><span class='note-inline'>(天神仙之道上不在天下不在地在乎博施於民矜恤鰥寡者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>此乃名為利益殊</div>
</p></div>
<div class='div-commentary'><p style="margin-left:1em"><span class='note-inline'>(故孔子曰道之以政齊之以刑民免而無耻此得非大道乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>靈藥從來隱聖機</div>
</p></div>
<div class='div-commentary'><p style="margin-left:1em"><span class='note-inline'>(九還靈藥太古所傳其機隱微非聖莫測)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>何人得達到玄微</div>
</p></div>
<div class='div-commentary'><p style="margin-left:1em"><span class='note-inline'>(道在虛无意超元象非真人上士曷能造其玄微者哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真空入有皆知實</div>
</p></div>
<div class='div-commentary'><p style="margin-left:1em"><span class='note-inline'>(玄黃未分則浩氣空寂天地肈判則萬有森羅於是有澄神抱素之方立久視長生之術世知實有信匪虛言)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>運化功能到者稀</div>
</p></div>
<div class='div-commentary'><p style="margin-left:1em"><span class='note-inline'>(夫道養守於和粹運化復於淳元藉乎積德累功去濁存淨是以臻其閫域者難其人焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>汞裏金牙堪可重</div>
</p></div>
<div class='div-commentary'><p style="margin-left:1em"><span class='note-inline'>(黃牙生於河車乃丹之將成也功力斯彰堪貴重矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>爐中白雪共含輝</div>
</p></div>
<div class='div-commentary'><p style="margin-left:1em"><span class='note-inline'>(丹臺秉志既堅朝礼之勤白雪成功可樂神仙之道)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>勿令陰氣侵陽位</div>
</p></div>
<div class='div-commentary'><p style="margin-left:1em"><span class='note-inline'>(夫陰陽相生其道相濟故陰中有陽陽中有陰不可侵而厲之也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>走作丹砂赫弈飛</div>
</p></div>
<div class='div-commentary'><p style="margin-left:1em"><span class='note-inline'>(採四神之氣鍊五行之精厥功有成其道非遠則丹砂之妙赫弈可觀矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>時人不識理深玄</div>
</p></div>
<div class='div-commentary'><p style="margin-left:1em"><span class='note-inline'>(希夷之旨妙越筌蹄中士聞之狐疑未決悠悠薄俗詎測端倪)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>細意精修被業牽</div>
</p></div>
<div class='div-commentary'><p style="margin-left:1em"><span class='note-inline'>(縱然眀白決志精修塵累所嬰莫能專一)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>幻化杳冥隨物性</div>
</p></div>
<div class='div-commentary'><p style="margin-left:1em"><span class='note-inline'>(夫物芸芸同乎幻化咸資一氣出沒杳冥而大鵬[后-口+十]鷃各遂其性)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>虛無豈是亂相遷</div>
</p></div>
<div class='div-commentary'><p style="margin-left:1em"><span class='note-inline'>(大道虛無亭毒庶類四時代謝萬物榮枯而真一之性未嘗遷變)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>龍飛入位真堪仰</div>
</p></div>
<div class='div-commentary'><p style="margin-left:1em"><span class='note-inline'>(陽居正位功在發生如龍在天堪可瞻仰)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>虎伏休閑有自然</div>
</p></div>
<div class='div-commentary'><p style="margin-left:1em"><span class='note-inline'>(陰合於陽如虎之伏二氣交感自然而然)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>洞裏煙霞何縹緲</div>
</p></div>
<div class='div-commentary'><p style="margin-left:1em"><span class='note-inline'>(洞天寥廓景象幽奇彤霞紫煙縹緲無際)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>神仙景致沒休年</div>
</p></div>
<div class='div-commentary'><p style="margin-left:1em"><span class='note-inline'>(樵子看棊[戶@句]終何爛蟠桃結實動計千年壺裏光陰莫窮其極)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>澤瀉池塘灌藥畦</div>
</p></div>
<div class='div-commentary'><p style="margin-left:1em"><span class='note-inline'>(池塘之設以貯天澤而溉灌生植也况瀉沃及候引汲以時則彼藥苗秀茂於畦矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>太清雲黯步紅霓</div>
</p></div>
<div class='div-commentary'><p style="margin-left:1em"><span class='note-inline'>(寥廓澄霽煥然太清其或霧結輕濃雲凝霮霞紅霓搖曳步履雍容也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>松花鍊鼎龍山側</div>
</p></div>
<div class='div-commentary'><p style="margin-left:1em"><span class='note-inline'>(山形若龍盤名曰龍山得道之士多遊處焉時鍊松花熟於丹鼎蓋體無用之用故功成自然)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>甲第群仙鳳鶴棲</div>
</p></div>
<div class='div-commentary'><p style="margin-left:1em"><span class='note-inline'>(居處華麗冠於一方者館於群仙也皆道合杳冥數陶寒暑所以三洞為家十洲作宅丹鳳皓鶴同其棲處也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>分別要從華等級</div>
</p></div>
<div class='div-commentary'><p style="margin-left:1em"><span class='note-inline'>(等級乃階漸矣何以分而別之要從華取實捨有入無言象而忘道性無在後天地而老豈為遠哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>微言道泰物湏齊</div>
</p></div>
<div class='div-commentary'><p style="margin-left:1em"><span class='note-inline'>(㽵老之教皆微言也儻能無名而名雖說無說道體泰然自齊萬物乃天地一指也萬物一焉也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>自吟自詠求師侶</div>
</p></div>
<div class='div-commentary'><p style="margin-left:1em"><span class='note-inline'>(一游一豫載笑載言盖樂於道以求師侶也故易云隆墀永歎遠壑必盈此乃同聲相應無遠不届也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>入品詩流旋作題</div>
</p></div>
<div class='div-commentary'><p style="margin-left:1em"><span class='note-inline'>(夫二雅之作頌盛德暢淳風也若究其旨趣達其品格如仲尼云商也始可與言詩也故紀事作題皆盡其美矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>道高人世禮周旋</div>
</p></div>
<div class='div-commentary'><p style="margin-left:1em"><span class='note-inline'>(雖凝神妙道逈出天人之際撿身絕䡄常居禮讓之先既奉之以周旋乃咸歸於大理也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>語默如癡似不言</div>
</p></div>
<div class='div-commentary'><p style="margin-left:1em"><span class='note-inline'>(夫大道之用也若語若默或寂或喧則言而不言道無不在故愚智辯訥皆不違於道性也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>洗滌要教心地靜</div>
</p></div>
<div class='div-commentary'><p style="margin-left:1em"><span class='note-inline'>(以靜止動乃合洗滌故老子云滌除玄覽能無疵乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>狐疑勿類水萍飜</div>
</p></div>
<div class='div-commentary'><p style="margin-left:1em"><span class='note-inline'>(道之未達多起狐疑若萍之隨流翻覆無定)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>經書說盡修真理</div>
</p></div>
<div class='div-commentary'><p style="margin-left:1em"><span class='note-inline'>(修真之理通幽洞微備載群籍昭然可見)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>歲月休防罷引援</div>
</p></div>
<div class='div-commentary'><p style="margin-left:1em"><span class='note-inline'>(夫達妙道者得用無滯契理自然既罷引援豈湏調息)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>雅合無為深見識</div>
</p></div>
<div class='div-commentary'><p style="margin-left:1em"><span class='note-inline'>(了以外塵寂平內境雅契深見大合無為)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>陰陽去住促寒暄</div>
</p></div>
<div class='div-commentary'><p style="margin-left:1em"><span class='note-inline'>(陰陽交泰遂變寒暄體道逍遙寧拘催促)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>猶龍景象駕翔鸞</div>
</p></div>
<div class='div-commentary'><p style="margin-left:1em"><span class='note-inline'>(猶龍者罾綱弗及乃仲尼喻老子之德也所遊景象舉必凌虛若匪驂鸞無以到矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>道在虛無天地間</div>
</p></div>
<div class='div-commentary'><p style="margin-left:1em"><span class='note-inline'>(虛極妙道體本無方無方之功冠乎天地)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>一二合將歸大體</div>
</p></div>
<div class='div-commentary'><p style="margin-left:1em"><span class='note-inline'>(一氣不言而尊二儀無私而大一二相成同歸乎道)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>五千言外不開關</div>
</p></div>
<div class='div-commentary'><p style="margin-left:1em"><span class='note-inline'>(伯陽所演玄言皆至於道五千之外不開神仙異端之關鑰矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>儀形眇邈難相類</div>
</p></div>
<div class='div-commentary'><p style="margin-left:1em"><span class='note-inline'>(童容皓髮大耳無輪格出風塵比之奚及)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>聖跡希夷語默閑</div>
</p></div>
<div class='div-commentary'><p style="margin-left:1em"><span class='note-inline'>(跡出希夷道通語默達人得之於此自然而閑曠也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>昔日西遊如似夢</div>
</p></div>
<div class='div-commentary'><p style="margin-left:1em"><span class='note-inline'>(青牛駕車白鶴引步動必合常之理恍然猶夢之中)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>化胡異域却應還</div>
</p></div>
<div class='div-commentary'><p style="margin-left:1em"><span class='note-inline'>(聲教無疆廣被華夏化彼異域道乎未聞不宰功成復還于本)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>乹坤之內隱長生</div>
</p></div>
<div class='div-commentary'><p style="margin-left:1em"><span class='note-inline'>(一氣既分二儀爰設含茲妙道隱彼長生)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>藥變還丹道<span class='corr'>已</span>成</div>
</p></div>
<div class='div-commentary'><p style="margin-left:1em"><span class='note-inline'>(靈藥變時還丹始就長風御處至道聿成)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>救世神方堪自秘</div>
</p></div>
<div class='div-commentary'><p style="margin-left:1em"><span class='note-inline'>(本期赦世不為矜人絕妙神方誠堪自秘)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>樂耶語話勿相輕</div>
</p></div>
<div class='div-commentary'><p style="margin-left:1em"><span class='note-inline'>(但言顯樂耶而旁通正理卷舒在我造次何輕)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>眠雲臥水通玄識</div>
</p></div>
<div class='div-commentary'><p style="margin-left:1em"><span class='note-inline'>(眠雲養素臥水懷靈幽棲物外之流絕跡人間之侶彼或通其玄識也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>點石為金誰辯眀</div>
</p></div>
<div class='div-commentary'><p style="margin-left:1em"><span class='note-inline'>(如能點石便可為金人不易知孰能眀辯)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>黃老身心皆得所</div>
</p></div>
<div class='div-commentary'><p style="margin-left:1em"><span class='note-inline'>(黃老乃上古有道之士也若身若心無彼無此故皆得其所也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>登壇善聽步虛聲</div>
</p></div>
<div class='div-commentary'><p style="margin-left:1em"><span class='note-inline'>(登古壇上聽步虛聲清含太古之風妙入希夷之境可以正其性可以適乎情)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>大然五色被雲遮</div>
</p></div>
<div class='div-commentary'><p style="margin-left:1em"><span class='note-inline'>(古詩云上有兩仙人不飲亦不食與我一丸藥光耀有五色服之四五日體輕生羽翼此乃靈丹五色性本天然蓋以隔雲島於仙鄉致塵寰而莫見)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>聖境由來路逕[賒-示+未]</div>
</p></div>
<div class='div-commentary'><p style="margin-left:1em"><span class='note-inline'>(指十洲之境在六虛之外從凡至聖自下升高若修之未成則歧路賖遠矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>鍊礦勿教侵外域</div>
</p></div>
<div class='div-commentary'><p style="margin-left:1em"><span class='note-inline'>(金之在礦者鍊其礦而知有金也修鍊之術守之於身若耽之於五色五音則為外物之所惑也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真鈆豈得離中華</div>
</p></div>
<div class='div-commentary'><p style="margin-left:1em"><span class='note-inline'>(正身守中者大道所尚也夫鈆汞之法修之在人假其道而得其真豈得離於正身守中之道者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>苞含日月高還遠</div>
</p></div>
<div class='div-commentary'><p style="margin-left:1em"><span class='note-inline'>(道之體也大無不苞細無不納雖晝日夜月㝡為高明然皆處於苞含之中高而復遠矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>自是人心識見邪</div>
</p></div>
<div class='div-commentary'><p style="margin-left:1em"><span class='note-inline'>(人之識見務在鑒眀或失之於正中必溺之於邪妄)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>龍浴鳳池誰可意</div>
</p></div>
<div class='div-commentary'><p style="margin-left:1em"><span class='note-inline'>(說者謂神仙之域有乎龍池鳳沼可以沐浴優游然除得道之人誰可恱乎性也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>神仙群聚笑唅呀</div>
</p></div>
<div class='div-commentary'><p style="margin-left:1em"><span class='note-inline'>(瀛洲方丈之間乘風馭氣之客景象在於方外談諧非於域中無暄凉所遷唯群聚而笑樂也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>傾依慕善易為興</div>
</p></div>
<div class='div-commentary'><p style="margin-left:1em"><span class='note-inline'>(嚴肅其情見善如不及即易興心於樂道可絕迹於塵區也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>却恐人心冷似冰</div>
</p></div>
<div class='div-commentary'><p style="margin-left:1em"><span class='note-inline'>(且向善之心在於己也明知作惡招損為善獲益奈世之人慕道之情多冷如水也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>含識昭然何不達</div>
</p></div>
<div class='div-commentary'><p style="margin-left:1em"><span class='note-inline'>(蠢尓含靈皆有道性既虛无未達致妙理不明矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>非同物類信誰憑</div>
</p></div>
<div class='div-commentary'><p style="margin-left:1em"><span class='note-inline'>(二儀未判大道<span class='corr'>已</span>著故老子云吾不知其誰之子象帝之先所以達人唯道是憑餘非同類皆不足信也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>強其志莭皆知有</div>
</p></div>
<div class='div-commentary'><p style="margin-left:1em"><span class='note-inline'>(君子以自強不息况修養之士豈暫忘於道哉故皆知之以勵其志也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>未盡任持早愛憎</div>
</p></div>
<div class='div-commentary'><p style="margin-left:1em"><span class='note-inline'>(非常之事湏非常之人今雖究道求達其真境對違順心便憎愛任持不能前功併失也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>倐忽便經閑歲月</div>
</p></div>
<div class='div-commentary'><p style="margin-left:1em"><span class='note-inline'>(作善唯曰不足豈閑經歲月無所用心倐忽皓首寔可傷哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>凡閒聖事可升騰</div>
</p></div>
<div class='div-commentary'><p style="margin-left:1em"><span class='note-inline'>(聖事難就俗學易向如知玄无之道可入眾妙之門庶自勉之升騰可冀也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>逍遙我詠杳冥中</div>
</p></div>
<div class='div-commentary'><p style="margin-left:1em"><span class='note-inline'>(聖人以不作而作無為而為理盡逍遙心空寥廓故發詠在於杳冥之中矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>萬物齊歸各異同</div>
</p></div>
<div class='div-commentary'><p style="margin-left:1em"><span class='note-inline'>(以不齊而齊於萬物者則雖異而同也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>曉解精微無所著</div>
</p></div>
<div class='div-commentary'><p style="margin-left:1em"><span class='note-inline'>(曉明解了精微之旨則動而常寂靜而弥通故無所著也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>先從含識踐真空</div>
</p></div>
<div class='div-commentary'><p style="margin-left:1em"><span class='note-inline'>(始從含識終踐真空究理而言不即不離)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>希夷自變剛柔理</div>
</p></div>
<div class='div-commentary'><p style="margin-left:1em"><span class='note-inline'>(聽之不聞曰希視之不見曰夷隨自變通則剛柔之理煥然可知也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>述作縱橫道不窮</div>
</p></div>
<div class='div-commentary'><p style="margin-left:1em"><span class='note-inline'>(述作之本義非一揆以縱以橫務盡其妙故所取之道或不窮也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>剖判三才堪測度</div>
</p></div>
<div class='div-commentary'><p style="margin-left:1em"><span class='note-inline'>(玄黃既判天地乃分萬物流形三才可象遠取諸物近取諸身故云堪測度也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>輝華積德上玄功</div>
</p></div>
<div class='div-commentary'><p style="margin-left:1em"><span class='note-inline'>(法天之仁則地之義輝華積德所以契上玄之功也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>神丹妙道故延年</div>
</p></div>
<div class='div-commentary'><p style="margin-left:1em"><span class='note-inline'>(金丹九轉秘訣萬名無非寡欲之方俱是延年之術矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>豈是凡流識大仙</div>
</p></div>
<div class='div-commentary'><p style="margin-left:1em"><span class='note-inline'>(費長房之變化黃初平之叱石終傳混世之名豈是凡流所識也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>老子尚猶能諱事</div>
</p></div>
<div class='div-commentary'><p style="margin-left:1em"><span class='note-inline'>(夫玄元妙道冲虛為意隱彼神仙之事彰乎眾妙之門)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>軒皇不許亂相傳</div>
</p></div>
<div class='div-commentary'><p style="margin-left:1em"><span class='note-inline'>(夫軒轅之術玉匱之訣無非仙骨可觀道性無滯方乃傳之矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>誰知造化功夫力</div>
</p></div>
<div class='div-commentary'><p style="margin-left:1em"><span class='note-inline'>(夫至道之要神妙罕測或功苞於造化乃力奪陰陽而<span class='corr'>已</span>)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>罕見今生度宿緣</div>
</p></div>
<div class='div-commentary'><p style="margin-left:1em"><span class='note-inline'>(夫志士必大遇大遇則宿緣必具自然五通可證十洲克游者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>猛虎伏來龍駕馭</div>
</p></div>
<div class='div-commentary'><p style="margin-left:1em"><span class='note-inline'>(仙道既就恣意遨遊可以左馳蒼龍右鞭猛虎者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>雲騰五色思悠然</div>
</p></div>
<div class='div-commentary'><p style="margin-left:1em"><span class='note-inline'>(金闕玉京瑤池寶殿雲霞五色瓊樹萬尋也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>誰知學道本來真</div>
</p></div>
<div class='div-commentary'><p style="margin-left:1em"><span class='note-inline'>(修鍊之門本來真妙悠悠學者孰知其微)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>鈆汞為媒㝡好親</div>
</p></div>
<div class='div-commentary'><p style="margin-left:1em"><span class='note-inline'>(鈆中取汞用之為媒和合陰陽㝡為親的)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>非是虛傳經歲月</div>
</p></div>
<div class='div-commentary'><p style="margin-left:1em"><span class='note-inline'>(秋毫有差千里之遠是以學者甚眾得者甚寡言非誰誕虛歷古今)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>自緣無識探龍津</div>
</p></div>
<div class='div-commentary'><p style="margin-left:1em"><span class='note-inline'>(自虧慱識洞達幽微咫尺龍津迷同萬里)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>初凝白雪堪可貴</div>
</p></div>
<div class='div-commentary'><p style="margin-left:1em"><span class='note-inline'>(水火既濟龍虎相交金鼎開時花疑六出)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>解點黃金妙入神</div>
</p></div>
<div class='div-commentary'><p style="margin-left:1em"><span class='note-inline'>(建乎入用點化通神變礫為金博施濟眾)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>術數催驅依造化</div>
</p></div>
<div class='div-commentary'><p style="margin-left:1em"><span class='note-inline'>(得其真訣依而修之數力潛駈倐然通變爐中造化立見神功)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>老顏改作後生人</div>
</p></div>
<div class='div-commentary'><p style="margin-left:1em"><span class='note-inline'>(一粒還丹玄功[网-(ㄨ*ㄨ)+又]測雞皮鶴髮却復童顏)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>非來非去亦非忙</div>
</p></div>
<div class='div-commentary'><p style="margin-left:1em"><span class='note-inline'>(道性凝寂非去來之法所以迎之不見其首隨之不見其後自然而然又非忙也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>所是凡為自短長</div>
</p></div>
<div class='div-commentary'><p style="margin-left:1em"><span class='note-inline'>(背道徇俗觸類皆非故有短長自為取捨非道之咎冝自求諸)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>專志比徒歸一等</div>
</p></div>
<div class='div-commentary'><p style="margin-left:1em"><span class='note-inline'>(道徧於物皆歸一等然湏專志凝神儻二其心即徒勤修習尓)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>誰知禮度畏三光</div>
</p></div>
<div class='div-commentary'><p style="margin-left:1em"><span class='note-inline'>(禮者道之華忠信之所薄自大朴既散澆風欝興但責之以禮讓不知遠於道德縱畏三光亦何關於至理哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>相傳秖要達真境</div>
</p></div>
<div class='div-commentary'><p style="margin-left:1em"><span class='note-inline'>(要達之道在於真境相傳之旨在於無說如得其宗源則三清九天以遨以遊也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>勿說辛勤却易傷</div>
</p></div>
<div class='div-commentary'><p style="margin-left:1em"><span class='note-inline'>(修養之士在久著功行則仙路可階若但說辛勤欲期雲漢或畏時長而易生傷感矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>授得道心皆語默</div>
</p></div>
<div class='div-commentary'><p style="margin-left:1em"><span class='note-inline'>(夫受授者必志超物表形出塵外語默雖異而道心愈眀矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>四時八節順陰陽</div>
</p></div>
<div class='div-commentary'><p style="margin-left:1em"><span class='note-inline'>(二氣交泰五緯靡差且得道之者動而得常無忤於物任四時迭運八節㸦至蓋歲月恒數故皆叶順也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>十洲洞府養神仙</div>
</p></div>
<div class='div-commentary'><p style="margin-left:1em"><span class='note-inline'>(十洲風月洞府煙霞是神仙棲隱之方乃物外逍遙之境)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>幾說桒田屢變遷</div>
</p></div>
<div class='div-commentary'><p style="margin-left:1em"><span class='note-inline'>(既達妙道却顧人寰嗟海水以揚塵觀桒<span class='corr'>田</span>而屢變)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>老子商周為柱史</div>
</p></div>
<div class='div-commentary'><p style="margin-left:1em"><span class='note-inline'>(老聃之系起自商周為柱史之官欲清淨而為理演道德之教揚虛无而為宗者焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>劉安拔宅上青天</div>
</p></div>
<div class='div-commentary'><p style="margin-left:1em"><span class='note-inline'>(劉安慕道鍊藥功成妙在真遊舉家長往者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>名山隱遁非堪守</div>
</p></div>
<div class='div-commentary'><p style="margin-left:1em"><span class='note-inline'>(仙都方丈盡是名山苟未扣於玄微徒收心而遁跡)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>鍊藥修真本自然</div>
</p></div>
<div class='div-commentary'><p style="margin-left:1em"><span class='note-inline'>(至鍊精修亦属象外本真妙道其理自然)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>想取儀形通感應</div>
</p></div>
<div class='div-commentary'><p style="margin-left:1em"><span class='note-inline'>(前賢設跡乃是儀形雖彰通感之功亦蓋天真之理)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>徒勞運智亂烹煎</div>
</p></div>
<div class='div-commentary'><p style="margin-left:1em"><span class='note-inline'>(象外之象玄中又玄非運智以能成非烹煎之可就)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真空達得便湏休</div>
</p></div>
<div class='div-commentary'><p style="margin-left:1em"><span class='note-inline'>(玄門精鍊巳達真空塵境既眀恒履大道)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>二起生三一上求</div>
</p></div>
<div class='div-commentary'><p style="margin-left:1em"><span class='note-inline'>(老子云道生一一生二二生三三生萬物夫求一之旨挹流尋源源流既分視道如掌)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>謾說希夷來遂古</div>
</p></div>
<div class='div-commentary'><p style="margin-left:1em"><span class='note-inline'>(大道本來玄微冲湛既窮其一<span class='corr'>已</span>見其根是知說道者由之遂古皆非也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>還知造化不同流</div>
</p></div>
<div class='div-commentary'><p style="margin-left:1em"><span class='note-inline'>(造化分形其流不一雖寔繁於品類而咸遂於生成)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>伏藏密旨機關內</div>
</p></div>
<div class='div-commentary'><p style="margin-left:1em"><span class='note-inline'>(機有發歇之用關有開闔之功玄旨秘藏卷舒動靜莫不皆由於道也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>合會非常本自由</div>
</p></div>
<div class='div-commentary'><p style="margin-left:1em"><span class='note-inline'>(庶事叢萃處道無煩功顯自由應用何極)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>若遇逢師親口訣</div>
</p></div>
<div class='div-commentary'><p style="margin-left:1em"><span class='note-inline'>(道無蹤跡心有晦眀若非口授師承安得神清性逸)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>老年返少保千秋</div>
</p></div>
<div class='div-commentary'><p style="margin-left:1em"><span class='note-inline'>(大丹內服遐齡外增歲月雖遷海深山固)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>見他顏貌未知年</div>
</p></div>
<div class='div-commentary'><p style="margin-left:1em"><span class='note-inline'>(乍覩神仙之貌宛如童子之顏未萌修養之方故曰未知年也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>便說人間壽一千</div>
</p></div>
<div class='div-commentary'><p style="margin-left:1em"><span class='note-inline'>(且約龜鶴長齡便說人間之壽乃千也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>修鍊要門皆的實</div>
</p></div>
<div class='div-commentary'><p style="margin-left:1em"><span class='note-inline'>(修真之法鍊日之精布氣含和不德而德斯門之要豈虛也哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>行持法度甚精專</div>
</p></div>
<div class='div-commentary'><p style="margin-left:1em"><span class='note-inline'>(堅而行之默而持之還神固身有法有度既精而且專也矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>於身有益何般是</div>
</p></div>
<div class='div-commentary'><p style="margin-left:1em"><span class='note-inline'>(求身之益不在於他究理而言以何為是也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>指口為眀道理全</div>
</p></div>
<div class='div-commentary'><p style="margin-left:1em"><span class='note-inline'>(訣在於口指以眀之庶幾乎玄契也即理無不全矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>更擬細窮方外事</div>
</p></div>
<div class='div-commentary'><p style="margin-left:1em"><span class='note-inline'>(方外之術諒匪一途必欲窮之造次寧盡)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>無言無語上青天</div>
</p></div>
<div class='div-commentary'><p style="margin-left:1em"><span class='note-inline'>(乘雲馭鶴欻尓而來僶俛之間還歸上界)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>大底緣由比類深</div>
</p></div>
<div class='div-commentary'><p style="margin-left:1em"><span class='note-inline'>(修鍊之功緣由難測或以日月喻其高遠或以龍虎喻其雄烈比類多狀良謂幽深)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>難中此道費光陰</div>
</p></div>
<div class='div-commentary'><p style="margin-left:1em"><span class='note-inline'>(世之技藝習學猶難唯此神仙益為玄邃空間成集多費光陰)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>若知濁浪澄清水</div>
</p></div>
<div class='div-commentary'><p style="margin-left:1em"><span class='note-inline'>(靈藥未成混塵慮為濁浪神丹克就通浩氣為清波若知此玄方造玄景)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>不達浮生認白金</div>
</p></div>
<div class='div-commentary'><p style="margin-left:1em"><span class='note-inline'>(白金者雲常子云陰陽含養妙用通功真無不至者也然則顧浮生之速如隙馬之奔其或不修丹臺之妙門而認白金為至寶者世亦有之)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>走作真珠藏妙理</div>
</p></div>
<div class='div-commentary'><p style="margin-left:1em"><span class='note-inline'>(<span class='corr'>鍛</span>䥫鎔百變淬通金蓋玄妙之門非真仙莫測幽秘之理藏攝實深)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>究推神室好相尋</div>
</p></div>
<div class='div-commentary'><p style="margin-left:1em"><span class='note-inline'>(飲沆瀣於丹田養鈆汞於神室推究其道可得而尋矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>功成穩審時閒用</div>
</p></div>
<div class='div-commentary'><p style="margin-left:1em"><span class='note-inline'>(畢九轉之功耀五彩之色濟人益物安然自成却老長生時有大用)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>變轉無窮重古今</div>
</p></div>
<div class='div-commentary'><p style="margin-left:1em"><span class='note-inline'>(一人得其至道萬人慕其神力授受將來轉變無盡古今世代崇重何窮)</span>。</p>
</div></div>
<p class='juan'>御製逍遙詠卷第六</p>
<div class='div-w'><p style="margin-left:2em">甲辰歲高麗國分司大藏都監奉敕彫造</p>
</div>
</div><!-- end of div[@id='body'] -->
</body></html>