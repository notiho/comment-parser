<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御製逍遙詠</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu22' />
<p class='juan'>御製逍遙詠卷第十一　　　輕</p>
<div class='div-other'><a id='mulu23' />
<ul class="">
<li>逍遙謌一首</li>

<li>逍遙賦一首</li>

<li>周穆王宴瑤池賦一首</li>
</ul>
<div class='div-other'><a id='mulu24' />
<p class='h2'>逍遙謌一首</p>
<div class='div-orig'><p style="text-indent:0em" class="lg-abnormal"><div class='lg-row'>逍遙自在何拘束</div>
</p></div>
<div class='div-commentary'><p style="margin-left:1em"><span class='note-inline'>(邈彼大方曠然白得指六合而無外臨萬機而有餘其居也何思其行也何慮含精抱一適性融真非夫天下之至人其孰能與於此哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>天地希夷無返覆</div>
</p></div>
<div class='div-commentary'><p style="margin-left:1em"><span class='note-inline'>(天地雖大其化均也若窮乎視聽之門極乎希夷之表則道無以塞德無以為所謂得天地之平也又何反覆哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>勿把他心向外求</div>
</p></div>
<div class='div-commentary'><p style="margin-left:1em"><span class='note-inline'>(道不在外而內自明)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真宗理道相和睦</div>
</p></div>
<div class='div-commentary'><p style="margin-left:1em"><span class='note-inline'>(夫明白入素內外玄同者謂之真宗也既混然成性則與道相和故人天之樂在其中矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>人間天上盡修行</div>
</p></div>
<div class='div-commentary'><p style="margin-left:1em"><span class='note-inline'>(人天雖殊其道一也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>七寶山高混太清</div>
</p></div>
<div class='div-commentary'><p style="margin-left:1em"><span class='note-inline'>(案靈寶經云玉清境者玄氣凝結而為此天有山如崑崙上廣下狹七寶騫林弥覆其上此皆結氣非實形也故此七寶之山巍巍崇高混於太清矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>玉樹玄珠明照室</div>
</p></div>
<div class='div-commentary'><p style="margin-left:1em"><span class='note-inline'>(亭亭王樹皎皎玄珠御於神室也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>命根悟者轉增盈</div>
</p></div>
<div class='div-commentary'><p style="margin-left:1em"><span class='note-inline'>(太初真一之氣曰命之門曰靈之根悟之者乃能游之於眾妙運之於無窮也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>虛無入有何蹤跡</div>
</p></div>
<div class='div-commentary'><p style="margin-left:1em"><span class='note-inline'>(從無入有自有還無既形器之所莫拘諒隨迎之所不及)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>非是神光化金液</div>
</p></div>
<div class='div-commentary'><p style="margin-left:1em"><span class='note-inline'>(古之道也懷玄抱真毓性養神長存正氣不昧玄津又何獨神光化於金液也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>廓落方圓在杳冥</div>
</p></div>
<div class='div-commentary'><p style="margin-left:1em"><span class='note-inline'>(廓落自在隨方任圓蕩蕩焉出乎杳冥之上矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>南來北去斷消息</div>
</p></div>
<div class='div-commentary'><p style="margin-left:1em"><span class='note-inline'>(南离位也北坎位也可使由之不可使知之故云消息斷矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>靈元物象向天涯</div>
</p></div>
<div class='div-commentary'><p style="margin-left:1em"><span class='note-inline'>(靈元實始萬象之所由生既目天涯寧唯地表信所謂浩然無際也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>古往今來聖事誇</div>
</p></div>
<div class='div-commentary'><p style="margin-left:1em"><span class='note-inline'>(道之至也往而不泯今而不昧來而不窮此聖人之事也實堪誇賞矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>無礙智通精進心</div>
</p></div>
<div class='div-commentary'><p style="margin-left:1em"><span class='note-inline'>(妙用縱橫觸途無礙智也天行健君子以自強不息故心通於精進矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>研窮理路㸦交加</div>
</p></div>
<div class='div-commentary'><p style="margin-left:1em"><span class='note-inline'>(剛柔相盪魂魄相須研精窮極㸦有所長)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>奇哉离燄烹鈆水</div>
</p></div>
<div class='div-commentary'><p style="margin-left:1em"><span class='note-inline'>(奇哉神鼎之為利也鑠茲离燄粹彼鈆精煥若融輝湛乎凝水)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>清靜之中藏奧旨</div>
</p></div>
<div class='div-commentary'><p style="margin-left:1em"><span class='note-inline'>(蓋體虛無清淨之道也內含文明外光真智動靜交養龍虎相縻則玄奧之旨在其中矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>出沒門庭景異常</div>
</p></div>
<div class='div-commentary'><p style="margin-left:1em"><span class='note-inline'>(火足金花乍出乍沒抵掌千變消息萬端寔異常也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>十洲隱大神仙子</div>
</p></div>
<div class='div-commentary'><p style="margin-left:1em"><span class='note-inline'>(海內有十洲其上皆有真人游處)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>綿綿若論太幽深</div>
</p></div>
<div class='div-commentary'><p style="margin-left:1em"><span class='note-inline'>(神化相生綿綿不斷載言妙旨幽而且深)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>即是流珠不是金</div>
</p></div>
<div class='div-commentary'><p style="margin-left:1em"><span class='note-inline'>(九轉還丹獨存靈汞是曰<span class='corr'>太</span>陽流珠也既青龍化質亦君之象矣白虎乃金臣之象也以可兼下下不可僭上故非金也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>萬卷經文兼在目</div>
</p></div>
<div class='div-commentary'><p style="margin-left:1em"><span class='note-inline'>(眇觀秘範逖覽玄風載考真經何止萬卷皆拭<span class='corr'>目</span>可知也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>機關絕妙有浮沉</div>
</p></div>
<div class='div-commentary'><p style="margin-left:1em"><span class='note-inline'>(鈆水瀲灔真人在中以游以泳載浮載沉此機關之妙也有之)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>開關寤寐來相逼</div>
</p></div>
<div class='div-commentary'><p style="margin-left:1em"><span class='note-inline'>(凡舍廬四面率開一門所以導風火往來也既動靜交處故寤寐相親亦風火之勢使然矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>魄走魂歸天地力</div>
</p></div>
<div class='div-commentary'><p style="margin-left:1em"><span class='note-inline'>(金之為魄陰精神也汞之為魂陽精神也金魄以其靜也不得自用汞魂以其動也不得自飛故海靜合一所以成乎天地造化之力矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>風掃塵埃躡紫雲</div>
</p></div>
<div class='div-commentary'><p style="margin-left:1em"><span class='note-inline'>(謝黃轝而密化暎紅日以生埃綿朞月以垂成穆清風而似掃峨峨獨秀赫矣疑丹色爛紫光如登雲馭也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>覩其顏㒵難別識</div>
</p></div>
<div class='div-commentary'><p style="margin-left:1em"><span class='note-inline'>(俄超四象倏邁五材雖顏㒵之可觀且神靈之未辯議乎點化試以粉提不其難哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>勿生疑慮變陰陽</div>
</p></div>
<div class='div-commentary'><p style="margin-left:1em"><span class='note-inline'>(若明其火候則消息盈虛升降文武品之以律㠯驗之以寒暄動靜有常剛柔斷矣則洞陰陽之變也夫復何疑)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>須信丹砂道理長</div>
</p></div>
<div class='div-commentary'><p style="margin-left:1em"><span class='note-inline'>(如上則丹砂之道理甚優長良可信也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>若向此中明此義</div>
</p></div>
<div class='div-commentary'><p style="margin-left:1em"><span class='note-inline'>(若就此玄文明茲要義者指下句也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>十洲洞府蘊馨香</div>
</p></div>
<div class='div-commentary'><p style="margin-left:1em"><span class='note-inline'>(十洲洞府皆仙者所居謂清芬必振於彼以其得逍遙之趣也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>康哉內景植仙桂</div>
</p></div>
<div class='div-commentary'><p style="margin-left:1em"><span class='note-inline'>(攝正氣以資神統真精而固本內景也所謂植長生之桂居不死之鄉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>枝葉蔢䓾深根蒂</div>
</p></div>
<div class='div-commentary'><p style="margin-left:1em"><span class='note-inline'>(根道氣也蒂精華也蔢䓾盛㒵流茲七液灌彼五花乃深根固蒂之謂也則枝葉不得不盛矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真宗妙法審來由</div>
</p></div>
<div class='div-commentary'><p style="margin-left:1em"><span class='note-inline'>(真一玄宗乃長生之妙法也審彼厥由有自來矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>修鍊真空無涯際</div>
</p></div>
<div class='div-commentary'><p style="margin-left:1em"><span class='note-inline'>(真空妙本也修之鍊之惟精惟一既日新其道即所趣無涯矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>要知逆順莫相非</div>
</p></div>
<div class='div-commentary'><p style="margin-left:1em"><span class='note-inline'>(極玄黃之數窮逆順之規自然而然無在不在豈有非也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>廣演周遮隱玄機</div>
</p></div>
<div class='div-commentary'><p style="margin-left:1em"><span class='note-inline'>(達者敏在一言昧者煩乎多說)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>先說艱難後始說</div>
</p></div>
<div class='div-commentary'><p style="margin-left:1em"><span class='note-inline'>(或彼知難方堪演秘)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>精窮運化遂相依</div>
</p></div>
<div class='div-commentary'><p style="margin-left:1em"><span class='note-inline'>(精窮至妙運化無方內明養素之機外盡鉤深之旨遂相依也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>瑤池浴鳳通霄漢</div>
</p></div>
<div class='div-commentary'><p style="margin-left:1em"><span class='note-inline'>(儀鳳浴於瑤池之上翔於碧落之邊)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>金闕光舒何燦爛</div>
</p></div>
<div class='div-commentary'><p style="margin-left:1em"><span class='note-inline'>(蓬瀛之上皆以黃金白銀而為官闕也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>丹成可驗不狐疑</div>
</p></div>
<div class='div-commentary'><p style="margin-left:1em"><span class='note-inline'>(神鼎功全靈丹日滿驂鸞可驗脫屣何疑)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>常娥偷竊月中看</div>
</p></div>
<div class='div-commentary'><p style="margin-left:1em"><span class='note-inline'>(羿得長生之藥恒娥竊以奔月也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>春間花卉一齊開</div>
</p></div>
<div class='div-commentary'><p style="margin-left:1em"><span class='note-inline'>(春之發也瓊花玉卉率土<span class='corr'>滋</span>榮)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>天上優游誰肯來</div>
</p></div>
<div class='div-commentary'><p style="margin-left:1em"><span class='note-inline'>(乍賞三清之景儀遺十洞之春飛羽駕以飄飄裊霞衣而燦燦真歸眾外高謝寰中)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>洞裏煙霞牢秘隱</div>
</p></div>
<div class='div-commentary'><p style="margin-left:1em"><span class='note-inline'>(洞天沙邈霞煥爛逈拔塵蒙故云秘隱)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>水精宮殿白皚皚</div>
</p></div>
<div class='div-commentary'><p style="margin-left:1em"><span class='note-inline'>(皚皚白㒵水精光冷宮殿生寒皆真人之靈居也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>昔日神仙皆燒鍊</div>
</p></div>
<div class='div-commentary'><p style="margin-left:1em"><span class='note-inline'>(大土養神上藥也其次養形中藥也巨葛洪之丹井猶存五色之雅言尚著是知昔日神仙成精此道也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>不說根由人豈見</div>
</p></div>
<div class='div-commentary'><p style="margin-left:1em"><span class='note-inline'>(不指其源孰知其極)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>本是凡情枉謾勞</div>
</p></div>
<div class='div-commentary'><p style="margin-left:1em"><span class='note-inline'>(凡人之情不能禁精氣之戶牖復性命之本源導氣養神恬虛屏慮雖勞而無益也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>何年待得成九轉</div>
</p></div>
<div class='div-commentary'><p style="margin-left:1em"><span class='note-inline'>(既昧金丹終賖九轉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>密藏無使等閑知</div>
</p></div>
<div class='div-commentary'><p style="margin-left:1em"><span class='note-inline'>(苟非其人道不虛授)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>碧落真如在兩儀</div>
</p></div>
<div class='div-commentary'><p style="margin-left:1em"><span class='note-inline'>(妙凝碧落玄契真如兩儀既分三才益著則萬物生乎其中矣所謂神以知來却以藏往也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>理外消停造化實</div>
</p></div>
<div class='div-commentary'><p style="margin-left:1em"><span class='note-inline'>(真理之外法象而明大無不危細無不括善窮造化之功既名而日實也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>相逢遇偶勿懷疑</div>
</p></div>
<div class='div-commentary'><p style="margin-left:1em"><span class='note-inline'>(玄解丹砂渙同冰釋)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>直須意遣凡庸道</div>
</p></div>
<div class='div-commentary'><p style="margin-left:1em"><span class='note-inline'>(常人不達攻乎異端謂金石可以假其精謂芝㭉可以登其筭亦以為道也何足可依)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>所以難言論秘奧</div>
</p></div>
<div class='div-commentary'><p style="margin-left:1em"><span class='note-inline'>(聖人所以秘而重之者真一奧樞也可以神會勿以事求故其言也不亦難哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>先令頓悟了然空</div>
</p></div>
<div class='div-commentary'><p style="margin-left:1em"><span class='note-inline'>(色生於心心忘而象叔則外無所蔽也心生於象象了而心空則內有所明也故強名曰悟矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>方扣玄關驅煩惱</div>
</p></div>
<div class='div-commentary'><p style="margin-left:1em"><span class='note-inline'>(既而外無所取內無所捨取捨既絕彼此寧拘寂兮寥兮所矣大矣夫如是則可以造玄關可以滌煩惱)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>從來教法甚分明</div>
</p></div>
<div class='div-commentary'><p style="margin-left:1em"><span class='note-inline'>(原妙教之來則坦然明白)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>幾許心迷事不成</div>
</p></div>
<div class='div-commentary'><p style="margin-left:1em"><span class='note-inline'>(學者多類牛毛成者罕同麟角盖心迷於妙道也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>棄世比圖閑自性</div>
</p></div>
<div class='div-commentary'><p style="margin-left:1em"><span class='note-inline'>(絕世高蹈御氣隨風務盡真閑優游自性)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>精修道路必長生</div>
</p></div>
<div class='div-commentary'><p style="margin-left:1em"><span class='note-inline'>(精求妙訣修養內丹大道明然長生可趣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>歸童返老超升界</div>
</p></div>
<div class='div-commentary'><p style="margin-left:1em"><span class='note-inline'>(歸童子之顏返老人之㒵異乎超欲界而上三清)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>正定威儀勿懈怠</div>
</p></div>
<div class='div-commentary'><p style="margin-left:1em"><span class='note-inline'>(正心在定威容有儀以時規矩焉有怠哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>開閇善能若苦勤</div>
</p></div>
<div class='div-commentary'><p style="margin-left:1em"><span class='note-inline'>(日月有虧盈天地有開闔道之行也則而象之必在夫察彼琁璣觀乎鼎器勤勸夕惕斯為善也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>奮迅光陰同一泰</div>
</p></div>
<div class='div-commentary'><p style="margin-left:1em"><span class='note-inline'>(奮迅者速疾之象也綿歷光陰倐焉拔萃和金結汞抱一還丹泰然神用也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>凡流學者不堅持</div>
</p></div>
<div class='div-commentary'><p style="margin-left:1em"><span class='note-inline'>(入靈臺之妙者不知其所以持而持之真持也其有名未刊於仙籍學未䡄於宗師得謂之凡也或不能堅持耳)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>生滅門中故不知</div>
</p></div>
<div class='div-commentary'><p style="margin-left:1em"><span class='note-inline'>(有乎生有乎隱是謂天門也萬物出乎其中矣其誰能知之)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>走縮陰陽無住相</div>
</p></div>
<div class='div-commentary'><p style="margin-left:1em"><span class='note-inline'>(或出或處乍合乍離既有屈伸寧無走縮故陰陽之象也無住相焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>非難非易細推之</div>
</p></div>
<div class='div-commentary'><p style="margin-left:1em"><span class='note-inline'>(得其理也則非難失其用也則非易)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>含胎十月無休歇</div>
</p></div>
<div class='div-commentary'><p style="margin-left:1em"><span class='note-inline'>(藉金為種育汞成丹白春徂冬凡月滿于始終迭運子母相生曾無有間矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>或作金兮或似雪</div>
</p></div>
<div class='div-commentary'><p style="margin-left:1em"><span class='note-inline'>(或金花耀質或皓雪呈姿雖異態殊名必同才合伎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>認取還丹莫亂求</div>
</p></div>
<div class='div-commentary'><p style="margin-left:1em"><span class='note-inline'>(旦還丹之為妙也法天地象日月惣五行之秀指四象之微金汞以之相資神靈以之自著豈容易而成也故誡之焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>獼猴水底弄明月</div>
</p></div>
<div class='div-commentary'><p style="margin-left:1em"><span class='note-inline'>(素月流天寒光暎水獼猴俯翫謂影可探徒甚勞形終弗能攬譬彼<span class='corr'>妄</span>求<span class='corr'>還丹</span>者皆理而外<span class='corr'>尋</span>也靡量懵<span class='corr'>學</span>沒困迷津)</span>。</p>
</div></div>
<div class='div-other'><a id='mulu25' />
<p class='h2'>逍遙賦一首</p>
<div class='div-orig'><p style="text-indent:0em" class="lg-abnormal"><div class='lg-row'>乾象推功</div>
</p></div>
<div class='div-commentary'><p style="margin-left:1em"><span class='note-inline'>(大圓洪覆生十太初既無言於四時乃垂象以示物昭昭在上而萬彚頼其功焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>至道相宗</div>
</p></div>
<div class='div-commentary'><p style="margin-left:1em"><span class='note-inline'>(至矣真道宗乎虛無觸類何拘逍遙靡滯推功歸本玄之又玄故曰人法地地法天天法道道法自然相宗之門無出於此矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>逍遙理而不散</div>
</p></div>
<div class='div-commentary'><p style="margin-left:1em"><span class='note-inline'>(乾以合化物乃流形鷓鷃各遂於逍遙情性俱臻於玄極所謂包羅四氣籠罩三光斯則不散之理矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>赫弈高而且通</div>
</p></div>
<div class='div-commentary'><p style="margin-left:1em"><span class='note-inline'>(大道不噐在物咸真騰丹臺赫弈之光類昊天高大之用無際無極何往弗通)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>信之者以陰陽</div>
</p></div>
<div class='div-commentary'><p style="margin-left:1em"><span class='note-inline'>(太虛無窮自然成性欲彼群動奉而信之於是以月陰日陽之名生存神抱素之術俾其示於信者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>秘之者以鈆汞</div>
</p></div>
<div class='div-commentary'><p style="margin-left:1em"><span class='note-inline'>(夫長生久視冲邃幽深非俗骨凡肌之所學也乃假以鈆汞依之修鍊造次莫及秘而貴之)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>名恍惚之何異</div>
</p></div>
<div class='div-commentary'><p style="margin-left:1em"><span class='note-inline'>(或名恍惚或号杳冥稱謂雖殊玄關何異)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>見出沒之無窮</div>
</p></div>
<div class='div-commentary'><p style="margin-left:1em"><span class='note-inline'>(或寂默冲淡非象非形或高明沉潛可大可久自在之妙出沒無窮)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>大道穹隆深仁常在</div>
</p></div>
<div class='div-commentary'><p style="margin-left:1em"><span class='note-inline'>(無為大道眾妙之門嵩華不足喻其高滄溟不足匹其廣瞻望弗及則穹隆可尊矣至若發生為性肅教揚威雖二氣有差豈違乎大道深仁者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>騰三清而靡息混四溟而不改</div>
</p></div>
<div class='div-commentary'><p style="margin-left:1em"><span class='note-inline'>(寓物生化與道浮沉騰三清於太上之都混四溟於渺瀰之府任物有陵谷而性靡改遷者乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>雲凝似雪釋迷而頓悟虛无</div>
</p></div>
<div class='div-commentary'><p style="margin-left:1em"><span class='note-inline'>(以剛柔之氣㐲鈆汞之華當其月滿丹爐雲凝白雪必可以釋迷去滯頓悟虛无也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>鼎裏開花要妙而熠揚光彩</div>
</p></div>
<div class='div-commentary'><p style="margin-left:1em"><span class='note-inline'>(金鼎初開玉花斯坵得要妙之訣成赫弈之姿光彩熠揚燦然耀目)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>想初神明闇契景貺優遊</div>
</p></div>
<div class='div-commentary'><p style="margin-left:1em"><span class='note-inline'>(存思其始也外節嗜慾內合希夷神明闇契於靈臺景貺自臻於象外)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>子母成而入聖</div>
</p></div>
<div class='div-commentary'><p style="margin-left:1em"><span class='note-inline'>(以鈆為母以金為子日月滿足脫落凡胎則為聖矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>烏鵲飛而逗遛</div>
</p></div>
<div class='div-commentary'><p style="margin-left:1em"><span class='note-inline'>(停騰日月之候哨息陰陽之期若烏鵲徘徊逗遛詳審而<span class='corr'>已</span>)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>可提撕而堪數</div>
</p></div>
<div class='div-commentary'><p style="margin-left:1em"><span class='note-inline'>(一陽始生初伏神室中秋正望即見金丹其間時以提撕數其候度者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>非雜類以相投</div>
</p></div>
<div class='div-commentary'><p style="margin-left:1em"><span class='note-inline'>(狐兔不乳於馬鷰雀不生於鳳務在誡乎雜類導養淳和者焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>雲浮羽客之前方知禮讓</div>
</p></div>
<div class='div-commentary'><p style="margin-left:1em"><span class='note-inline'>(外氣通明內神融適卿雲浮於寥廓羽駕翔乎碧虛絳節霓旌進退有序既登玄圃得不行禮讓之風乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>洞府真人之喻[网-(ㄨ*ㄨ)+又]測端由</div>
</p></div>
<div class='div-commentary'><p style="margin-left:1em"><span class='note-inline'>(指洞府在鴻濛之外喻真人居崆峒之鄉求之於茲得之於彼若夫天地為一宅萬物為遊塵但修之於身必會之於道或背此而修鍊者得非[网-(ㄨ*ㄨ)+又]測其端田乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>及乎偃仰無蹤</div>
</p></div>
<div class='div-commentary'><p style="margin-left:1em"><span class='note-inline'>(偃仰者消息也無蹤者妙本也是以聖人消息禦物之道歸乎妙本之中顯夫應用體虛善行無跡)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>有為皆寂</div>
</p></div>
<div class='div-commentary'><p style="margin-left:1em"><span class='note-inline'>(有之以為利無之以為用利用俱空動靜咸妙)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>窺其戶牖須憑刀尺</div>
</p></div>
<div class='div-commentary'><p style="margin-left:1em"><span class='note-inline'>(夫欲窺至虛之室者利器為先利器者乃有為之刀尺也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>千載遇而可化</div>
</p></div>
<div class='div-commentary'><p style="margin-left:1em"><span class='note-inline'>(無為至道杳杳難名必臻可化之機方慶千年一遇)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>九轉成而堪惜</div>
</p></div>
<div class='div-commentary'><p style="margin-left:1em"><span class='note-inline'>(至哉大藥九轉功成<span class='corr'>諒</span>惟寶重之心盖蘊還淳之德)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>達虧盈而動止若之相望</div>
</p></div>
<div class='div-commentary'><p style="margin-left:1em"><span class='note-inline'>(月盈日吳之度陽動陰止之數皆可以理而遠之者盖兩曜有相望之本也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>訣逆順以所思潛遁其跡</div>
</p></div>
<div class='div-commentary'><p style="margin-left:1em"><span class='note-inline'>(黃赤二道或逆或順剛柔二功或隱或顯雖各務潛遁之跡悉可以至道而訣之)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>何謂清者濁之本濁者清之徒</div>
</p></div>
<div class='div-commentary'><p style="margin-left:1em"><span class='note-inline'>(言天先得一之功故為濁之本言地後得一之理故為清之徒)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>風塵路合桂影蟾孤</div>
</p></div>
<div class='div-commentary'><p style="margin-left:1em"><span class='note-inline'>(車馬路息風塵氣清觀桂影之扶踈由蟾光之獨朗)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>由久恒持豈凡庸之能測</div>
</p></div>
<div class='div-commentary'><p style="margin-left:1em"><span class='note-inline'>(久固至神任持大道識見豈容於凡庶逍遙<span class='corr'>已</span>越於神仙)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>元和獨立辯玄化之精麤</div>
</p></div>
<div class='div-commentary'><p style="margin-left:1em"><span class='note-inline'>(太初始唘獨立權輿之本二儀次設乃眀巨細之由)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>然則難將語默故不差殊</div>
</p></div>
<div class='div-commentary'><p style="margin-left:1em"><span class='note-inline'>(至道離於名字不可以語默而詰之是知大音希聲何有差殊之狀也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>顯華夷之共泰</div>
</p></div>
<div class='div-commentary'><p style="margin-left:1em"><span class='note-inline'>(執至道之正要光玄元之大猷自然遠肅邇安民康俗阜)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>離煩惱之銷除</div>
</p></div>
<div class='div-commentary'><p style="margin-left:1em"><span class='note-inline'>(三要精修五塵頓弃渙然冰釋仙器清虛)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>物臨幽奧眇邈真如</div>
</p></div>
<div class='div-commentary'><p style="margin-left:1em"><span class='note-inline'>(夫物芸芸而不知其道者盖天行不言之令是以物臨幽奧皆處混茫之內也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>曷若習本靈元故依人望</div>
</p></div>
<div class='div-commentary'><p style="margin-left:1em"><span class='note-inline'>(夫聖人作而萬物覩乃由習本靈元見真空體品彚依望就之猶日也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>豈不知寰瀛之內修得歸神仙之上</div>
</p></div>
<div class='div-commentary'><p style="margin-left:1em"><span class='note-inline'>(妙治寰瀛功齊大易住出神仙之表恩施動植之中進退以時若鵬摶於廣漢卷舒在我猶雲起於長空是知不躍不行而在乎天也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>究龍吟之走作海岳淵深</div>
</p></div>
<div class='div-commentary'><p style="margin-left:1em"><span class='note-inline'>(天地為爐陰陽為炭藥成雲起變化斯須海岳增深究之於道)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>窮虎嘯之和平流珠通暢</div>
</p></div>
<div class='div-commentary'><p style="margin-left:1em"><span class='note-inline'>(陽龍既吟陰虎必嘯雲生風起理之使然然而金鼎丹成流珠可比通暢顯無瑕之狀圓明彰精鍊之功)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>且夫性靜希夷</div>
</p></div>
<div class='div-commentary'><p style="margin-left:1em"><span class='note-inline'>(道性虛極入乎妙本故守雌靜而<span class='corr'>已</span>道非聲故聽之不聞以其無聲之中獨能和焉故目之曰希道非色故視之不見以於無色之中而能色焉故名曰夷)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>別識根基</div>
</p></div>
<div class='div-commentary'><p style="margin-left:1em"><span class='note-inline'>(陰者道之基陽者形之始滋產萬物鴻漸於斯故智者別識焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>信受而縱橫自在</div>
</p></div>
<div class='div-commentary'><p style="margin-left:1em"><span class='note-inline'>(圓曜金鼎考績玄功先在諦求次乎信受然後含養真一自在玄都矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>舉措而照鑒形儀</div>
</p></div>
<div class='div-commentary'><p style="margin-left:1em"><span class='note-inline'>(夫大丹之道在天成象在地成形機張造化母育萬靈舉日以照之樹月以鑒之)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>清得而金牙燦爛</div>
</p></div>
<div class='div-commentary'><p style="margin-left:1em"><span class='note-inline'>(真一之道白金作基黃牙為母體之燦爛清淨圓明矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>紅芳而碧葉交垂</div>
</p></div>
<div class='div-commentary'><p style="margin-left:1em"><span class='note-inline'>(合花凝潤玉液含暉朱英得以紅芳鈆汞將生碧葉矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>玉闕化成滌蕩愚蒙之見</div>
</p></div>
<div class='div-commentary'><p style="margin-left:1em"><span class='note-inline'>(金基玉闕如神應物冲用無方發彼顓蒙滌除玄覽也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>煙霞綺靡用茲廣達之知</div>
</p></div>
<div class='div-commentary'><p style="margin-left:1em"><span class='note-inline'>(遊宴玄言輕舉繁庭形霞綺靡玉樹玲瓏用達心知何人默識者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>於戲法教門中研精秘旨</div>
</p></div>
<div class='div-commentary'><p style="margin-left:1em"><span class='note-inline'>(大道之門究暢真宗研覈奧旨權輿天地茂養萬物妙本見素矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>與陰陽而合德</div>
</p></div>
<div class='div-commentary'><p style="margin-left:1em"><span class='note-inline'>(陰陽合孕冲氣調和然後萬物化成與道而合德也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>寂天地而同理</div>
</p></div>
<div class='div-commentary'><p style="margin-left:1em"><span class='note-inline'>(有物之體真一混生寂寥虛靜妙本湛然齊天地之理也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>還丹至藥</div>
</p></div>
<div class='div-commentary'><p style="margin-left:1em"><span class='note-inline'>(黃庭經云陽龍陰虎木液金精二氣交會鍊而成者謂之外丹調和元氣上入泥丸下注丹田偱環不息朝於綘宮此內丹也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>接聖境以周旋</div>
</p></div>
<div class='div-commentary'><p style="margin-left:1em"><span class='note-inline'>(所尚虛寞所得玄默精感遐徹輕舉霄漢服餌紅漿而<span class='corr'>已</span>)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>日月齊明勿恣縱而善矣</div>
</p></div>
<div class='div-commentary'><p style="margin-left:1em"><span class='note-inline'>(陰陽配其交媾日月同於照耀但可妙在虛通不可恣縱而<span class='corr'>已</span>)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>凡在人間各有長生</div>
</p></div>
<div class='div-commentary'><p style="margin-left:1em"><span class='note-inline'>(道無私於物民日用而不知其或精感遐徹久視長生諒惟得矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>我聒賢愚之耳</div>
</p></div>
<div class='div-commentary'><p style="margin-left:1em"><span class='note-inline'>(聖人以冲氣和柔撝謙恤物暢大道之玄理誡勞生之封執者矣)</span>。</p>
</div></div>
<div class='div-other'><a id='mulu26' />
<p class='h2'>周穆王宴瑤池賦</p><p style="margin-left:2em"><span class='note-inline'>(周穆王名滿昭王子也洎即位好神仙之道常欲使車轍馬跡遍於天下以倣黃帝焉後乘入駿之馬奔戎為右造父為御得白狐玄狢以祭河宍遂賔于西王母觴于瑤池之上王母乃歌白雲在天之謠王亦荅之以余埽東土之什又云西王母降穆王之宮相與升雲而去矣)</span>。</p>

<div class='div-orig'><p style="text-indent:0em" class="lg-abnormal"><div class='lg-row'>馭駕神蹤</div>
</p></div>
<div class='div-commentary'><p style="margin-left:1em"><span class='note-inline'>(八駿在馭翠盖爰行將詣崑丘會於宴所也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>碧落香風</div>
</p></div>
<div class='div-commentary'><p style="margin-left:1em"><span class='note-inline'>(既辤下土漸陟高空丁東風觸於珮環散澷香飄於黼黻矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>靉靆之祥煙綺靡</div>
</p></div>
<div class='div-commentary'><p style="margin-left:1em"><span class='note-inline'>(祥煙靉前綺靡可愛徐而引步何所不適哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>縱橫之羽盖迎空</div>
</p></div>
<div class='div-commentary'><p style="margin-left:1em"><span class='note-inline'>(雜水仙仗縱撗翠盖自空而迎以嚴導從)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>夜景迢迢意思而奔赴瑤席</div>
</p></div>
<div class='div-commentary'><p style="margin-left:1em"><span class='note-inline'>(星河燦燦雲路迢迢虔御金輿赴彼瑤席玄都未達意思邈然矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>天高遠遠駈馳而直抵崑宮</div>
</p></div>
<div class='div-commentary'><p style="margin-left:1em"><span class='note-inline'>(洞天遐阻龍驥駈馳遂抵崑宮舘于仙境)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>當其渾雜駢羅</div>
</p></div>
<div class='div-commentary'><p style="margin-left:1em"><span class='note-inline'>(乍届鼇峯方憩鑾輅駢闐綵仗羅列羽儀以衛蹕也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>情分賔主</div>
</p></div>
<div class='div-commentary'><p style="margin-left:1em"><span class='note-inline'>(王母離席以迎穆王執圭以進既盡升降之禮乃分賔主之位也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>騰驤之駿馬何極</div>
</p></div>
<div class='div-commentary'><p style="margin-left:1em"><span class='note-inline'>(王初命駕右服驊騮左驂綠耳神駿之驥騰凌驤首遠速之勢無極也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>歛袂之仙娥共覩</div>
</p></div>
<div class='div-commentary'><p style="margin-left:1em"><span class='note-inline'>(天姿掩藹容顏絕世者則皆歛袂侍宴咸所覩焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>既而靈貺集</div>
</p></div>
<div class='div-commentary'><p style="margin-left:1em"><span class='note-inline'>(將欲飛觴舉白吐奇納秀故湏列不夜之珠出未名之寶靈貺畢集斯為盛矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>仙童侶</div>
</p></div>
<div class='div-commentary'><p style="margin-left:1em"><span class='note-inline'>(仙童玉女群聚仙家往來妮侍左右也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>明月之圓將似晝組繡瑤池</div>
</p></div>
<div class='div-commentary'><p style="margin-left:1em"><span class='note-inline'>(望月正午明皎如日流彩瑤池分華組晡物外之宴何樂如之)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>金殿之高卷珠簾笙歌伎女</div>
</p></div>
<div class='div-commentary'><p style="margin-left:1em"><span class='note-inline'>(玉闕金殿撶之於上珠簾翠幕軸之於中由是天樂既張眾啇咸舉或吹雲和之笙或皷靈之簧或歌玄靈之曲皆盡其妙清音駭空也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>志慕求真</div>
</p></div>
<div class='div-commentary'><p style="margin-left:1em"><span class='note-inline'>(穆天子以帝王之尊慕神仙之事故得名煥金蕑宴陪闕慕仙之志斯為至矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>儼雅深仁</div>
</p></div>
<div class='div-commentary'><p style="margin-left:1em"><span class='note-inline'>(仁深於物者必量司滄海有感則通期方外之遊事何不克)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>輝華宴以初設</div>
</p></div>
<div class='div-commentary'><p style="margin-left:1em"><span class='note-inline'>(即席未久仙宴乃唘飲琬琰之膏進甜雲之味素蓮黑棗碧藕白<span class='corr'>橘</span>皆芳香襲人輝華照物也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>光幸輦以爭新</div>
</p></div>
<div class='div-commentary'><p style="margin-left:1em"><span class='note-inline'>(境非浮世人惟上仙幸輦雖尊瓊筵更貴雲我去駕實曰爭新)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>珊瑚器皿</div>
</p></div>
<div class='div-commentary'><p style="margin-left:1em"><span class='note-inline'>(器皿之設於筵也七寶間錯五色曜奇深匪人上成自天匠也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>淥水波津</div>
</p></div>
<div class='div-commentary'><p style="margin-left:1em"><span class='note-inline'>(瑤池之上有翠水焉王母每統群仙而遊之穆王因是得同登賞矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>錦帳雲屏去就傳觴之旨</div>
</p></div>
<div class='div-commentary'><p style="margin-left:1em"><span class='note-inline'>(張九華帳設雲母屏裝以金碧飾以珠翠若明星之連綴焉僊觴又坫獻酬合節無失雍雅也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>鸞歌鳳舞如常待客之陳</div>
</p></div>
<div class='div-commentary'><p style="margin-left:1em"><span class='note-inline'>(歌則緩奏鸞音舞乃輕迴<span class='corr'>鳳</span>態侍客之儀亦如人間也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>虎嘯龍吟</div>
</p></div>
<div class='div-commentary'><p style="margin-left:1em"><span class='note-inline'>(虎嘯而閬苑風生龍吟而崑山雲起萬籟微響五色分鮮也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>衣冠侍眾</div>
</p></div>
<div class='div-commentary'><p style="margin-left:1em"><span class='note-inline'>(衣齊紈之眼戴天真之金玉相敲侍衛且眾也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>筵斟玉液之醞</div>
</p></div>
<div class='div-commentary'><p style="margin-left:1em"><span class='note-inline'>(龍膏之醞斟之乃玉液也盖言其珍潔以饗於賔尓)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>樂奏琴瑟之弄</div>
</p></div>
<div class='div-commentary'><p style="margin-left:1em"><span class='note-inline'>(奏以鈞天廣樂皷以金徽瑤瑟正始之音[聽-王]之無怠也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>鶴鳴天上思羽駕而自在逍遙</div>
</p></div>
<div class='div-commentary'><p style="margin-left:1em"><span class='note-inline'>(鶴以偌素之質嘹唳之音翱翔碧虛思陪羽駕異逍遙而自適也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>日昃烏傾薄塵世以從容舉動</div>
</p></div>
<div class='div-commentary'><p style="margin-left:1em"><span class='note-inline'>(日盈則昃烏乃隨傾旦塵世短促陽光易墜洞府一朝人間百歲既不得從容取樂又豈能舉動而安神仙覩之真可薄也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>時也靈符降展情懽</div>
</p></div>
<div class='div-commentary'><p style="margin-left:1em"><span class='note-inline'>(太上靈寶真一符契則還源之訣也仙母宣之於穆王王受<span class='corr'>已</span>懽愜之情邈無涯矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>贈玉帛以成禮</div>
</p></div>
<div class='div-commentary'><p style="margin-left:1em"><span class='note-inline'>(玉帛贄幣也非仙所貴如薦蘋蘩以成其禮也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>搖翡翠以㽵端</div>
</p></div>
<div class='div-commentary'><p style="margin-left:1em"><span class='note-inline'>(首飾峩峩如搖翠羽端㽵之態超然莫儔)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>筵中之百媚花芳柳垂金線</div>
</p></div>
<div class='div-commentary'><p style="margin-left:1em"><span class='note-inline'>(洞天花冉莫得而名間列于前相鮮奪日依依仙柳影亂金絲)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>階上之雙娥對舞殿列鴛鸞</div>
</p></div>
<div class='div-commentary'><p style="margin-left:1em"><span class='note-inline'>(寶殿瑤階鈞天九奏仙姝對舞婇御環立縹緲焉若鴛鸞之翔集爾)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>既而窈窕周旋</div>
</p></div>
<div class='div-commentary'><p style="margin-left:1em"><span class='note-inline'>(雍容自若高邁游龍揖讓周旋益逾後素則闐関之義適足以詠謌矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>徘徊不絕</div>
</p></div>
<div class='div-commentary'><p style="margin-left:1em"><span class='note-inline'>(仙鄉日永世慮全無興逸情懽盤桓不<span class='corr'>已</span>)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>水精宮間於碧沼</div>
</p></div>
<div class='div-commentary'><p style="margin-left:1em"><span class='note-inline'>(宮凝陰魄下枕碧流素彩清光虛眀掩暎踟躕周覽爽滌塵襟)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>珠璣座臨於綘闕</div>
</p></div>
<div class='div-commentary'><p style="margin-left:1em"><span class='note-inline'>(綴明月之珠鏤辟寔之玉而為座爾前臨絳闕月素交輝炳煥晴空麗逾杲日)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>九旒冠冕日黯於東海之中</div>
</p></div>
<div class='div-commentary'><p style="margin-left:1em"><span class='note-inline'>(天冠九旒珠光明徹日輪西墜微覺黯然)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>十二樓臺風颺於西波之月</div>
</p></div>
<div class='div-commentary'><p style="margin-left:1em"><span class='note-inline'>(瀛洲山上有十二樓臺皆神仙之所居也風颺西溟波搖月影下視滄海如掌中焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>復還五色雲頭萬[泳-永+(瓜-、)]分流</div>
</p></div>
<div class='div-commentary'><p style="margin-left:1em"><span class='note-inline'>(雲含五色散以凝空瑤水分流縱橫萬[泳-永+(瓜-、)]也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>若木之金烏飛乍變</div>
</p></div>
<div class='div-commentary'><p style="margin-left:1em"><span class='note-inline'>(東望飛烏纔升若木壺中瞬息又見西沉塵西百齡信同隙駒之影也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>鏘風而白鹿鳴未収</div>
</p></div>
<div class='div-commentary'><p style="margin-left:1em"><span class='note-inline'>(靈毛仙鹿情亦逍遙鳴戲天風呦呦未止)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>眉開八字兮晶熒煙霞馥郁</div>
</p></div>
<div class='div-commentary'><p style="margin-left:1em"><span class='note-inline'>(眉分八字光彩鑑人鳳腦香濃飄霞拂霧)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>歌聲一曲兮縹緲銀漢優游</div>
</p></div>
<div class='div-commentary'><p style="margin-left:1em"><span class='note-inline'>(白雲歌起清掩貫珠漸過星河更資嘉賞白榆花下豈猒遲迴)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>何期遠恣情深</div>
</p></div>
<div class='div-commentary'><p style="margin-left:1em"><span class='note-inline'>(馭駿追風雨游八極逐尋仙境脫屣情深)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>有無所得</div>
</p></div>
<div class='div-commentary'><p style="margin-left:1em"><span class='note-inline'>(宴罷崑丘却還人世益易道喪神氣日衰酷志外求卒無所得)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>瓊宮不讓於天上</div>
</p></div>
<div class='div-commentary'><p style="margin-left:1em"><span class='note-inline'>(金屋玉堂萬乘攸霧人寰之貴豈讓三清)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>人間非外於縱逸</div>
</p></div>
<div class='div-commentary'><p style="margin-left:1em"><span class='note-inline'>(赤墀高峻丹禁深嚴觸目繁華足以行樂何湏方外始曰勝遊哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>終乃是非起而慕求仙</div>
</p></div>
<div class='div-commentary'><p style="margin-left:1em"><span class='note-inline'>(穆王驅馳八駿尋訪仙鄉事跡雖奇去道弥遠是非蜂起無以辭焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>如夢輕佻之客</div>
</p></div>
<div class='div-commentary'><p style="margin-left:1em"><span class='note-inline'>(不能內復淳和外安黎庶妄求仙道得非輕易乎暫偶神仙終成退墜緬思宴會得非夢寐乎瑤池之上仙母為主穆王為賔故云客也)</span>。</p>
</div></div></div>
<p class='juan'>御製逍遙詠歌賦卷第十一</p>
<div class='div-w'><p style="margin-left:2em">甲辰歲高麗國分司大藏都監奉敕彫造</p>
</div>
</div><!-- end of div[@id='body'] -->
</body></html>