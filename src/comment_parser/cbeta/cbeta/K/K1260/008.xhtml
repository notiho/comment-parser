<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御製逍遙詠</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu16' />
<p class='juan'>御製逍遙詠卷第八<span class='note-inline'>(七言)</span>　輕<span class='note-inline'>()</span></p>
<div class='div-other'><a id='mulu17' />
<div class='div-orig'><p style="text-indent:0em" class="lg-abnormal"><div class='lg-row'>先賢所誡恐心邪</div>
</p></div>
<div class='div-commentary'><p style="margin-left:1em"><span class='note-inline'>(先聖垂誠以警同邪正貞居中自然淳朴)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>不說神眀道理耶</div>
</p></div>
<div class='div-commentary'><p style="margin-left:1em"><span class='note-inline'>(夫道德之體神明之心應感不窮未嘗疲於動用之境也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>豈信爐中生白雪</div>
</p></div>
<div class='div-commentary'><p style="margin-left:1em"><span class='note-inline'>(大藥之功世人罕測或乃四時可就或則九轉方成先見黃牙次飛白雪也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>是非汞內產丹砂</div>
</p></div>
<div class='div-commentary'><p style="margin-left:1em"><span class='note-inline'>(夫陰陽抗行體性懸隔或則感氣而相得或乃變化以成形)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>華池自有延齡藥</div>
</p></div>
<div class='div-commentary'><p style="margin-left:1em"><span class='note-inline'>(黃帝云金丹之術百數其要在於神水華池內固其身而外靜其志也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>龍虎相逢王幾家</div>
</p></div>
<div class='div-commentary'><p style="margin-left:1em"><span class='note-inline'>(龍者陽位虎者陰位若陰陽之契會猶龍虎以相從必用丹砂自能濟世)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>十月陰陽須滿足</div>
</p></div>
<div class='div-commentary'><p style="margin-left:1em"><span class='note-inline'>(丹房記云夫修大藥從春修制至十月畢功故云十月脫胎餘兩月沐浴)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>餘殘審細勿教差</div>
</p></div>
<div class='div-commentary'><p style="margin-left:1em"><span class='note-inline'>(華池之外白雪之餘更在用心勿令有成)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>彩雲輕舉壓天津</div>
</p></div>
<div class='div-commentary'><p style="margin-left:1em"><span class='note-inline'>(仙道<span class='corr'>已</span>成乃能變化雲凝五色馭以飛騰縹緲陵虛高踰星漢)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>舞鶴迎鸞自在身</div>
</p></div>
<div class='div-commentary'><p style="margin-left:1em"><span class='note-inline'>(皓鶴彩鸞交翔接舞任情驂跨輕若乘風十洞三清往復無阻)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>蟾影枝開三島樹</div>
</p></div>
<div class='div-commentary'><p style="margin-left:1em"><span class='note-inline'>(三山峭拔逈倚層霄琪樹蔢䓾影分蟾魄)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>桃花風弄十洲春</div>
</p></div>
<div class='div-commentary'><p style="margin-left:1em"><span class='note-inline'>(碧桃花發春滿十洲風動瓊枝香薰杳靄)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>相傳靈異無虛說</div>
</p></div>
<div class='div-commentary'><p style="margin-left:1em"><span class='note-inline'>(蓬壺異境杳隔雲濤仙者所傳應非虛誕而塵中下士難以信之)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>道理分眀盡是真</div>
</p></div>
<div class='div-commentary'><p style="margin-left:1em"><span class='note-inline'>(修鍊功至神仙道成理趣昭然無非真妙)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>但信此中深護慎</div>
</p></div>
<div class='div-commentary'><p style="margin-left:1em"><span class='note-inline'>(雖凡智昧劣未達真源但可仰而信之則無過矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>修行所願勿因循</div>
</p></div>
<div class='div-commentary'><p style="margin-left:1em"><span class='note-inline'>(夫修行者必先使其志立其誓然後勤而行之則巧必成矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>剛柔得所自安寧</div>
</p></div>
<div class='div-commentary'><p style="margin-left:1em"><span class='note-inline'>(陰陽不差變化靡忒語剛柔則阻越言氣類則相生故制伏安寧神聖可驗)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>五色霞光景象清</div>
</p></div>
<div class='div-commentary'><p style="margin-left:1em"><span class='note-inline'>(功著道成內丹照灼霞舒五彩光含萬象應用無竭莫之與京)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>龍倚宂吟雲雨至</div>
</p></div>
<div class='div-commentary'><p style="margin-left:1em"><span class='note-inline'>(召雲者龍所以宂吟而雲雨至盖雲者水氣也龍者水畜也氣類交感而相應焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>虎依巖嘯澗風生</div>
</p></div>
<div class='div-commentary'><p style="margin-left:1em"><span class='note-inline'>(風從虎故依巖嘯而谷風生此乃明陰中有陽㸦為主客遞相含養以至於道也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>從容海嶠非遙遠</div>
</p></div>
<div class='div-commentary'><p style="margin-left:1em"><span class='note-inline'>(蓬洲閬苑皆依海而住境閑象外跡異人間今藥成九轉名煥三清從容以遊故非遙遠)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>倐忽煙蘿別有情</div>
</p></div>
<div class='div-commentary'><p style="margin-left:1em"><span class='note-inline'>(煙蘿掩暎巖竇曲盤得道之人於焉憩駕盖窒嗜慾絕煩慮物外人間曠然情意故無疑滯也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>誰到真空閑密地</div>
</p></div>
<div class='div-commentary'><p style="margin-left:1em"><span class='note-inline'>(道性無方體之則神能達此閑密運茲妙用其唯真人乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>火輪玉闕鎮常眀</div>
</p></div>
<div class='div-commentary'><p style="margin-left:1em"><span class='note-inline'>(火輪陽精玉闕陰粹光華相射明不暫歇既無私而恒在但有感而必通)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>天非愛道許人修</div>
</p></div>
<div class='div-commentary'><p style="margin-left:1em"><span class='note-inline'>(天稟至真固無私覆人守其道自合玄元非求所愛自契希夷)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>學士愚迷不到頭</div>
</p></div>
<div class='div-commentary'><p style="margin-left:1em"><span class='note-inline'>(道雖無方學則有緒而昧道者以噓吸為功藥餌為妙然可養形終非至理)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>內境擬將何所用</div>
</p></div>
<div class='div-commentary'><p style="margin-left:1em"><span class='note-inline'>(苟守內虛白不固外精既非元和安至乎道縱有所負抑亦何為)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>杳知深邃故難求</div>
</p></div>
<div class='div-commentary'><p style="margin-left:1em"><span class='note-inline'>(至真之理深邃之精以有名之筌通無象之法而[网-(ㄨ*ㄨ)+又]知者難可尋求)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>丹霞隱密堪依仗</div>
</p></div>
<div class='div-commentary'><p style="margin-left:1em"><span class='note-inline'>(靈光有照目以丹霞內印無形爰彰隱密而達理通幽者誠堪依稟也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>雪月縱橫入品流</div>
</p></div>
<div class='div-commentary'><p style="margin-left:1em"><span class='note-inline'>(夫道之妙者得用無滯凝明不窮况乎皓月凝霜青松戴雪可標品格可任縱橫)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>消息頓然潛世慮</div>
</p></div>
<div class='div-commentary'><p style="margin-left:1em"><span class='note-inline'>(消息盈虛窮達一氣內精外潔逸樂無為蕩蕩然何塵慮之可撓矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>凡歧聖路有剛柔</div>
</p></div>
<div class='div-commentary'><p style="margin-left:1em"><span class='note-inline'>(貞清者陽柔和至於聖道滓濁者陰剛佷極以凡途此兩者勝異雖殊制之在我也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>逍遙裏外混諸天</div>
</p></div>
<div class='div-commentary'><p style="margin-left:1em"><span class='note-inline'>(內境外境諸天混然足可以暢彼逍遙足可以遠乎塵慮)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>澹蕩其中四敘間</div>
</p></div>
<div class='div-commentary'><p style="margin-left:1em"><span class='note-inline'>(二境叅列萬象森然澹蕩熙和四敘無間)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>拂拭塵埃明印月</div>
</p></div>
<div class='div-commentary'><p style="margin-left:1em"><span class='note-inline'>(精純慕道不染塵埃真性融明猶乎朗月)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>徧駈神鬼鎻驪山</div>
</p></div>
<div class='div-commentary'><p style="margin-left:1em"><span class='note-inline'>(鞭駈山石使役鬼神謾塞滄溟究理何益嗟乎妄動寂絕驪山)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>裝添出沒何奇異</div>
</p></div>
<div class='div-commentary'><p style="margin-left:1em"><span class='note-inline'>(凡所裝成皆歸虛妄徒言奇異非道可稱)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>秘隱藏真未是閑</div>
</p></div>
<div class='div-commentary'><p style="margin-left:1em"><span class='note-inline'>(有為合道徒自勞形秘隱真機未為閑適)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>但好消詳清景內</div>
</p></div>
<div class='div-commentary'><p style="margin-left:1em"><span class='note-inline'>(消詳內境冥契虛無漱玄液於三瞧運清英於六氣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>勿生疑慮動機關</div>
</p></div>
<div class='div-commentary'><p style="margin-left:1em"><span class='note-inline'>(體虛極之玄門必融通之上士狐疑塵慮不足可以奉行妄動機關詣道逾遠也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>口稱千嵗少年顏</div>
</p></div>
<div class='div-commentary'><p style="margin-left:1em"><span class='note-inline'>(心長禦氣氣與神會內既有主形乃長存體合衰而不衰年當耄而不耄故雖稱千嵗而尚帶童顏也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>不是天人即地仙</div>
</p></div>
<div class='div-commentary'><p style="margin-left:1em"><span class='note-inline'>(伶茲容貌儼若神仙望天則疑降自於三清指地則認來從於十洞)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>四海五湖皆徧歷</div>
</p></div>
<div class='div-commentary'><p style="margin-left:1em"><span class='note-inline'>(靜無所著動無所繫或乘興浮於四海或任運游於五湖命侶嘯儔故皆徧歷)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>十洲三島去周遷</div>
</p></div>
<div class='div-commentary'><p style="margin-left:1em"><span class='note-inline'>(雖十洲路邈三島雲深必周流遷陟無往不通故仙者遷也謂老而無變遷入於山故稱仙矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>道高舉措何優劣</div>
</p></div>
<div class='div-commentary'><p style="margin-left:1em"><span class='note-inline'>(抱長生久視之道仰之而弥高故稱高矣若觀夫容止舉措動合成䂓既出乎是非之外復何優劣者哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>精彩非常語更賢</div>
</p></div>
<div class='div-commentary'><p style="margin-left:1em"><span class='note-inline'>(含和養氣懷玄抱真故精彩非常也抱朴子曰求仙者要當以忠孝和順仁信為本若德不修而但務方術者終不得長生也即此語之賢可以為國之紀可以副人之望也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>物理開襟通象外</div>
</p></div>
<div class='div-commentary'><p style="margin-left:1em"><span class='note-inline'>(凡物之理豁開襟靈則幽通象外也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>未知幾許達深玄</div>
</p></div>
<div class='div-commentary'><p style="margin-left:1em"><span class='note-inline'>(萬象歷然而人自昧必能頓兩妙理則逈遠深玄也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>鸞棲洞府影交加</div>
</p></div>
<div class='div-commentary'><p style="margin-left:1em"><span class='note-inline'>(十洞九府鸞鳳所棲神仙所居無不翔集)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>金鼎將成豈用誇</div>
</p></div>
<div class='div-commentary'><p style="margin-left:1em"><span class='note-inline'>(成九還於金鼎就五色於仙經自恊冲虛豈用誇誕)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>向日迎陽爐上火</div>
</p></div>
<div class='div-commentary'><p style="margin-left:1em"><span class='note-inline'>(日者陽之精也火者陽之華也夫向日迎其大陽以伏其鈆汞極陰之氣也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>中秋望月桂開華</div>
</p></div>
<div class='div-commentary'><p style="margin-left:1em"><span class='note-inline'>(月者陰之精也秋者金方肅殺之氣也月臨秋氣<span class='corr'>已</span>是純陰復至中秋桂華之久即太陰得位之極正也故丹砂拒火在乎極陰之氣也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>丹砂伏定縱橫藥</div>
</p></div>
<div class='div-commentary'><p style="margin-left:1em"><span class='note-inline'>(用日月之正候就玄妙之靈功丹砂克成任縱橫萬藥不能動也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>白雪飛騰不離家</div>
</p></div>
<div class='div-commentary'><p style="margin-left:1em"><span class='note-inline'>(變緣河之製涌白雪之光勢告飛騰然不離於天地之爐也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>一種為鈆鈆自化</div>
</p></div>
<div class='div-commentary'><p style="margin-left:1em"><span class='note-inline'>(為金之鈆亦與常鈆一種也盖制伏之術調候之功只向此鈆倏然而自化矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>靈胎母子笑天涯</div>
</p></div>
<div class='div-commentary'><p style="margin-left:1em"><span class='note-inline'>(陰陽候正母子道成神丹<span class='corr'>已</span>出於靈胎天際可期於笑樂)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>离男坎女甚清廉</div>
</p></div>
<div class='div-commentary'><p style="margin-left:1em"><span class='note-inline'>(日月英華陰陽大道育養群品生化萬靈故老子云道生之德畜之各盡其清謹之用也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>金鼎分毫上火炎</div>
</p></div>
<div class='div-commentary'><p style="margin-left:1em"><span class='note-inline'>(大藥在鼎用五行四象以陶鎔至道藏身以亡彼去我為玄妙差之纖毫必炎熾歘作矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>莫把餘心懷利用</div>
</p></div>
<div class='div-commentary'><p style="margin-left:1em"><span class='note-inline'>(失道於動起念於心欲期不乏之功永作濟世之用即去道遠矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>古先學士誡無猒</div>
</p></div>
<div class='div-commentary'><p style="margin-left:1em"><span class='note-inline'>(常思往古學道高人尤誡無猒冀臻於玄要也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>深藏異寶叅詳理</div>
</p></div>
<div class='div-commentary'><p style="margin-left:1em"><span class='note-inline'>(萬彚稟靈皆蘊道性若能詳究淵深必得達其妙旨)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'><span class='corr'>已</span>漸成形旋要添</div>
</p></div>
<div class='div-commentary'><p style="margin-left:1em"><span class='note-inline'>(日月一年十二度合聖人取象三十日月月次開鼎添洗藥物方漸成靈丹大藥矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>運轉但教經嵗月</div>
</p></div>
<div class='div-commentary'><p style="margin-left:1em"><span class='note-inline'>(初自大易之始洎乎卦象火記之終其間一飛一伏一佐一助陰陽互相含養遂經長久矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>光揚溢目眾人瞻</div>
</p></div>
<div class='div-commentary'><p style="margin-left:1em"><span class='note-inline'>(玄功既就光彩輝雖溢目動人燦然可重矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>何人曉了是兼非</div>
</p></div>
<div class='div-commentary'><p style="margin-left:1em"><span class='note-inline'>(至道無方空之懸遠洞達其旨孰曉是非)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>鈆汞從凡隱聖機</div>
</p></div>
<div class='div-commentary'><p style="margin-left:1em"><span class='note-inline'>(金鼎大藥道在一真鈆汞也必能自神合聖道以修之考五行以鍊之是能變化通玄故聖機無隱也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>福壽丹砂隨日變</div>
</p></div>
<div class='div-commentary'><p style="margin-left:1em"><span class='note-inline'>(丹藥功成服之不老五福之先遐壽為㝡驗其神用故隨日變也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>長生藥鼎負龍威</div>
</p></div>
<div class='div-commentary'><p style="margin-left:1em"><span class='note-inline'>(爐安八卦鼎具四神甲乙青龍庚辛白虎丹必負威而服故能久視長生也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>秦皇漢武終邪見</div>
</p></div>
<div class='div-commentary'><p style="margin-left:1em"><span class='note-inline'>(秦皇好道漢武慕仙徐福採藥以不還欒大訪術而受責徒思脫屣不務垂衣上德迷真誠為邪見)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>大道神仙在杳微</div>
</p></div>
<div class='div-commentary'><p style="margin-left:1em"><span class='note-inline'>(大道虛無應之玄寂以守真而抱一用絕念以造玄故在杳微視聽冈及)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>學似牛毛成似角</div>
</p></div>
<div class='div-commentary'><p style="margin-left:1em"><span class='note-inline'>(飡霞御氣捕影繫風者如牛毛而多矣還丹得就白日昇天者况祥麟之一角舉世罕焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>故然堪笑兩無依</div>
</p></div>
<div class='div-commentary'><p style="margin-left:1em"><span class='note-inline'>(夫玄珠在水以[网-(ㄨ*ㄨ)+又]象而得之道在杳冥以無得而明之豈可以積學而求動念而取者去道懸遠故彼邪見者堪笑無依也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>逍遙抱一豈相差</div>
</p></div>
<div class='div-commentary'><p style="margin-left:1em"><span class='note-inline'>(聖人抱守淳一可以為天下式自然品類無差其儀不忒矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>方便門開智慧花</div>
</p></div>
<div class='div-commentary'><p style="margin-left:1em"><span class='note-inline'>(万法曉了曰方便智慧無滯曰門開得不果證於他年故顯花開於今日)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>神室分形添石髓</div>
</p></div>
<div class='div-commentary'><p style="margin-left:1em"><span class='note-inline'>(神者妙用難測室乃藏納有形洪潤流液故彰石髓矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>華池巨燄隱靈砂</div>
</p></div>
<div class='div-commentary'><p style="margin-left:1em"><span class='note-inline'>(夫跡叅洞府心契冲冥者可認華池之淺深靈砂之次第也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>穹隆務實歸宗旨</div>
</p></div>
<div class='div-commentary'><p style="margin-left:1em"><span class='note-inline'>(且形動而心靜神凝而跡移者無為也必先肆意於穹隆歸旨於甚深矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>釋意從容不是賖</div>
</p></div>
<div class='div-commentary'><p style="margin-left:1em"><span class='note-inline'>(高豁性情興懷遠寄陶然於自得之境釋意於混茫之外)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>滋味勿教貪過度</div>
</p></div>
<div class='div-commentary'><p style="margin-left:1em"><span class='note-inline'>(夫佳味爽口美食爛膓故道經云五音令人耳聾五味令人口爽)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>必然混世老天涯</div>
</p></div>
<div class='div-commentary'><p style="margin-left:1em"><span class='note-inline'>(上士以棲真鍊魄冲虛靜默老於天涯混於物表)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>龍虎剛柔隱聖方</div>
</p></div>
<div class='div-commentary'><p style="margin-left:1em"><span class='note-inline'>(龍為鈆而虎為汞剛為陽而柔為陰旨趣玄微秘諸仙訣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>一時和合運陰陽</div>
</p></div>
<div class='div-commentary'><p style="margin-left:1em"><span class='note-inline'>(金石之性各稟自然合而用之互有違順若能消息會合陰陽變化之功通乎神妙)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>周知配類無踈失</div>
</p></div>
<div class='div-commentary'><p style="margin-left:1em"><span class='note-inline'>(愽達精微配其品類纖毫無失其功十全)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>物性從來理自長</div>
</p></div>
<div class='div-commentary'><p style="margin-left:1em"><span class='note-inline'>(萬物之性各有所長不可以論辛忌甘好丹非素也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>鼎裏花開裝五彩</div>
</p></div>
<div class='div-commentary'><p style="margin-left:1em"><span class='note-inline'>(金鼎丹成如花爛澷二氣交感五色相鮮修鍊之功驗於此矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>心眀火候制三黃</div>
</p></div>
<div class='div-commentary'><p style="margin-left:1em"><span class='note-inline'>(三黃者則硫黃雄黃雌黃也純陽之性擒制尤難若依彼神方明其火候則亦可伏之矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>更能通得華池妙</div>
</p></div>
<div class='div-commentary'><p style="margin-left:1em"><span class='note-inline'>(華池之名何止百數制之在氣功用不同更在沉研以通其妙)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>南北東西不可當</div>
</p></div>
<div class='div-commentary'><p style="margin-left:1em"><span class='note-inline'>(功之成矣妙用縱橫掌視四方何往不適矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>神仙不死幾人存</div>
</p></div>
<div class='div-commentary'><p style="margin-left:1em"><span class='note-inline'>(見素抱朴積德累功仙道既真谷神不死然洞天遐阻鼇山杳隔得長生久視者幾人存焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>欲界從頭是可論</div>
</p></div>
<div class='div-commentary'><p style="margin-left:1em"><span class='note-inline'>(從凡入聖無不自欲界而昇諸天且修何妙用頗滌塵滓永處清虛事匪常情故可細而論也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真實自然歸至理</div>
</p></div>
<div class='div-commentary'><p style="margin-left:1em"><span class='note-inline'>(至理淵曠非道不達但虛白其心真實其行則曉悟玄門如指諸掌也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>狂顛逢見道須尊</div>
</p></div>
<div class='div-commentary'><p style="margin-left:1em"><span class='note-inline'>(重為輕根靜為躁君且狂悖者良為未明玄旨正處勞生若見道明真則顛沛自歇故知清淨之理可化不善之人)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>分眀記取依經典</div>
</p></div>
<div class='div-commentary'><p style="margin-left:1em"><span class='note-inline'>(老子云孔德之容唯道是從若依茲聖典佩服心腑則眾妙之門必可履踐尓)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>消息臨時度曉昬</div>
</p></div>
<div class='div-commentary'><p style="margin-left:1em"><span class='note-inline'>(消息以時曉昬唯寂進退得度用捨合冝矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>四敘推遷由反覆</div>
</p></div>
<div class='div-commentary'><p style="margin-left:1em"><span class='note-inline'>(歲時不駐所以偱環春秋推遷寒暑然攝生養道者不隨物而改變也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>唯占日月順乾坤</div>
</p></div>
<div class='div-commentary'><p style="margin-left:1em"><span class='note-inline'>(日御飛轡月魄輪空虧盈不差乾坤自順法而動靜其道乃光也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>逍遙密化道希夷</div>
</p></div>
<div class='div-commentary'><p style="margin-left:1em"><span class='note-inline'>(得理息羈冲虛放曠乃冂逍遙潛憑冈象寂寥無聲混漠無形乃希夷之道也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>宗習羣流我詠之</div>
</p></div>
<div class='div-commentary'><p style="margin-left:1em"><span class='note-inline'>(宗彼玄虛習乎妙道雖探幽賾秘孰窺其元我以詠之令知乎要矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>應是有情聽譬諭</div>
</p></div>
<div class='div-commentary'><p style="margin-left:1em"><span class='note-inline'>(夫生我者道稟我者神猶性動為情情生昧道今可舉况設諭皆令悟入也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>莫教虛度悟參差</div>
</p></div>
<div class='div-commentary'><p style="margin-left:1em"><span class='note-inline'>(復垂慜誡再示玄虛慮雖悟得性為宗恐不至鍊形為要乃參差之毫釐矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>深窮動靜冝消息</div>
</p></div>
<div class='div-commentary'><p style="margin-left:1em"><span class='note-inline'>(夫動舉靜移去道弥遠靜止動息乃合冲玄今可超動靜源出有無表窮達要妙消息玄虛也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>惻隱玄元善所為</div>
</p></div>
<div class='div-commentary'><p style="margin-left:1em"><span class='note-inline'>(太虛之先寂寥何有至精感激日之玄元今可惻彼幽隱善所作為終極乎道矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>性識更能通幻夢</div>
</p></div>
<div class='div-commentary'><p style="margin-left:1em"><span class='note-inline'>(性可以洞神識可以鑒聖丁塵寰之幻夢不溺色聲明妙本以全真何須修鍊)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>恬然存相似生知</div>
</p></div>
<div class='div-commentary'><p style="margin-left:1em"><span class='note-inline'>(虛白恬然樂於內澡雪存相潔於外乃形儼性靜蕭灑出塵指万法似生知固一氣為大道也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>水精宮殿月華眀</div>
</p></div>
<div class='div-commentary'><p style="margin-left:1em"><span class='note-inline'>(陽精注云水精宮殿帝后三妃九嬪所居日有九華月有十華)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>白玉為墻火不侵</div>
</p></div>
<div class='div-commentary'><p style="margin-left:1em"><span class='note-inline'>(靈寶經云三清聖境假使陽極水灾陰窮火運三界消壞而三境不侵)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>八境風高駢羽駕</div>
</p></div>
<div class='div-commentary'><p style="margin-left:1em"><span class='note-inline'>(八溟之府諸仙之境玄氣凝結清風益高羽駕爭行駢繁無盡)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>九重天上絳霞深</div>
</p></div>
<div class='div-commentary'><p style="margin-left:1em"><span class='note-inline'>(仙天九重赤霞掩暎淨色可觀故謂之深)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>物情晃朗無遮隔</div>
</p></div>
<div class='div-commentary'><p style="margin-left:1em"><span class='note-inline'>(神仙情性同日月之精英晃朗無遮明然自若)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>非是凡間比類尋</div>
</p></div>
<div class='div-commentary'><p style="margin-left:1em"><span class='note-inline'>(人間物象俾不解者可以喻知仙界幽通比類奚及)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>汗澷真遊誰得到</div>
</p></div>
<div class='div-commentary'><p style="margin-left:1em"><span class='note-inline'>(洞府幽都神居靈域非夫物外不拘之者曷遊真境之中)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>桂花香潔影森森</div>
</p></div>
<div class='div-commentary'><p style="margin-left:1em"><span class='note-inline'>(蔢䓾桂樹異實名花影覆仙宮香浮神闕)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>從凡入聖作梯媒</div>
</p></div>
<div class='div-commentary'><p style="margin-left:1em"><span class='note-inline'>(人若通道道亦通人人道相通超凡入聖故必假精修至鍊而作梯媒也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>紅燄爐深豈易裁</div>
</p></div>
<div class='div-commentary'><p style="margin-left:1em"><span class='note-inline'>(夫修大藥者必先置爐爐者鼎之丘郭也當灼灼紅燄之前宛有蓬萊之狀其間仰觀俯察明陰洞陽千變萬化未易裁也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>點化縱橫名大藥</div>
</p></div>
<div class='div-commentary'><p style="margin-left:1em"><span class='note-inline'>(惣五行而合體括四象以成形點石化金縱橫妙用故名大藥)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>催驅雜類謾成灰</div>
</p></div>
<div class='div-commentary'><p style="margin-left:1em"><span class='note-inline'>(不達大丹之法者徒以世間雜類催促驅馳終無所益也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真鈆即是機關理</div>
</p></div>
<div class='div-commentary'><p style="margin-left:1em"><span class='note-inline'>(太陰真精謂之真鈆也機關運處理盡其中矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>闇室皆明任眾猜</div>
</p></div>
<div class='div-commentary'><p style="margin-left:1em"><span class='note-inline'>(自闇而明人莫能極故眾謾猜也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>未究前言勞自苦</div>
</p></div>
<div class='div-commentary'><p style="margin-left:1em"><span class='note-inline'>(前言之妙乃聖賢之密用也豈造次而明之不達而求之者徒自勞苦也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>精窮玄妙樂康哉</div>
</p></div>
<div class='div-commentary'><p style="margin-left:1em"><span class='note-inline'>(道之至也即玄之又玄妙之又妙必能精通窮究何樂如之而神用康也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>交結從頭有順違</div>
</p></div>
<div class='div-commentary'><p style="margin-left:1em"><span class='note-inline'>(地天交泰二儀相通順之則物類攸行違之則氣候差㸦)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>方知霧散若雲飛</div>
</p></div>
<div class='div-commentary'><p style="margin-left:1em"><span class='note-inline'>(莊子云積水上溢故為霧淮南子云山之出雲蒸柱潤礎斯皆積陰之盛也其或陰陽調暢象緯和平則霧之散雲之飛理皆如也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>超凡入聖含金體</div>
</p></div>
<div class='div-commentary'><p style="margin-left:1em"><span class='note-inline'>(抱素還朴儻積德而累功以石為金即自凡而入聖)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>拋棄迷蒙挂紫衣</div>
</p></div>
<div class='div-commentary'><p style="margin-left:1em"><span class='note-inline'>(棄欺幻之術得虛通之門丹田既離於迷蒙紫車盡期於變化)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>細認消停無遠近</div>
</p></div>
<div class='div-commentary'><p style="margin-left:1em"><span class='note-inline'>(差之毫釐失之千萬子細消息復何有於遠近乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>分明意外隱玄機</div>
</p></div>
<div class='div-commentary'><p style="margin-left:1em"><span class='note-inline'>(大道分明離於言象超然意慮之外故玄機隱而難見)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>相逢配偶為閑事</div>
</p></div>
<div class='div-commentary'><p style="margin-left:1em"><span class='note-inline'>(若陰陽和同則氣象諧偶萬彚通變俱不勞神雖庶事森羅而自可閑適矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>誰解調持得一歸</div>
</p></div>
<div class='div-commentary'><p style="margin-left:1em"><span class='note-inline'>(夫天得一以清地得一以寧人得一以靈然則知者雖眾其能調理任持歸于得一之體者誠為難矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>昭宣形體思悠然</div>
</p></div>
<div class='div-commentary'><p style="margin-left:1em"><span class='note-inline'>(覆載之內萬物生成皆得優游各遂其性也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>郍是愚夫郍是仙</div>
</p></div>
<div class='div-commentary'><p style="margin-left:1em"><span class='note-inline'>(仙凡雖殊妙道一致顯即登真脫屣昧乃觸事靣墻)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>不識饒教非遠近</div>
</p></div>
<div class='div-commentary'><p style="margin-left:1em"><span class='note-inline'>(晦昧其道汩沒於真雖遠近有殊皆不可求其及也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>悞來何事苦相懸</div>
</p></div>
<div class='div-commentary'><p style="margin-left:1em"><span class='note-inline'>(或達虛<span class='corr'>无</span>之理只在剎郍前念猶自懵然後念杳無鄙隔)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>含容裏外無諸物</div>
</p></div>
<div class='div-commentary'><p style="margin-left:1em"><span class='note-inline'>(既達其理靜慮安神內即萬想俱捐外即一物無狀矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>象法其由語話詮</div>
</p></div>
<div class='div-commentary'><p style="margin-left:1em"><span class='note-inline'>(法顯形象言可詮量語默之間同歸大道)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>品格調高奔世界</div>
</p></div>
<div class='div-commentary'><p style="margin-left:1em"><span class='note-inline'>(神仙品格邈乎高尚所以乘雲躡虛游四荒八極之外也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>任從他寶四周遷</div>
</p></div>
<div class='div-commentary'><p style="margin-left:1em"><span class='note-inline'>(仙都日月難究遐長既得逍遙任從遷改)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>知之修鍊但辛勤</div>
</p></div>
<div class='div-commentary'><p style="margin-left:1em"><span class='note-inline'>(修鍊之士今古尤多知之者可以造玄微昧之者無以達其妙孜孜矻矻唯務辛勤)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>苦志由來離六塵</div>
</p></div>
<div class='div-commentary'><p style="margin-left:1em"><span class='note-inline'>(然以燒丹鍊石苦志勞神要在鄙弃諠譁蠲除嗜慾六塵既息万慮寂焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>金鼎乍分紅燄火</div>
</p></div>
<div class='div-commentary'><p style="margin-left:1em"><span class='note-inline'>(庚辛應象成兊鼎以含真丙丁助陽藉离火而養氣輝華紅燄顥結玄霜)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>月魂高鎻碧潭津</div>
</p></div>
<div class='div-commentary'><p style="margin-left:1em"><span class='note-inline'>(金液成丹月華流潤高陟煙霄之上深窮玄妙之津)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>深思五嶺凡間路</div>
</p></div>
<div class='div-commentary'><p style="margin-left:1em"><span class='note-inline'>(五嶺路歧深思遐遠千谿万壑峭拔峯巒未出塵寰俱非聖轍)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>好作三天物外人</div>
</p></div>
<div class='div-commentary'><p style="margin-left:1em"><span class='note-inline'>(三天麗境万象之尊脫屣塵寰逍遙物外好真之侶善思齊焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>萬里州通寬世俗</div>
</p></div>
<div class='div-commentary'><p style="margin-left:1em"><span class='note-inline'>(四海混同九州萬里寬分宇宙通貫遐陬變世俗之澆漓盡淳風之化洽)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>清虛境象善求真</div>
</p></div>
<div class='div-commentary'><p style="margin-left:1em"><span class='note-inline'>(海晏河清天寧地肅二儀昭泰万彚清虛既属良時道冝進取)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>如來秘法諭恒沙</div>
</p></div>
<div class='div-commentary'><p style="margin-left:1em"><span class='note-inline'>(夫心印密傳靈符玄授演九藏之奧窮萬法之源林葉不足以比其多恒河可以為其喻)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>須是鈆開汞上花</div>
</p></div>
<div class='div-commentary'><p style="margin-left:1em"><span class='note-inline'>(一㕛始生五陰方下花既生於汞上藥必熟於鼎中)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>燒鍊勿令傷血脉</div>
</p></div>
<div class='div-commentary'><p style="margin-left:1em"><span class='note-inline'>(夫欲鍊胎易質革穢除腐神形合契白日輕舉者務養其性命有其血脉也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>凡情散亂損黃牙</div>
</p></div>
<div class='div-commentary'><p style="margin-left:1em"><span class='note-inline'>(道者至靜為宗精思為用自然神感有靈凡情不亂黃牙自成矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>离男合度分明說</div>
</p></div>
<div class='div-commentary'><p style="margin-left:1em"><span class='note-inline'>(夫金丹大鼎研味真奧八卦以成其序男女以別其位也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>坎女和同不用誇</div>
</p></div>
<div class='div-commentary'><p style="margin-left:1em"><span class='note-inline'>(四神當位龍虎相逢丹砂必成谷神長在故不自矜失於道體)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>大矣日中成九轉</div>
</p></div>
<div class='div-commentary'><p style="margin-left:1em"><span class='note-inline'>(日中九轉十月玄功烹鍊既精名殊次第即湛陰粉靣等也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>紅漿一飲到仙家</div>
</p></div>
<div class='div-commentary'><p style="margin-left:1em"><span class='note-inline'>(道者萬物之奧羣情之望肺膓既沃於紅漿形體必棲於碧落)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>還源根本沓難窮</div>
</p></div>
<div class='div-commentary'><p style="margin-left:1em"><span class='note-inline'>(歸根復命得道之常真曰大還全非九轉斯之妙旨冲寞難窮)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>秘密玄微造化中</div>
</p></div>
<div class='div-commentary'><p style="margin-left:1em"><span class='note-inline'>(養素還淳功齊造化玄開秘訣包括無遺)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>白日昬迷常不見</div>
</p></div>
<div class='div-commentary'><p style="margin-left:1em"><span class='note-inline'>(雖曰玄微其道明白如日之照本自無私學者迷之瞑然無覩)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>青龍霧曉大家同</div>
</p></div>
<div class='div-commentary'><p style="margin-left:1em"><span class='note-inline'>(龍象太陽光充宇內五行有犯如霧昬蒙霧廓曉天無幽不燭故曰大同)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>陰陽表裏和煙碧</div>
</p></div>
<div class='div-commentary'><p style="margin-left:1em"><span class='note-inline'>(丹分內外二氣相資交泰混融纖塵不翳如煙一色凝碧虛明)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>天地相鮮似火紅</div>
</p></div>
<div class='div-commentary'><p style="margin-left:1em"><span class='note-inline'>(陰陽相契功用自今神光炳然交徹二位如火之盛紅燄晶熒)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>直要審詳知道理</div>
</p></div>
<div class='div-commentary'><p style="margin-left:1em"><span class='note-inline'>(差之秋毫天地懸隔未窮玄旨曷望成功)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>丹成千載上昇功</div>
</p></div>
<div class='div-commentary'><p style="margin-left:1em"><span class='note-inline'>(神丹既就妙用克彰足保遐齡上登仙界)</span>。</p>
</div></div>
<p class='juan'>御製逍遙詠卷第八</p>
<div class='div-w'><p style="margin-left:2em">甲辰歲高麗國分司大藏都監奉敕彫造</p>
</div>
</div><!-- end of div[@id='body'] -->
</body></html>