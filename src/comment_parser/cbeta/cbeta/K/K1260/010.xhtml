<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御製逍遙詠</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu20' />
<p class='juan'>御製逍遙詠卷第十<span class='note-inline'>(七言)</span>　輕</p>
<div class='div-other'><a id='mulu21' />
<div class='div-orig'><p style="text-indent:0em" class="lg-abnormal"><div class='lg-row'>道妙懷真紀異常</div>
</p></div>
<div class='div-commentary'><p style="margin-left:1em"><span class='note-inline'>(至道體虛用虛含妙鴻纖不弃綱紀恒存故曰異常)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>人間天上若存亡</div>
</p></div>
<div class='div-commentary'><p style="margin-left:1em"><span class='note-inline'>(至體周通至性無礙存而下有亡所不無道經云無狀之狀無物之象是謂惚恍)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>潛機物類多中覷</div>
</p></div>
<div class='div-commentary'><p style="margin-left:1em"><span class='note-inline'>(潛運玄機何往弗濟應乎萬化生成密觀)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>納取虛無定久長</div>
</p></div>
<div class='div-commentary'><p style="margin-left:1em"><span class='note-inline'>(體道治物功成不矜自然與天地同休能長且久也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>碧落遨遊歸洞府</div>
</p></div>
<div class='div-commentary'><p style="margin-left:1em"><span class='note-inline'>(大丹既服仙界如歸恣羽駕之盤遊見玄功之不忒)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>黃金不買自馨香</div>
</p></div>
<div class='div-commentary'><p style="margin-left:1em"><span class='note-inline'>(河車正氣金砂妙丹本自天成豈勞力致馨香襲景善不可加)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>叅同契合諸經說</div>
</p></div>
<div class='div-commentary'><p style="margin-left:1em"><span class='note-inline'>(達人著述妙不師心契往聖之玄言作今時之洪範)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>精魄奪來爛紫光</div>
</p></div>
<div class='div-commentary'><p style="margin-left:1em"><span class='note-inline'>(得真一之氣精魄我還類脫五行超絕五色乃強名乎紫光也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>無為道大入幽玄</div>
</p></div>
<div class='div-commentary'><p style="margin-left:1em"><span class='note-inline'>(老子云域中有四大道大天大地大王亦大是知無為妙道廣大無比盡入幽玄之理也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>幾許風光慕昔賢</div>
</p></div>
<div class='div-commentary'><p style="margin-left:1em"><span class='note-inline'>(惟昔聖賢也儲精養神其門不一若黃石公之遐壽赤松子之長生風光靄然論情幾許實堪傾慕也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>對境盡同閑見識</div>
</p></div>
<div class='div-commentary'><p style="margin-left:1em"><span class='note-inline'>(體道之士動契真空對境忘懷觸途無礙故盡同閑見識也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>忙中皆是急相煎</div>
</p></div>
<div class='div-commentary'><p style="margin-left:1em"><span class='note-inline'>(冲虛一失萬慮忙然動必區區疾猶烈焰故不可也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>配匹直湏寬雅淡</div>
</p></div>
<div class='div-commentary'><p style="margin-left:1em"><span class='note-inline'>(日精月華之為妙也配而匹之務盡玄微方明至益必湏寬縛于懷雅淡乎性也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>會有逢時不偶然</div>
</p></div>
<div class='div-commentary'><p style="margin-left:1em"><span class='note-inline'>(盡九轉之法度成五色之靈丹會當逢遇之時故不偶然也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>修鍊但教堅志氣</div>
</p></div>
<div class='div-commentary'><p style="margin-left:1em"><span class='note-inline'>(夫壽延金石跡御風雲振物外之清摽顯域中之高蹈豈不弥堅志氣終契自然也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>叅詳穩審更周旋</div>
</p></div>
<div class='div-commentary'><p style="margin-left:1em"><span class='note-inline'>(叅而同之詳而用之尤冝穩約審細則更甚周旋乃長養之道盡矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>含胎長養盡籠羅</div>
</p></div>
<div class='div-commentary'><p style="margin-left:1em"><span class='note-inline'>(世日一陽迨乎秋望在胎十月含育英華凡云長養之資盡在籠羅之內)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>豈離玄談道理麼</div>
</p></div>
<div class='div-commentary'><p style="margin-left:1em"><span class='note-inline'>(聖人談其玄門後學募其師範雖<span class='corr'>千</span>變萬化然豈離於妙道耶)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>狐兔幾曾能乳馬</div>
</p></div>
<div class='div-commentary'><p style="margin-left:1em"><span class='note-inline'>(鷰雀不生於鳳皇狐兔不乳於良馬得非氣貴純一小不育大者乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>麥田斷定不生禾</div>
</p></div>
<div class='div-commentary'><p style="margin-left:1em"><span class='note-inline'>(蓬麻性異禾麥根<span class='corr'>殊</span>且夫道尚真淳日經誡雜是知一氣不可相乱也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>目前便是真佳境</div>
</p></div>
<div class='div-commentary'><p style="margin-left:1em"><span class='note-inline'>(於北守氣道豈遠乎丹田或合於冲虛目前便為於真境)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>汞內消停自合和</div>
</p></div>
<div class='div-commentary'><p style="margin-left:1em"><span class='note-inline'>(以四神之靈和二氣之妙汞內之消停得所玄中之寥廓自通裏外體和長生可保)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>認取門庭深見解</div>
</p></div>
<div class='div-commentary'><p style="margin-left:1em"><span class='note-inline'>(開二八之門隨龍虎之候依之修鍊便契杳冥體認不虛是深見解矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>紅砂奇異湧恒河</div>
</p></div>
<div class='div-commentary'><p style="margin-left:1em"><span class='note-inline'>(十臺告曉金鼎成功赫弈紅砂顯彰奇異湧變無盡如崑丘之注恒水焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>人心多是少相投</div>
</p></div>
<div class='div-commentary'><p style="margin-left:1em"><span class='note-inline'>(人心不同猶若其面所以水火不可相濟善惡不可同塗相投之心實為鮮矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>非識塵中上品流</div>
</p></div>
<div class='div-commentary'><p style="margin-left:1em"><span class='note-inline'>(大隱居䣑真人由是混迹塵世或顯矣晦中下之流故不識辯也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>不見真宗歸物理</div>
</p></div>
<div class='div-commentary'><p style="margin-left:1em"><span class='note-inline'>(不曉清簡無為之旨混合自然之玄以此冲虛同臻物理也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>難知妙道後先休</div>
</p></div>
<div class='div-commentary'><p style="margin-left:1em"><span class='note-inline'>(非常道之玄豈名言而可及是以聖人後其身而身先故難知也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>生前內鼎冝烹鍊</div>
</p></div>
<div class='div-commentary'><p style="margin-left:1em"><span class='note-inline'>(人生瞬息冝以修身養道精思鍊志吐濁納清矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>殊勝華池好漸修</div>
</p></div>
<div class='div-commentary'><p style="margin-left:1em"><span class='note-inline'>(神水華池功玄理奧深知法妙好漸修之矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>但見完全憑土德</div>
</p></div>
<div class='div-commentary'><p style="margin-left:1em"><span class='note-inline'>(知之修鍊仗五行以皃全故土有五德終始用之不可暫捨也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>能調火候藥皆秋</div>
</p></div>
<div class='div-commentary'><p style="margin-left:1em"><span class='note-inline'>(志士得日時昇降火候進退秋後寸草秀實所以金丹此時功畢矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>玄之玄又見真空</div>
</p></div>
<div class='div-commentary'><p style="margin-left:1em"><span class='note-inline'>(當欲而無欲謂之玄以玄遣執故云又玄萬法斯了見真空矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>巧拙臨時要妙中</div>
</p></div>
<div class='div-commentary'><p style="margin-left:1em"><span class='note-inline'>(智者常守清淨愚者迷於道源如能解心釋神返照正性乃要妙之本)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>大智伏藏知遠近</div>
</p></div>
<div class='div-commentary'><p style="margin-left:1em"><span class='note-inline'>(大智若愚故伏藏也洞達古今故知遠近)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>纖微盡達了然通</div>
</p></div>
<div class='div-commentary'><p style="margin-left:1em"><span class='note-inline'>(洞精鑑微無幽不燭達其道本了然而通)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>周旋物性誰區別</div>
</p></div>
<div class='div-commentary'><p style="margin-left:1em"><span class='note-inline'>(物任其往各得所冝大道區分故周旋也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'><span class='corr'>坦</span>蕩由來是且同</div>
</p></div>
<div class='div-commentary'><p style="margin-left:1em"><span class='note-inline'>(姒道虛極坦然寬大其來懸遠混而且同)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>境致三才隨有位</div>
</p></div>
<div class='div-commentary'><p style="margin-left:1em"><span class='note-inline'>(天能覆之地能載之人民定之且萬物苞含和柔守本隨有位也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>神光照室瑩西東</div>
</p></div>
<div class='div-commentary'><p style="margin-left:1em"><span class='note-inline'>(靈源妙性謂之神光洞曉內真故云照室融輝瑩徹自西自東)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>還丹未就且降魔</div>
</p></div>
<div class='div-commentary'><p style="margin-left:1em"><span class='note-inline'>(夫欲勤銳湛陰勵操於粉面者猶慮藥中狼虎貴且降魔矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>二八從教細攪和</div>
</p></div>
<div class='div-commentary'><p style="margin-left:1em"><span class='note-inline'>(鈆基汞子陰稟陽胎來從二八之門起自一歿生處如膠與漆真契攪和故老子云唯之與阿相去幾何)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>离火催駈凡入聖</div>
</p></div>
<div class='div-commentary'><p style="margin-left:1em"><span class='note-inline'>(士欲酣飲雲槳永服沆<span class='corr'>瀣</span>者必從凡而漸聖絳砂而离火矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>坎鈆功力甚僂儸</div>
</p></div>
<div class='div-commentary'><p style="margin-left:1em"><span class='note-inline'>(金花凝液抱一含真功與造化爭權妙在僂儸者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>紅塵自化真堪貴</div>
</p></div>
<div class='div-commentary'><p style="margin-left:1em"><span class='note-inline'>(神室內秘凝永將成明窗者走於紅塵烚下全收於碧微)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>白雪增盈不用多</div>
</p></div>
<div class='div-commentary'><p style="margin-left:1em"><span class='note-inline'>(白雪功成增盈得理妙符神用雅契玄津者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>九轉龍吟成虎嘯</div>
</p></div>
<div class='div-commentary'><p style="margin-left:1em"><span class='note-inline'>(青龍若吟白虎必嘯故易云雲從龍風從虎聖人作而萬物覩)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>人非人是狀巍峨</div>
</p></div>
<div class='div-commentary'><p style="margin-left:1em"><span class='note-inline'>(夫首象蓬山旁分垣闕既顯巍峨之狀復彰尊貴之名既絕是非共生珎仰也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>難求的當問愚癡</div>
</p></div>
<div class='div-commentary'><p style="margin-left:1em"><span class='note-inline'>(欲叩玄関湏親上智求諸孤陋惟益其疑如問道於瞽者爾)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>那箇堪言好事知</div>
</p></div>
<div class='div-commentary'><p style="margin-left:1em"><span class='note-inline'>(學者雖眾尤多泣歧孰知其微堪可稱譽)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>名利猛貪無有足</div>
</p></div>
<div class='div-commentary'><p style="margin-left:1em"><span class='note-inline'>(名湏副實利要無苟若不度德知命貪猥無厭是不知止足也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>多端動止沒䂓儀</div>
</p></div>
<div class='div-commentary'><p style="margin-left:1em"><span class='note-inline'>(千途萬轍馳騁鋒鋩動靜咸非寧符教義作偽日拙斯之謂歟)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>浮生不實將何用</div>
</p></div>
<div class='div-commentary'><p style="margin-left:1em"><span class='note-inline'>(儒稱務本道貴去華巧偽日新終身何益玉虱無當何所用哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>欲把非常亂作為</div>
</p></div>
<div class='div-commentary'><p style="margin-left:1em"><span class='note-inline'>(不恒其德或承之羞專用非常實為紊亂)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>謾語饒教能配類</div>
</p></div>
<div class='div-commentary'><p style="margin-left:1em"><span class='note-inline'>(欺天罔俗言不由衷畫空成有轉白為黑巧生品配其鋒蒠當)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>一朝患害殢他誰</div>
</p></div>
<div class='div-commentary'><p style="margin-left:1em"><span class='note-inline'>(罪既貫盈必速其禍自貽伊戚不可尤人)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>千般萬類不相逢</div>
</p></div>
<div class='div-commentary'><p style="margin-left:1em"><span class='note-inline'>(道非聲色故寂寥虛靜不可以有象求縱機巧千途奇詭萬狀豈可得而逢也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>天地尊卑豈易窮</div>
</p></div>
<div class='div-commentary'><p style="margin-left:1em"><span class='note-inline'>(天尊地卑乾坤定矣及賾其至微窮其幽秘其惟聖人乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>海岳高深隨日轉</div>
</p></div>
<div class='div-commentary'><p style="margin-left:1em"><span class='note-inline'>(日月不停由如磨蟻是使石爛南山塵飛北海高深之固尚尓危脆之物豈得長存者哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>神仙聚樂隱塵中</div>
</p></div>
<div class='div-commentary'><p style="margin-left:1em"><span class='note-inline'>(世代之人為五色五音之所惑乱故神沮氣濁不能輕舉適意令真仙之流窒嗜欲門處清淨域雖隱塵中亦常聚樂盖心無可欲之所污染也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>鮮求名利知貪少</div>
</p></div>
<div class='div-commentary'><p style="margin-left:1em"><span class='note-inline'>(老子云名與身孰親身與貨孰多此盖昔人欲令去功名擲珠玉而全真養和今貪求既鮮悔吝不生可幾於道也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>多事閑忙惣是空</div>
</p></div>
<div class='div-commentary'><p style="margin-left:1em"><span class='note-inline'>(為學日益為道日損便能增見聞悟道體令翻習不稽之事務非理之忙無實可憑緫成空也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>幾箇心賢平坦蕩</div>
</p></div>
<div class='div-commentary'><p style="margin-left:1em"><span class='note-inline'>(內省不疚先執厥中心既賢明情惟坦蕩久而不渝者幾人于斯)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>十洲三島自從容</div>
</p></div>
<div class='div-commentary'><p style="margin-left:1em"><span class='note-inline'>(海湧十洲鼇負三島顏不耗於日月壽不促於寒暑今既塞九竅之邪戮三尸之鬼從容仙府何所阻焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>含元得一本真宗</div>
</p></div>
<div class='div-commentary'><p style="margin-left:1em"><span class='note-inline'>(含和元氣得一冲虛本妙道之祖宗皆冥漢之真要)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>悞者平論惣是空</div>
</p></div>
<div class='div-commentary'><p style="margin-left:1em"><span class='note-inline'>(昧乎大理悞致論量詮萬類以全空述冲元之非有背矣哉廢乎表裏也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>萬象都來皆俻[婁*殳]</div>
</p></div>
<div class='div-commentary'><p style="margin-left:1em"><span class='note-inline'>(廣而不可量微而不可察混漠無際皆萬象之端俻在其閒矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>千言譬諭了然通</div>
</p></div>
<div class='div-commentary'><p style="margin-left:1em"><span class='note-inline'>(御物指真俻乎上士而中下者形乎諭况舉設言端方能通解也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>才高俊彥優堪賞</div>
</p></div>
<div class='div-commentary'><p style="margin-left:1em"><span class='note-inline'>(才高至理氣俊怡神寄塵境以優游踐仙鄉而賞翫矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>竊祿偷安有異同</div>
</p></div>
<div class='div-commentary'><p style="margin-left:1em"><span class='note-inline'>(尸祿素飡氶顏順旨噂沓背憎反道敗德與夫夔龍輔政房杜佐君一何異哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>唯願他心如似我</div>
</p></div>
<div class='div-commentary'><p style="margin-left:1em"><span class='note-inline'>(聖人無心盖從民所欲務彼清淨思復淳和使天下一同皆為善也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>不教䧟惡罪身中</div>
</p></div>
<div class='div-commentary'><p style="margin-left:1em"><span class='note-inline'>(不䧟物於不義但教人以知方罪漸滌於身中跡或升於象外矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>乾関萬象審消停</div>
</p></div>
<div class='div-commentary'><p style="margin-left:1em"><span class='note-inline'>(夫修金藥六丹神符凝液必先體高天之物象審兩曜之盈虛消息變通凖繩造化)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>子母相傳日月精</div>
</p></div>
<div class='div-commentary'><p style="margin-left:1em"><span class='note-inline'>(積陽之魄為母積陰之魄為子母子相成成乎大藥)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>產藥要教千日化</div>
</p></div>
<div class='div-commentary'><p style="margin-left:1em"><span class='note-inline'>(法天修鍊妙極至玄金鼎三年藥成千日)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>玄門全藉五行清</div>
</p></div>
<div class='div-commentary'><p style="margin-left:1em"><span class='note-inline'>(大哉玄門神仙至教仗五行之精潔立修進之功夫)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>靈胎脫體方知聖</div>
</p></div>
<div class='div-commentary'><p style="margin-left:1em"><span class='note-inline'>(始託黃牙為母終成凝液之形故云脫落五行身登上品)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>鈆汞梯媒不是名</div>
</p></div>
<div class='div-commentary'><p style="margin-left:1em"><span class='note-inline'>(以鈆以汞為梯為媒少遵修鍊之功未是至神之号)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>金鼎就來從變質</div>
</p></div>
<div class='div-commentary'><p style="margin-left:1em"><span class='note-inline'>(積功累德藥變鼎中非五色之可求顯二儀之力大)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>陽和陰氣兩俱生</div>
</p></div>
<div class='div-commentary'><p style="margin-left:1em"><span class='note-inline'>(陽氣純和陰氣純靜二氣交感大藥成矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>九重天上帝仙居</div>
</p></div>
<div class='div-commentary'><p style="margin-left:1em"><span class='note-inline'>(楚辤云圓則九重居天圓而九重也彼天之上天帝列仙以居之盖得自然太真之道惣三清而無外凝一氣以渾同也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>愚昧求真道理踈</div>
</p></div>
<div class='div-commentary'><p style="margin-left:1em"><span class='note-inline'>(愚茲妙境昧彼玄津繫風捕影之流却粒茹芝之士求真失趣與道轉踈)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>混沌初分長日月</div>
</p></div>
<div class='div-commentary'><p style="margin-left:1em"><span class='note-inline'>(河圖括地象云易有太極<span class='corr'>是</span>生兩儀兩儀未分其氣混沌混沌既分伏者為天清也偃者為地濁也在天成象故有日月之道行焉盖與入地而同休也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>精魂聚散記丹書</div>
</p></div>
<div class='div-commentary'><p style="margin-left:1em"><span class='note-inline'>(龍虎相對魂魄相求或聚或散具載丹經)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>离男坎女皆相類</div>
</p></div>
<div class='div-commentary'><p style="margin-left:1em"><span class='note-inline'>(二位相生配合日月氣類交感萬物化成)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>壬子丙丁異境殊</div>
</p></div>
<div class='div-commentary'><p style="margin-left:1em"><span class='note-inline'>(自子及午為陽位也一陽既生二元合體土王四序羅列終始且火能生土寄治丙丁故云異境也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>歷刧因緣隨世在</div>
</p></div>
<div class='div-commentary'><p style="margin-left:1em"><span class='note-inline'>(靈骨挺生袖襟獨秀因從浩刧緣熟于今雖世世恒存也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>陰功及物㝡玄殊</div>
</p></div>
<div class='div-commentary'><p style="margin-left:1em"><span class='note-inline'>(玄德動天陰功及物既優既遠且玄且殊)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>神水華池妙更精</div>
</p></div>
<div class='div-commentary'><p style="margin-left:1em"><span class='note-inline'>(神水華池者九轉之第五轉也有若息遊慮於神水澄浩氣於華池道在茲乎精而復妙)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>非鈆非汞妄于名</div>
</p></div>
<div class='div-commentary'><p style="margin-left:1em"><span class='note-inline'>(真丹之體也不待神靈而生不待陰陽而形不待日月而明不待舟車而行其道自然非聖不達若於鈆汞而求者是謂妄干其名焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>河車本是延齡藥</div>
</p></div>
<div class='div-commentary'><p style="margin-left:1em"><span class='note-inline'>(千載紫河車者九轉之第七轉也斯乃功將漸就體變河車未階化羽之期先示延齡之力)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>戊子從教配類成</div>
</p></div>
<div class='div-commentary'><p style="margin-left:1em"><span class='note-inline'>(戊為土也土從火生子為水也水居陰位一佐一助一伏一飛配類五行成于至藥)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>朱雀坎虵安在後</div>
</p></div>
<div class='div-commentary'><p style="margin-left:1em"><span class='note-inline'>(南离為朱雀北坎為騰虵安置丹爐然後為得)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>青龍白虎免交爭</div>
</p></div>
<div class='div-commentary'><p style="margin-left:1em"><span class='note-inline'>(東之陽春青龍在矣西之肅殺白虎居焉欲免咬侵冝各處其方位也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>若使真金全二八</div>
</p></div>
<div class='div-commentary'><p style="margin-left:1em"><span class='note-inline'>(龍虎金丹之九轉也自夘至酉十月之功若能體彼神玄全乎二八之候者無不成金矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>何憂住世不長生</div>
</p></div>
<div class='div-commentary'><p style="margin-left:1em"><span class='note-inline'>(妙道有成神丹克就去則乘風御氣生則久視長生何往弗藏無所憂矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>還知受氣稟天然</div>
</p></div>
<div class='div-commentary'><p style="margin-left:1em"><span class='note-inline'>(道與氣凝故道氣混然是以氣住神住神住形存乃天然也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>百法方為事理全</div>
</p></div>
<div class='div-commentary'><p style="margin-left:1em"><span class='note-inline'>(金丹之術百數其要在神水華池配合混融方全事理)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>假合都來歸至道</div>
</p></div>
<div class='div-commentary'><p style="margin-left:1em"><span class='note-inline'>(天地動用之玄陰陽運轉之妙五星四象惣合虛無也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>修持遠大更通玄</div>
</p></div>
<div class='div-commentary'><p style="margin-left:1em"><span class='note-inline'>(爰從太易直至坎离二卦其間從無生有從有生無遞相含養乃更通玄妙矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>二儀交感成祥瑞</div>
</p></div>
<div class='div-commentary'><p style="margin-left:1em"><span class='note-inline'>(日盈月滿㸦為相生陰陽數就方成丹矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>八卦剛柔被俗牽</div>
</p></div>
<div class='div-commentary'><p style="margin-left:1em"><span class='note-inline'>(聖人託易象立卦候發智者而悟真英豈彼浮俗而能消息焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>何謂此中生恍惚</div>
</p></div>
<div class='div-commentary'><p style="margin-left:1em"><span class='note-inline'>(志修大藥動契天機何在狐疑強生恍惚也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>直湏欵曲細精研</div>
</p></div>
<div class='div-commentary'><p style="margin-left:1em"><span class='note-inline'>(靜而思之精而鍊之直湏通幽洞微必證徹視證聽者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>玄門至道故無涯</div>
</p></div>
<div class='div-commentary'><p style="margin-left:1em"><span class='note-inline'>(深妙之用生乎萬物謂之玄門虛極妙性應用無方目之至道應機設教故無涯也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>自是人心所見邪</div>
</p></div>
<div class='div-commentary'><p style="margin-left:1em"><span class='note-inline'>(道本凝然志當歸一學者迷真動而有變故所見邪也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>智識未能通大藥</div>
</p></div>
<div class='div-commentary'><p style="margin-left:1em"><span class='note-inline'>(金丹大藥其旨深玄或智識淺微豈精通深妙也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>豈將容易擬榮家</div>
</p></div>
<div class='div-commentary'><p style="margin-left:1em"><span class='note-inline'>(一失玄津動皆是妄既無所得何可榮家乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>千年聖境何虛謬</div>
</p></div>
<div class='div-commentary'><p style="margin-left:1em"><span class='note-inline'>(洞天聖境道在長生或住壽於千年或延齡於萬世事豈虛設想無謬焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>百刧曾修不用遮</div>
</p></div>
<div class='div-commentary'><p style="margin-left:1em"><span class='note-inline'>(夫達其道遇其真或百刧以修心或千生而鍊行福緣善慶形直影端矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>龍虎欲成堪鍊鼎</div>
</p></div>
<div class='div-commentary'><p style="margin-left:1em"><span class='note-inline'>(陰陽交感龍虎功成妙契真玄乃同鍊鼎矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>勿為利路亂交加</div>
</p></div>
<div class='div-commentary'><p style="margin-left:1em"><span class='note-inline'>(夫欲滌除玄覽象外求真鶴駕驂鸞龍軒濟物或布利而乱心成交加矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>論功湏是一陽初</div>
</p></div>
<div class='div-commentary'><p style="margin-left:1em"><span class='note-inline'>(夫造萬物之基湏向一陽之始鴻漸於陸九層之初矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>二八調和作楷模</div>
</p></div>
<div class='div-commentary'><p style="margin-left:1em"><span class='note-inline'>(結氣朱英金花凝液初二八之交配畢子母以相生)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>固濟但牢封密閉</div>
</p></div>
<div class='div-commentary'><p style="margin-left:1em"><span class='note-inline'>(八卦為爐四神護衛猶荊山之蘊玉若岱嶽以泥金)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>莫教中道有差殊</div>
</p></div>
<div class='div-commentary'><p style="margin-left:1em"><span class='note-inline'>(德冠五行爰從真一青乃東方為首黃仍中道稱尊甚勿差殊極湏秘密)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>依時消息專心記</div>
</p></div>
<div class='div-commentary'><p style="margin-left:1em"><span class='note-inline'>(將欲神棲於靈寶消息於洞真者必精專為功節候為念也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>在意停騰運火徐</div>
</p></div>
<div class='div-commentary'><p style="margin-left:1em"><span class='note-inline'>(丹臺有名神室用意既徐徐於火候恒惕惕於爐前矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>日月無虧眀節候</div>
</p></div>
<div class='div-commentary'><p style="margin-left:1em"><span class='note-inline'>(從一陽生造十月滿積功累德自下升高將㱕沐浴之時可近臨冠之日)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>從容願所不躊躇</div>
</p></div>
<div class='div-commentary'><p style="margin-left:1em"><span class='note-inline'>(滌除玄覽情抱冲虛果夙願心何躊躇之有也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>還丹百數細湏尋</div>
</p></div>
<div class='div-commentary'><p style="margin-left:1em"><span class='note-inline'>(黃牙白雪鶴頂月華如是異名[婁*殳]盈於百考其功用妙在華也蹟奧探微理冝周細)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>以驗從來道理深</div>
</p></div>
<div class='div-commentary'><p style="margin-left:1em"><span class='note-inline'>(大丹真訣展轉幽玄若不研窮豈知深奧)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>火候混成如白屑</div>
</p></div>
<div class='div-commentary'><p style="margin-left:1em"><span class='note-inline'>(离宮有凖實鼎無差陰抱於陽混然成一如王之屑皓影無倫)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>水中凝結是黃金</div>
</p></div>
<div class='div-commentary'><p style="margin-left:1em"><span class='note-inline'>(陰中有陽混同一氣鍊之得妙結以成金陰陽相生自然之理)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>循環復始周旋鼎</div>
</p></div>
<div class='div-commentary'><p style="margin-left:1em"><span class='note-inline'>(鼎之設也法彼二儀通乎四序終而復始循環不停)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>造化駈馳要用心</div>
</p></div>
<div class='div-commentary'><p style="margin-left:1em"><span class='note-inline'>(修養之功齊於造化區分擒縱至險至難切在問防慎終如始)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>消息玄門窮八卦</div>
</p></div>
<div class='div-commentary'><p style="margin-left:1em"><span class='note-inline'>(大藥玄関通乎八卦六㕛變動二氣感通其象昭然善自消息)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>飛騰自在遠山岑</div>
</p></div>
<div class='div-commentary'><p style="margin-left:1em"><span class='note-inline'>(神丹外就玄德內充功至行高自能輕舉丹丘紫府任性優游)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真空修鍊永長年</div>
</p></div>
<div class='div-commentary'><p style="margin-left:1em"><span class='note-inline'>(靈臺內靜玄德外運修之於身則功齊造化養之於壽則年等龜鶴也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>不識還丹在眼前</div>
</p></div>
<div class='div-commentary'><p style="margin-left:1em"><span class='note-inline'>(道經云常有欲以觀其撽盖性失於欲將觀妙本則遠在邊徼是知還丹之法內境虛明在外物空寂若背此而求雖在目前莫之識矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>一得清來光宇宙</div>
</p></div>
<div class='div-commentary'><p style="margin-left:1em"><span class='note-inline'>(天得一以清乃至侯王得一以為天下正雖遠舉天地之清寧會㱕只在於侯王俾令守雌州道求光宇宙也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>千朝湏是用烹煎</div>
</p></div>
<div class='div-commentary'><p style="margin-left:1em"><span class='note-inline'>(且天行倢君子以自強不息所以日慎一日惟一惟精庶修鍊精氣臻於妙道尓)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>人間天上分眀錄</div>
</p></div>
<div class='div-commentary'><p style="margin-left:1em"><span class='note-inline'>(業就功著世人攸仰道光德馨仙籍明錄盖由絕學無為而無不為也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>汞裏花開豈偶然</div>
</p></div>
<div class='div-commentary'><p style="margin-left:1em"><span class='note-inline'>(華池發潤金鼎流光伏剛以柔制動以靜致花開汞面藥熟丹爐事匪偶然盖自真修之所感也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>達取但教依理路</div>
</p></div>
<div class='div-commentary'><p style="margin-left:1em"><span class='note-inline'>(大道之路<span class='corr'>坦</span>然夷平好逕之流自踈履踐今既或遵妙典不爽格言無怠勤修何道不克)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>勿貪世利悞周旋</div>
</p></div>
<div class='div-commentary'><p style="margin-left:1em"><span class='note-inline'>(世利未息寵辱且在故為患之本也既失前功行又悞彼周旋垂誡之言尤冝佩服也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>烘烘火色水中論</div>
</p></div>
<div class='div-commentary'><p style="margin-left:1em"><span class='note-inline'>(純陽赫赫在乎上純陰冥冥處乎下陰陽混蒸可論中矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>至寶湏教鼎內存</div>
</p></div>
<div class='div-commentary'><p style="margin-left:1em"><span class='note-inline'>(五行有緒四位無差列鼎乎造化之中至寶存陰陽之內)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>點化自然常在手</div>
</p></div>
<div class='div-commentary'><p style="margin-left:1em"><span class='note-inline'>(夫點䥫為金化凡入聖雖理極自然且常居掌握矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>區分道理有玄門</div>
</p></div>
<div class='div-commentary'><p style="margin-left:1em"><span class='note-inline'>(造化雖廣物象有歸隨冝而容應用而遣然大理真漢自有玄門)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>莫將容易誇言說</div>
</p></div>
<div class='div-commentary'><p style="margin-left:1em"><span class='note-inline'>(變化之理道極神功妙在真歸談何容易)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>盡入虛無是我尊</div>
</p></div>
<div class='div-commentary'><p style="margin-left:1em"><span class='note-inline'>(萬類紛然皆歸無象無象之理乃是尊焉玄綱論云此所謂返我鄉歸我常與道傴彊)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>天動地神邪可畏</div>
</p></div>
<div class='div-commentary'><p style="margin-left:1em"><span class='note-inline'>(乾坤位正則鬼神不得肆其邪陰陽丈進則水火安能固其位當修鍊之時冝其慎乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>丹能飛走似雲奔</div>
</p></div>
<div class='div-commentary'><p style="margin-left:1em"><span class='note-inline'>(妙用通玄功成道至可以飛靈彩走神功通幽洞微邈<span class='corr'>声</span>雲奔也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>人是人非意頗同</div>
</p></div>
<div class='div-commentary'><p style="margin-left:1em"><span class='note-inline'>(人之持論㸦出異端其意頗同是非殊解)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>較量此事盡歸空</div>
</p></div>
<div class='div-commentary'><p style="margin-left:1em"><span class='note-inline'>(較彼是非品量見識未臻大道觸事皆空)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>無為政化求真理</div>
</p></div>
<div class='div-commentary'><p style="margin-left:1em"><span class='note-inline'>(體真理而合無為扣玄門而敷政化盡善盡美功成不矜矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>方表深仁大道雄</div>
</p></div>
<div class='div-commentary'><p style="margin-left:1em"><span class='note-inline'>(不仁而仁仁膈有截不德而德德被無彊大道深仁非雄何謂)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>舉止但能恒有節</div>
</p></div>
<div class='div-commentary'><p style="margin-left:1em"><span class='note-inline'>(夫聖人之動息猶天道之卷舒舉必有常止必有序靜專動直其在茲矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>尋思何處不周通</div>
</p></div>
<div class='div-commentary'><p style="margin-left:1em"><span class='note-inline'>(道體周虛道性無礙出處由此無幽不適)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>寰瀛善惡知多少</div>
</p></div>
<div class='div-commentary'><p style="margin-left:1em"><span class='note-inline'>(民之善惡皆由乎心以道治之物無不化)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>莫忘生前積德功</div>
</p></div>
<div class='div-commentary'><p style="margin-left:1em"><span class='note-inline'>(至功至德法地法天民惟樂推史無不載矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>因緣業障遇真稀</div>
</p></div>
<div class='div-commentary'><p style="margin-left:1em"><span class='note-inline'>(名未桂於丹臺品未登於仙籙故因緣尚遠業障尢多所以遇真者稀也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>黃帝乘龍豈是非</div>
</p></div>
<div class='div-commentary'><p style="margin-left:1em"><span class='note-inline'>(史記云黃帝鑄鼎於荊既成有龍垂髯而下黃帝因遂乘之上昇於仙又豈非也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>達識尚凝常恍惚</div>
</p></div>
<div class='div-commentary'><p style="margin-left:1em"><span class='note-inline'>(有達識者常凝然於妙道故老氏云恍恍惚惚其中有物也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>愚蒙學解故相違</div>
</p></div>
<div class='div-commentary'><p style="margin-left:1em"><span class='note-inline'>(愚蔽蒙昧之者學寡洞真解非愽物執以五金八石而為妙者故相違也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>華池秘密人天授</div>
</p></div>
<div class='div-commentary'><p style="margin-left:1em"><span class='note-inline'>(華池者乃九轉中神水華池也人不虛授天不易求故云秘密也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>神室光揚日月輝</div>
</p></div>
<div class='div-commentary'><p style="margin-left:1em"><span class='note-inline'>(乾坤交泰离坎相生契彼三乃應茲九地乃謂之神室也以日精月華而為體故光揚顯其輝彩也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>智者無言皆口嘿</div>
</p></div>
<div class='div-commentary'><p style="margin-left:1em"><span class='note-inline'>(達大方者到佊無言之津所以嘿也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>敢將容易論玄機</div>
</p></div>
<div class='div-commentary'><p style="margin-left:1em"><span class='note-inline'>(天非愛道人亦能修故就無言之言以申無說之說諒非容易務盡玄機庶幾乎名利仙籍者一議究焉)</span>。</p>
</div></div>
<p class='juan'>御製逍遙詠卷第十</p>
<div class='div-w'><p style="margin-left:2em">甲辰歲高麗國分司大藏都監奉敕彫造</p>
</div>
</div><!-- end of div[@id='body'] -->
</body></html>