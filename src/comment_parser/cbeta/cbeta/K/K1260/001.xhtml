<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御製逍遙詠</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
K. no. 1260
<div class='div-xu'><a id='mulu1' />
<p class='h1'>御製逍遙詠序　　　　　輕</p>
<div class='div-orig'><p>玄元大道理包深遠。</p>
</div>
<div class='div-commentary'><p style="margin-left:1em"><span class='note-inline'>(玄元者虛極之妙本天地之元精淳湛一真凝然本寂所以伯陽宗其至道教演五千囊括虛無可謂深遠矣)</span>。</p>
</div>
<div class='div-orig'><p>逍遙至論義貫精微。</p>
</div>
<div class='div-commentary'><p style="margin-left:1em"><span class='note-inline'>(逍遙者懸解之名冲虛曠達之義大鵬翔乎寥廓至人遊於無為放意於自得之場別物物任其性乃可妙契三無化周六合使澆漓之俗復淳朴之風精微之旨其在於斯)</span>。</p>
</div>
<div class='div-orig'><p>朕聽覽之餘留心緗帙。</p>
</div>
<div class='div-commentary'><p style="margin-left:1em"><span class='note-inline'>(万機之餘不倦披覽雖漢武乙夜觀書無以過也)</span>。</p>
</div>
<div class='div-orig'><p>三墳五典頗識指歸。</p>
</div>
<div class='div-commentary'><p style="margin-left:1em"><span class='note-inline'>(三墳者三皇之書二皇之道大於五帝五典者五帝之書五帝之道可以常行是以聖人皆達指歸妙盡其要者也)</span>。</p>
</div>
<div class='div-orig'><p>金匱玉凾亦探玄奧。</p>
</div>
<div class='div-commentary'><p style="margin-left:1em"><span class='note-inline'>(金匱玉凾者太公黃石公所菩秘法也皆論六韜三略富國安民養生鍊神機權要妙雖其淵契盡皆探賾矣)</span>。</p>
</div>
<div class='div-orig'><p>嘗念寡昧於道不達罔測津涯故發此詠題庶幾明白坦然矣。</p>
</div>
<div class='div-commentary'><p style="margin-left:1em"><span class='note-inline'>(夫欲明至道之極故著逍遙歌詠以暢宸襟而猶道成不宰謙卑益光遂發以罔測之辤尚假以庶幾之語故老子云江海能為百谷王宥以其善下故也)</span>。</p>
</div>
<div class='div-orig'><p>夫道之妙也五行能之運化。</p>
</div>
<div class='div-commentary'><p style="margin-left:1em"><span class='note-inline'>(道本冲寂應用無方妙在卷舒成乎變化故在天曰五星在物曰五行經緯彝倫招蘓<span class='corr'>品</span>彚也)</span>。</p>
</div>
<div class='div-orig'><p>三才可以變通。</p>
</div>
<div class='div-commentary'><p style="margin-left:1em"><span class='note-inline'>(三才著象皆從其道道變無窮乃道乎天地人也)</span>。</p>
</div>
<div class='div-orig'><p>虎嘯龍吟陽唱陰和。</p>
</div>
<div class='div-commentary'><p style="margin-left:1em"><span class='note-inline'>(此明至道自然之理且龍者水畜雲者水氣虎者陰物風者陰精以類相召自相符契故易云同聲相應同氣相求此其義也)</span>。</p>
</div>
<div class='div-orig'><p>窮其秘也神明可辯於情狀。</p>
</div>
<div class='div-commentary'><p style="margin-left:1em"><span class='note-inline'>(道之秘也神全形具體與物冥原始要終窮理盡性推其情狀何深奧之不達哉)</span>。</p>
</div>
<div class='div-orig'><p>究其精也剛柔自符於易簡。</p>
</div>
<div class='div-commentary'><p style="margin-left:1em"><span class='note-inline'>(廓然無間妙極太虛晝夜以之晦明寒暑因而來往所以乾剛坤柔自合易簡俾不為而善始不勞而善成苟非道之至微孰能詳放此乎)</span>。</p>
</div>
<div class='div-orig'><p>而惑者昧於修<span class='corr'>己</span>攻乎異端俟駕鶴而驂鸞猶繫風而捕影。</p>
</div>
<div class='div-commentary'><p style="margin-left:1em"><span class='note-inline'>(蒙昧之人不達至道謂神仙之可學顧囂塵而欲棄或置盤承露或築臺通天求驂駕鸞鶴亦猶繫風捕影不可得而及也)</span>。</p>
</div>
<div class='div-orig'><p>老氏五千之旨尚不述於神仙。</p>
</div>
<div class='div-commentary'><p style="margin-left:1em"><span class='note-inline'>(老子所著五千言且不述神仙之事但欲顯道之玄極歸乎真源者矣)</span>。</p>
</div>
<div class='div-orig'><p>莊周九萬之談理更超於言象。</p>
</div>
<div class='div-commentary'><p style="margin-left:1em"><span class='note-inline'>(南華云北溟有鵾化而為鵬九萬一程六月一息盖舉其至大以類至散皆齊物理也是知事契精微理超言象誠哉莊生所諭實至道之樞要逍遙之妙旨也)</span>。</p>
</div>
<div class='div-orig'><p>先賢穎脫皆知道而不言。</p>
</div>
<div class='div-commentary'><p style="margin-left:1em"><span class='note-inline'>(自昔達道之士既知道在於我所以不言老子云知者不言斯不誣矣)</span>。</p>
</div>
<div class='div-orig'><p>庸愚困蒙豈希顏而議學。</p>
</div>
<div class='div-commentary'><p style="margin-left:1em"><span class='note-inline'>(庸昧之者妄學神仙有類希顏欲齊亞聖不亦遠乎)</span>。</p>
</div>
<div class='div-orig'><p>昔秦始皇邪見所惑徒望蓬萊。</p>
</div>
<div class='div-commentary'><p style="margin-left:1em"><span class='note-inline'>(始皇帝為邪所惑道德不修妄學神仙欲求度世遂遣徐福往彼蓬萊採其靈藥徐福以無驗而不返始皇猶未悟而懸望矣)</span>。</p>
</div>
<div class='div-orig'><p>漢武帝民力是輕莫尋員嶠。</p>
</div>
<div class='div-commentary'><p style="margin-left:1em"><span class='note-inline'>(漢武神智獨穎英武無倫尤好方士禱祈山岳後感王母降於帝宮授以六甲辰生之訣自謂必登仙品芥視黎甿崇峻臺館坈戮降服既失上仙之誡莫尋貪嶓之靈矣)</span>。</p>
</div>
<div class='div-orig'><p>斯皆不修仁德求利好貪。</p>
</div>
<div class='div-commentary'><p style="margin-left:1em"><span class='note-inline'>(守位曰仁好生曰德既殫民力復慕仙遊比轅適越良可悲矣)</span>。</p>
</div>
<div class='div-orig'><p>事蓋不經良足太息。</p>
</div>
<div class='div-commentary'><p style="margin-left:1em"><span class='note-inline'>(事不師古動越典經百世之後斯過不泯誠堪太息者哉)</span>。</p>
</div>
<div class='div-orig'><p>今之所述其殆庶乎。</p>
</div>
<div class='div-commentary'><p style="margin-left:1em"><span class='note-inline'>(殆近也庶幾道也今茲所製或象陰陽則乾坤而演妙或明金水法离坎以談玄追莊老清淨之遐蹤継藏軒淳元之絕䡄近乎至道樂矣大方且非慕彼神仙之術也)</span>。</p>
</div>
<div class='div-orig'><p>或近取諸身。</p>
</div>
<div class='div-commentary'><p style="margin-left:1em"><span class='note-inline'>(或內養純和之氣靜修真一之心動合靈源咸歸妙本也)</span>。</p>
</div>
<div class='div-orig'><p>或遠取諸物。</p>
</div>
<div class='div-commentary'><p style="margin-left:1em"><span class='note-inline'>(或以日精月華鈆水金液託其象而成其言也)</span>。</p>
</div>
<div class='div-orig'><p>其詣理也不可以一途執。</p>
</div>
<div class='div-commentary'><p style="margin-left:1em"><span class='note-inline'>(窮其理也則必有所詣詣其理者乃能成天下之務也至若適時知變在乎幾也又焉可以一途而執哉)</span>。</p>
</div>
<div class='div-orig'><p>其筌意也不可以一理求。</p>
</div>
<div class='div-commentary'><p style="margin-left:1em"><span class='note-inline'>(徵其意也則必因於筌筌其意者乃能通天下之志也至若窮神極化在乎深也又焉可以一理而求哉)</span>。</p>
</div>
<div class='div-orig'><p>探賾幽微。</p>
</div>
<div class='div-commentary'><p style="margin-left:1em"><span class='note-inline'>(探賾之妙通幽洞微)</span>。</p>
</div>
<div class='div-orig'><p>㕘詳法度。</p>
</div>
<div class='div-commentary'><p style="margin-left:1em"><span class='note-inline'>(極思㕘詳規矩法度)</span>。</p>
</div>
<div class='div-orig'><p>智者見之謂之智仁者見之謂之仁。</p>
</div>
<div class='div-commentary'><p style="margin-left:1em"><span class='note-inline'>(俾夫智者覽逍遙之旨則動而無窮也仁者得逍遙之道則澹乎無為也)</span>。</p>
</div>
<div class='div-orig'><p>玄覽而可以照三清。</p>
</div>
<div class='div-commentary'><p style="margin-left:1em"><span class='note-inline'>(上清玉清太清謂之三清也玄覽心照也混尓真心朗然玄照越彼三天之上也)</span>。</p>
</div>
<div class='div-orig'><p>旁行而可以通萬有。</p>
</div>
<div class='div-commentary'><p style="margin-left:1em"><span class='note-inline'>(不疾而速未兆而萌仁智之所莫拘動靜之所一致既周行無礙又何萬有而不通哉)</span>。</p>
</div>
<div class='div-orig'><p>夫詩頌歌辭華而不實。</p>
</div>
<div class='div-commentary'><p style="margin-left:1em"><span class='note-inline'>(汎而論之不務其實則或傷於華也)</span>。</p>
</div>
<div class='div-orig'><p>上不足以補時政之闕失。</p>
</div>
<div class='div-commentary'><p style="margin-left:1em"><span class='note-inline'>(時政之本務求其實必尚華言終無所補也)</span>。</p>
</div>
<div class='div-orig'><p>次不足以救蒼生之弊病。</p>
</div>
<div class='div-commentary'><p style="margin-left:1em"><span class='note-inline'>(欲彼黎元咸躋富壽者義存道本也必尚彼浮詞誠不足以救蒼生之弊病矣)</span>。</p>
</div>
<div class='div-orig'><p>假有獨擅其名弗精於用。</p>
</div>
<div class='div-commentary'><p style="margin-left:1em"><span class='note-inline'>(辭也者所以通萬物之情也假有專其述作之名昧彼述作之用所謂華而不實也)</span>。</p>
</div>
<div class='div-orig'><p>義同畫餅棄不足珎。</p>
</div>
<div class='div-commentary'><p style="margin-left:1em"><span class='note-inline'>(文彩燦然形容儼若但堪恱目何可充膓就不足珎也)</span>。</p>
</div>
<div class='div-orig'><p>爭如立至當之言以濟於時世者哉。</p>
</div>
<div class='div-commentary'><p style="margin-left:1em"><span class='note-inline'>(夫聖人之意其不可得而見也故觀之於象而形之於言應時之所求合世之所望義存精當妙在長生也)</span>。</p>
</div>
<div class='div-orig'><p>所以姑務契理不取於文。</p>
</div>
<div class='div-commentary'><p style="margin-left:1em"><span class='note-inline'>(且務契彼真一之理故不取於藻麗之文)</span>。</p>
</div>
<div class='div-orig'><p>貽尓方來悟夫懸解者矣。</p>
</div>
<div class='div-commentary'><p style="margin-left:1em"><span class='note-inline'>(庶幾貽厥將來好古博雅之上悟夫逍遙懸解之旨也)</span>。</p>

<p class='juan'><a id='mulu2' />御製逍遙詠卷第一<span class='note-inline'>(五言)</span></p></div></div>
<div class='div-other'><a id='mulu3' />
<div class='div-orig'><p style="text-indent:0em" class="lg-abnormal"><div class='lg-row'>逍遙知語默</div>
</p></div>
<div class='div-commentary'><p style="margin-left:1em"><span class='note-inline'>(聖人之御理也不凝滯於物不封執於教發言合道守靜惟真所以語默一致逍遙自適也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>境外見真空</div>
</p></div>
<div class='div-commentary'><p style="margin-left:1em"><span class='note-inline'>(真空之旨超越塵境故須遊心於杳冥忘情於物象妙用無際綿綿亘古焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>有位皆玄感</div>
</p></div>
<div class='div-commentary'><p style="margin-left:1em"><span class='note-inline'>(處非常之位明非常之道皆符契上玄俯順庶品故使樂推長保永福也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>無緣不用功</div>
</p></div>
<div class='div-commentary'><p style="margin-left:1em"><span class='note-inline'>(妙本冲寂修之仗緣其或真性未明塵心尚壅縱勤功用事亦虛勞矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>義說三才理</div>
</p></div>
<div class='div-commentary'><p style="margin-left:1em"><span class='note-inline'>(天地剖判人倫攸依淳風既微禮教斯著三才位而萬事彰矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>幽深萬事通</div>
</p></div>
<div class='div-commentary'><p style="margin-left:1em"><span class='note-inline'>(極深研幾退藏於密此乃道體幽微雖通濟萬物而日用不知矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>因依堪法則</div>
</p></div>
<div class='div-commentary'><p style="margin-left:1em"><span class='note-inline'>(道經云執古之道以御今之有蓋行無為之化以理有為之俗[竺-二+軌]而則之何淳素之不復哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>荅謝向旻穹</div>
</p></div>
<div class='div-commentary'><p style="margin-left:1em"><span class='note-inline'>(天之無恩而大恩生故以萬物為芻狗盖不責其報然覆載之內誰不尊戴於穹旻矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>大道虛無境</div>
</p></div>
<div class='div-commentary'><p style="margin-left:1em"><span class='note-inline'>(大道冲粹凝湛一真應用無方本乎妙極虛通之要盡契玄元矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>信之則有靈</div>
</p></div>
<div class='div-commentary'><p style="margin-left:1em"><span class='note-inline'>(上士勤行信而有徵神靈谷盈善得道用者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>幽深玄妙理</div>
</p></div>
<div class='div-commentary'><p style="margin-left:1em"><span class='note-inline'>(抱一之功幽隱深邃照用玄覽體括虛無應物自然究理何極)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>運轉幾曾停</div>
</p></div>
<div class='div-commentary'><p style="margin-left:1em"><span class='note-inline'>(天地權與妙本見氣滋養萬物運轉無窮動而愈出故未暫停也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>拘束從何益</div>
</p></div>
<div class='div-commentary'><p style="margin-left:1em"><span class='note-inline'>(道之所宗逍遙任性變通為用虛極為玄或見滯於情事有拘執則有何益矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>周通靜杳冥</div>
</p></div>
<div class='div-commentary'><p style="margin-left:1em"><span class='note-inline'>(杳冥之理生成之用周通萬彙動息常靜矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真空非作相</div>
</p></div>
<div class='div-commentary'><p style="margin-left:1em"><span class='note-inline'>(真空之妙非色非形取相而觀背乎道矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>善應保安寧</div>
</p></div>
<div class='div-commentary'><p style="margin-left:1em"><span class='note-inline'>(善慶之功旌乎感應天清地寧自然長久矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>我自常安樂</div>
</p></div>
<div class='div-commentary'><p style="margin-left:1em"><span class='note-inline'>(逍遙之道理契希夷達其深源自然安樂矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>凡情勿笑耶</div>
</p></div>
<div class='div-commentary'><p style="margin-left:1em"><span class='note-inline'>(道本淵奧宗旨甚深下士聞之而大笑故誡之矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>雲生諸洞府</div>
</p></div>
<div class='div-commentary'><p style="margin-left:1em"><span class='note-inline'>(洞府皆神仙棲隱之方故雲霞渺邈非洞府而不生)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>棘不放仙花</div>
</p></div>
<div class='div-commentary'><p style="margin-left:1em"><span class='note-inline'>(根性既珠仙凡自異諒其棘刺不秀名花盖明修道之士品類有殊矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>地卑三光照</div>
</p></div>
<div class='div-commentary'><p style="margin-left:1em"><span class='note-inline'>(地本卑下而能厚載得一以寧功契上玄合三光之照矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>天開五色霞</div>
</p></div>
<div class='div-commentary'><p style="margin-left:1em"><span class='note-inline'>(天法於道道法自然運用生成於物不滯乃五色霞光縱橫分布)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>未知何所是</div>
</p></div>
<div class='div-commentary'><p style="margin-left:1em"><span class='note-inline'>(道本凝寂而昧之者孰了其元故道經云吾不知其誰之子其斯之謂歟)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>善願理交加</div>
</p></div>
<div class='div-commentary'><p style="margin-left:1em"><span class='note-inline'>(於諸法中而得至理者乃因善願矣願之與理俱不可廢矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>我達逍遙理</div>
</p></div>
<div class='div-commentary'><p style="margin-left:1em"><span class='note-inline'>(觸物無滯名曰逍遙舒卷任情乃達其理隨用利物其惟聖人乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>陰陽運五行</div>
</p></div>
<div class='div-commentary'><p style="margin-left:1em"><span class='note-inline'>(一陰一陽動轉不息潛運五行之氣用全二儀之功矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>道從初一變</div>
</p></div>
<div class='div-commentary'><p style="margin-left:1em"><span class='note-inline'>(混元之前澄寂無狀洎道生乎一一生乎三變其淳留不出於道也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>德合混三清</div>
</p></div>
<div class='div-commentary'><p style="margin-left:1em"><span class='note-inline'>(變澆漓之風歸淳素之化是以大上立德德立道生可以脫三色之樊籠躋三清之聖境)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>聖境堪依仗</div>
</p></div>
<div class='div-commentary'><p style="margin-left:1em"><span class='note-inline'>(抱一還源窮神入聖故境界之超異也復何勝道哉誠堪依仗耳)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>狐疑事不成</div>
</p></div>
<div class='div-commentary'><p style="margin-left:1em"><span class='note-inline'>(於事不决妄起迷疑如狐之渡冰猶預多慮志既不一事亦難成)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>異端違雅淡</div>
</p></div>
<div class='div-commentary'><p style="margin-left:1em"><span class='note-inline'>(道性冲淡守之則真其或攻乎異端是乃違於大道矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>返禍自輕生</div>
</p></div>
<div class='div-commentary'><p style="margin-left:1em"><span class='note-inline'>(既不純和貞絜仍聞順佫背真真境未臻<span class='corr'>禍</span>階先及自貽伊感可不謂輕生乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>逍遙人控鶴</div>
</p></div>
<div class='div-commentary'><p style="margin-left:1em"><span class='note-inline'>(優游自適至人不拘或駕鶴以凌虛顯逍遙之不滯)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>碧落壓天津</div>
</p></div>
<div class='div-commentary'><p style="margin-left:1em"><span class='note-inline'>(圓盖四垂壓乎四極誠為神仙勝賞之處也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>達理通含識</div>
</p></div>
<div class='div-commentary'><p style="margin-left:1em"><span class='note-inline'>(物理虛通道性無別一以貫之其在茲矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>虛無即是真</div>
</p></div>
<div class='div-commentary'><p style="margin-left:1em"><span class='note-inline'>(虛無妙本體本即真物物周通何往弗濟)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>河車誰肯信</div>
</p></div>
<div class='div-commentary'><p style="margin-left:1em"><span class='note-inline'>(延齡妙術傳乎至人正氣河車信非凡庶)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>鈆汞本相親</div>
</p></div>
<div class='div-commentary'><p style="margin-left:1em"><span class='note-inline'>(鈆汞相資陰陽共致於道非遠名曰相親)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>造化皆如此</div>
</p></div>
<div class='div-commentary'><p style="margin-left:1em"><span class='note-inline'>(虛而無心動而有應造化萬彙功成一揆)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>今緣論宿因</div>
</p></div>
<div class='div-commentary'><p style="margin-left:1em"><span class='note-inline'>(積功累德詣道見真諒此今緣本由曩植)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>何處堪依仗</div>
</p></div>
<div class='div-commentary'><p style="margin-left:1em"><span class='note-inline'>(法天為父稟地為母以德為弓以義為裘用仁作冠兼信為冕自然堪依堪仗也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>經心便皺眉</div>
</p></div>
<div class='div-commentary'><p style="margin-left:1em"><span class='note-inline'>(道濟天下功合玄穿耻不義而取憤不仁而人所以皺眉尓)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>世情多詭詐</div>
</p></div>
<div class='div-commentary'><p style="margin-left:1em"><span class='note-inline'>(狐面狸德言與行違既乖禮義之風難居仁壽之域故)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>業重信愚癡</div>
</p></div>
<div class='div-commentary'><p style="margin-left:1em"><span class='note-inline'>(易曰履德之基謙德之柄本乎信崇乎仁豈愚昧而得也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>取次招他謗</div>
</p></div>
<div class='div-commentary'><p style="margin-left:1em"><span class='note-inline'>(露才揚<span class='corr'>己</span>自是他非首招其謗直為怨府尓)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>違非不自知</div>
</p></div>
<div class='div-commentary'><p style="margin-left:1em"><span class='note-inline'>(老氏曰自伐者無功自矜者不長故行乖德薄自不知尓)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>貌恭無德行</div>
</p></div>
<div class='div-commentary'><p style="margin-left:1em"><span class='note-inline'>(夫教恭柔侫必外現禮容內荏惡行故宣尼云色厲而內荏也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>禍福在修持</div>
</p></div>
<div class='div-commentary'><p style="margin-left:1em"><span class='note-inline'>(易曰善不積不足以成名惡不積不足以我身小人以小善為無益而弗為也以小惡為無傷而弗去也此王在改過修持尓)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>虛無知大道</div>
</p></div>
<div class='div-commentary'><p style="margin-left:1em"><span class='note-inline'>(虛極無為絕於視聽達乎應用其猶橐籥虛而不屈動而愈出達欺妙者所謂知大道矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>極意思悠然</div>
</p></div>
<div class='div-commentary'><p style="margin-left:1em"><span class='note-inline'>(意之極者所謂忘其象也則神思悠然於物表非世態之所拘爾)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>摩日雲中[序-予+(鴈-厂)]</div>
</p></div>
<div class='div-commentary'><p style="margin-left:1em"><span class='note-inline'>(至於道者則情無所滯形無所羈如[序-予+(鴈-厂)]在空優游自適)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>瀟湘水似天</div>
</p></div>
<div class='div-commentary'><p style="margin-left:1em"><span class='note-inline'>(瀟湘之水凝碧如天况乎達人性其情而合道忘其象而入無得一混然良在斯矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>孤峯高遠近</div>
</p></div>
<div class='div-commentary'><p style="margin-left:1em"><span class='note-inline'>(峯之高也則洞觀遐邇道之高也則妙入有無達往知來如視諸掌)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>寶月瑩團圓</div>
</p></div>
<div class='div-commentary'><p style="margin-left:1em"><span class='note-inline'>(皓魄圓時無幽不燭况達道之士玄覽周通則物無遺照矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>信解明開悟</div>
</p></div>
<div class='div-commentary'><p style="margin-left:1em"><span class='note-inline'>(至道冲虛超乎言象非信解明白者不能開悟於玄奧爾)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>青霄在目前</div>
</p></div>
<div class='div-commentary'><p style="margin-left:1em"><span class='note-inline'>(九重霄漢渺邈無涯一以貫之宛同目擊庶幾乎不出戶而知天下矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>逍遙名有理</div>
</p></div>
<div class='div-commentary'><p style="margin-left:1em"><span class='note-inline'>(夫天命之謂性也率性之謂道也雖道無常名而名有常理以其綿日月而不老配天地而長存故得謂之逍遙矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>得一便知空</div>
</p></div>
<div class='div-commentary'><p style="margin-left:1em"><span class='note-inline'>(既窮真一之門便造真空之境夫如是則得無所得得之大也知無所知知之至也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>道本背深邃</div>
</p></div>
<div class='div-commentary'><p style="margin-left:1em"><span class='note-inline'>(源至道之來則持受異氣稟之自然非積學所能及也信所謂深而且邃矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>凡為不易窮</div>
</p></div>
<div class='div-commentary'><p style="margin-left:1em"><span class='note-inline'>(崆峒絕境不可以苟求汗澷真蹤不可以力致至若心期玉室志慕丹臺者几有所為未易窮也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>品流才雅淡</div>
</p></div>
<div class='div-commentary'><p style="margin-left:1em"><span class='note-inline'>(飡朝霞而養素吸沆瀣以食精既曰清虛誠惟雅淡若此之品流即仙才耳)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>挌致意潛通</div>
</p></div>
<div class='div-commentary'><p style="margin-left:1em"><span class='note-inline'>(格致玄同機關密契志以道寧竟潛通也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>救世傳相益</div>
</p></div>
<div class='div-commentary'><p style="margin-left:1em"><span class='note-inline'>(万年神衍良足以救世也傳而習之則有以見復性命之源踐長注之踐斯可謂之益矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>因成順八風</div>
</p></div>
<div class='div-commentary'><p style="margin-left:1em"><span class='note-inline'>(吐故納新登神導氣內凝一真之性外調八節之風動順天和咸歸妙本)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>誰測玄機聖</div>
</p></div>
<div class='div-commentary'><p style="margin-left:1em"><span class='note-inline'>(玄機幽邃非凡情之所測惟聖人探賾索隱鉤深致遠故能顯諸仁藏諸用也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>天功地久長</div>
</p></div>
<div class='div-commentary'><p style="margin-left:1em"><span class='note-inline'>(範圍天地周備其理故使能長且久不隨物變尓)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>群生皆是性</div>
</p></div>
<div class='div-commentary'><p style="margin-left:1em"><span class='note-inline'>(群生類聚營務且殊其間巧拙不侔賢愚莫等論其幻情則有別推其道性則一同)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>道德有圓方</div>
</p></div>
<div class='div-commentary'><p style="margin-left:1em"><span class='note-inline'>(道者同於道德者同於德此乃功用兩全方圓一致也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>妍醜隨情意</div>
</p></div>
<div class='div-commentary'><p style="margin-left:1em"><span class='note-inline'>(道非美惡情自妍醜老子云天下皆知美之為美斯惡已盖美善無主俱是妄情矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>於戲細酌量</div>
</p></div>
<div class='div-commentary'><p style="margin-left:1em"><span class='note-inline'>(聖人欲令窮理盡性從無入有故發歎辤誡勸學道之流審細叅詳達於玄奧尓)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>達人知淡泊</div>
</p></div>
<div class='div-commentary'><p style="margin-left:1em"><span class='note-inline'>(寂寥虛靜湛然常存達人體之獨立而不改周行而不殆也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>默默見非常</div>
</p></div>
<div class='div-commentary'><p style="margin-left:1em"><span class='note-inline'>(非常之道在於無欲而觀是以古先哲王行不言之信處無為之事玄默之見斯為要妙矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>道德誰分別</div>
</p></div>
<div class='div-commentary'><p style="margin-left:1em"><span class='note-inline'>(德者道之用志於道據於德異[泳-永+(瓜-、)]同源無分別也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>逍遙我自由</div>
</p></div>
<div class='div-commentary'><p style="margin-left:1em"><span class='note-inline'>(優游自若放心於自得之場外物不能浼其中我自曲矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>時情人不達</div>
</p></div>
<div class='div-commentary'><p style="margin-left:1em"><span class='note-inline'>(道即日用而不知一人用之不閒有餘天下用之未聞不足盖人不達也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>深理少相投</div>
</p></div>
<div class='div-commentary'><p style="margin-left:1em"><span class='note-inline'>(道者通幽洞微之玄盖不知其妙而少相投也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>已是終無益</div>
</p></div>
<div class='div-commentary'><p style="margin-left:1em"><span class='note-inline'>(修道之士若恃兄之能老子云自見者不明自是者不彰終不為益也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>非他作逗留</div>
</p></div>
<div class='div-commentary'><p style="margin-left:1em"><span class='note-inline'>(不緘其口非飾於他不惟違理捐物兼於道懸遠也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>奈何為各異</div>
</p></div>
<div class='div-commentary'><p style="margin-left:1em"><span class='note-inline'>(達士迷人情懷各異君子依道小人隨利無奈何也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>未定復還休</div>
</p></div>
<div class='div-commentary'><p style="margin-left:1em"><span class='note-inline'>(心尚猶豫不能勤行往復思之却生墮慢)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>奧義通玄化</div>
</p></div>
<div class='div-commentary'><p style="margin-left:1em"><span class='note-inline'>(夫至道冲邈包乎奧義故能通於妙有叶於玄化矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>精微妙入神</div>
</p></div>
<div class='div-commentary'><p style="margin-left:1em"><span class='note-inline'>(杳冥之精通微應妙盖善究虛極以彰得一神授其靈應用無竭也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>功程隨志願</div>
</p></div>
<div class='div-commentary'><p style="margin-left:1em"><span class='note-inline'>(積德累功趣乎妙道行隨願感報應斯眀)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>貶降背於真</div>
</p></div>
<div class='div-commentary'><p style="margin-left:1em"><span class='note-inline'>(道本無言依言顯道以是非而取相或貶降以拘情動念乖真背於道矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>靜默堪為法</div>
</p></div>
<div class='div-commentary'><p style="margin-left:1em"><span class='note-inline'>(靜默之妙志守唯靜事可䡄持善契真理)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>無言事可親</div>
</p></div>
<div class='div-commentary'><p style="margin-left:1em"><span class='note-inline'>(大音希聲無言契道理事俱寂息用澄神惟德是修故可親也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>逢師傳口訣</div>
</p></div>
<div class='div-commentary'><p style="margin-left:1em"><span class='note-inline'>(玄元秘旨妙出有無在三之義既嚴得一之源可究矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>金玉變埃塵</div>
</p></div>
<div class='div-commentary'><p style="margin-left:1em"><span class='note-inline'>(富莫富於無貪貴莫貴於得道道既可得心故無貪視金玉如埃塵誠可信焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>清靜真空理</div>
</p></div>
<div class='div-commentary'><p style="margin-left:1em"><span class='note-inline'>(妙本無極目之清靜塵滓不染是曰真空矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>不無解者難</div>
</p></div>
<div class='div-commentary'><p style="margin-left:1em"><span class='note-inline'>(至理眇邈有物非形而為學則日益為道則口損得無難解乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>縱橫依見性</div>
</p></div>
<div class='div-commentary'><p style="margin-left:1em"><span class='note-inline'>(於物下滯任用無方其可洞明依乎見性)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>廓落智中觀</div>
</p></div>
<div class='div-commentary'><p style="margin-left:1em"><span class='note-inline'>(理本寥廓而智者達之如指諸掌矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>坦蕩歸仁德</div>
</p></div>
<div class='div-commentary'><p style="margin-left:1em"><span class='note-inline'>(至道玄遠坦然寬大垂象示變人可則之皆歸仁德矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>辛勤久遠看</div>
</p></div>
<div class='div-commentary'><p style="margin-left:1em"><span class='note-inline'>(勤心慕道立志求真旦非動躁而可成在乎久遠矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>勿教為逆順</div>
</p></div>
<div class='div-commentary'><p style="margin-left:1em"><span class='note-inline'>(逆即違理背道順乃負陰抱陽今制度冈[億-音+(天*天)]修暮應候煥然可知也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>平地入雲端</div>
</p></div>
<div class='div-commentary'><p style="margin-left:1em"><span class='note-inline'>(御氣乘虛在乎道成功著而浞德合上玄仁資庶品自地昇灌豈為遠哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>乾坤常運轉</div>
</p></div>
<div class='div-commentary'><p style="margin-left:1em"><span class='note-inline'>(乹剛坤柔各亡其用晝行夜轉以成其功故曰天道東南地道西北而運轉下息也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>兀兀見眾生</div>
</p></div>
<div class='div-commentary'><p style="margin-left:1em"><span class='note-inline'>(眾類之生徧乎天地盡受陰陽之覆燾皆從造化之發生然則兀兀陶陶日<span class='corr'>用</span>而不知也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>利物終相應</div>
</p></div>
<div class='div-commentary'><p style="margin-left:1em"><span class='note-inline'>(內守於正外利於人普育黎元汎愛群庶必同聲相應無不合於大道矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>施為願要精</div>
</p></div>
<div class='div-commentary'><p style="margin-left:1em"><span class='note-inline'>(欲立身行事剋<span class='corr'>己</span>安人須發大心以利萬物施為作用故要精勤)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>身慵何隱遁</div>
</p></div>
<div class='div-commentary'><p style="margin-left:1em"><span class='note-inline'>(其或獨善乎一身慵於濟物退處巖藪慕於寂寥斯乃違覆載之深仁行隱遁之小道耳)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>舌辯謾縱橫</div>
</p></div>
<div class='div-commentary'><p style="margin-left:1em"><span class='note-inline'>(其或巧言侫辯口給心非無實利以及人有虛飾而在<span class='corr'>己</span>終乖不言之理謾施縱橫之機焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>種性歸真理</div>
</p></div>
<div class='div-commentary'><p style="margin-left:1em"><span class='note-inline'>(人之稟性維有不同至摭實而為談須云非而取善不向真理何所歸乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>因緣有重輕</div>
</p></div>
<div class='div-commentary'><p style="margin-left:1em"><span class='note-inline'>(同浩氣處此人倫盖修因立基已有善惡及稟質受性乃有重輕者焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>仙經無限意</div>
</p></div>
<div class='div-commentary'><p style="margin-left:1em"><span class='note-inline'>(丹臺妙訣玉簡靈書盖得乎修真養素之方豈獨靈乘虛步雲之旨秘乎紫府可得而窺也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>龍虎返丹砂</div>
</p></div>
<div class='div-commentary'><p style="margin-left:1em"><span class='note-inline'>(陽龍陰虎二氣迭運成之大藥力同神速)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>採綴陰陽理</div>
</p></div>
<div class='div-commentary'><p style="margin-left:1em"><span class='note-inline'>(法奇偶之正理著變化之玄功煥尓遐丹大哉妙術)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>終期嵗月賖</div>
</p></div>
<div class='div-commentary'><p style="margin-left:1em"><span class='note-inline'>(易朝菌之促為大椿之齡有以見壺中日月物外風塵皆可以至道窮之者夫)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>求來皆有應</div>
</p></div>
<div class='div-commentary'><p style="margin-left:1em"><span class='note-inline'>(功行相資目足同濟志必感神之道聲必應響之談其來著矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>不信固難誇</div>
</p></div>
<div class='div-commentary'><p style="margin-left:1em"><span class='note-inline'>(釋以信為功德之母儒以信為景行之先如尚渧疑固難啔迪)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>忙說閑清境</div>
</p></div>
<div class='div-commentary'><p style="margin-left:1em"><span class='note-inline'>(不吝發揮開乎蒙昧三清勝槩如視諸掌)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真誠悟幾家</div>
</p></div>
<div class='div-commentary'><p style="margin-left:1em"><span class='note-inline'>(信必由中言必干典真誠無妄群動可依)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>陽與陰和合</div>
</p></div>
<div class='div-commentary'><p style="margin-left:1em"><span class='note-inline'>(丹經叅同云陰者道之基陽者形之始故陽因陰有陰稟陽孕能滋萬物為萬物基者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>須從一字求</div>
</p></div>
<div class='div-commentary'><p style="margin-left:1em"><span class='note-inline'>(考五行之精花真一之道脫落塵世遊心冲寞故老氏云天得一以清地得一以寧神得一以靈是也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>分明皆是象</div>
</p></div>
<div class='div-commentary'><p style="margin-left:1em"><span class='note-inline'>(聖人取象陽精陰魄積九數以先立攝万物以皆歸故易云在天成象在地成形)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>作相不能投</div>
</p></div>
<div class='div-commentary'><p style="margin-left:1em"><span class='note-inline'>(夫大道者寂寥無聲淡乎無味視之不見德之不聞豈作相而投何挹持而得也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>舉措先真實</div>
</p></div>
<div class='div-commentary'><p style="margin-left:1em"><span class='note-inline'>(謙弱者德之柄柔和者道之用必處其厚而居其實也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>精麤各自柔</div>
</p></div>
<div class='div-commentary'><p style="margin-left:1em"><span class='note-inline'>(學有精麤盖性有利鈍亦在守其柔弱棄彼堅強者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>恒持通覺悟</div>
</p></div>
<div class='div-commentary'><p style="margin-left:1em"><span class='note-inline'>(道性虛極妙本湛然當須絕棄塵境覺悟玄解持守雌靜而<span class='corr'>已</span>)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>萬[泳-永+(瓜-、)]水東流</div>
</p></div>
<div class='div-commentary'><p style="margin-left:1em"><span class='note-inline'>(百谷朝宗而東注天地之常道也易曰巽利東南澤潤萬物者莫大乎水德以况於道之用也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>鈆汞精修鍊</div>
</p></div>
<div class='div-commentary'><p style="margin-left:1em"><span class='note-inline'>(鈆汞之親雖同母子制之失度倐類參商理湏精研然可修鍊)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>陰陽恊物情</div>
</p></div>
<div class='div-commentary'><p style="margin-left:1em"><span class='note-inline'>(得其真訣絲毫不差則自然陰陽相生變化無<span class='corr'>爽</span>所謂冥符於至誠之感爾)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>花開黃道正</div>
</p></div>
<div class='div-commentary'><p style="margin-left:1em"><span class='note-inline'>(黃牙白雪燦若花開用之則可以變通餌之則可以久視黃者中之色也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>藥就紫煙輕</div>
</p></div>
<div class='div-commentary'><p style="margin-left:1em"><span class='note-inline'>(丹之成也則有紫煙輕覆於金鼎斯則神功內圓靈氣外溢之象也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>海嶠浮雲合</div>
</p></div>
<div class='div-commentary'><p style="margin-left:1em"><span class='note-inline'>(丹之神也呪之可以羽化則蓬素間苑廻合浮雲皆為往來所踐之意)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>神光照室明</div>
</p></div>
<div class='div-commentary'><p style="margin-left:1em"><span class='note-inline'>(骨之換矣顏之駐矣則百骸調理三曰清淨自有神光晶熒照室)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>彩霞高麗日</div>
</p></div>
<div class='div-commentary'><p style="margin-left:1em"><span class='note-inline'>(五色霞凝光吞麗日昔皆由內景清虛感靈貺而外著矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>細意話長生</div>
</p></div>
<div class='div-commentary'><p style="margin-left:1em"><span class='note-inline'>(丹成道至功行兼齊引平步三島高接九真夫如是則可以論大道長生之理)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>照然明道德</div>
</p></div>
<div class='div-commentary'><p style="margin-left:1em"><span class='note-inline'>(達妙一之本窮玄化之微既象帝之先乃為氣之祖道之至也德亦生焉照然明白即可知矣斯乃深行之謂也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>萬象有其端</div>
</p></div>
<div class='div-commentary'><p style="margin-left:1em"><span class='note-inline'>(雖萬象分歧而三元一致以其非道而不生故得言其端矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>變化疑誰信</div>
</p></div>
<div class='div-commentary'><p style="margin-left:1em"><span class='note-inline'>(與時消息應物變化隨之而不見其後迎之而不見其首如是則惑之者其孰能信之乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>超凡入聖看</div>
</p></div>
<div class='div-commentary'><p style="margin-left:1em"><span class='note-inline'>(聖人不疑滯於物萬物未嘗無然物不能為累者以其高超象表逈出凡機方能窮變化之源入希微之妙上)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>幽玄深自在</div>
</p></div>
<div class='div-commentary'><p style="margin-left:1em"><span class='note-inline'>(非夫周旋至道自在成功者則無以洞其幽玄)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>眇邈就中難</div>
</p></div>
<div class='div-commentary'><p style="margin-left:1em"><span class='note-inline'>(玄津眇邈聖性凝深非耳目之可求豈形聲而能取是曰難矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>但味風塵裏</div>
</p></div>
<div class='div-commentary'><p style="margin-left:1em"><span class='note-inline'>(冰雪其容風塵不雜道之勝也細而昧之)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>方知宇宙寬</div>
</p></div>
<div class='div-commentary'><p style="margin-left:1em"><span class='note-inline'>(雖宇宙之至大而道亦之乎其中矣方知道之寬甘妙萬有而言則何物而不能生成哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>世界無窮盡</div>
</p></div>
<div class='div-commentary'><p style="margin-left:1em"><span class='note-inline'>(兩曜分照五緯標方又覆地載莫知窮極也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>論之遠更深</div>
</p></div>
<div class='div-commentary'><p style="margin-left:1em"><span class='note-inline'>(乾坤分列尊卑定位論其遠則神無方言其深則道無在至矣大矣惟聖明之)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>陰陽分皂白</div>
</p></div>
<div class='div-commentary'><p style="margin-left:1em"><span class='note-inline'>(日月運行陰陽生伏體之修鍊若緇素之在目煥然自分尓)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>瓦礫變黃金</div>
</p></div>
<div class='div-commentary'><p style="margin-left:1em"><span class='note-inline'>(法遵五行丹成九轉化至微之物成至貴之寶豈為難哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>報應終還有</div>
</p></div>
<div class='div-commentary'><p style="margin-left:1em"><span class='note-inline'>(至於蓻者無不考圖諜順剛柔內蘊至誠外施陰德玄功暗助神丹必成故真人云若我陳偽謬之言則天厭之是知報應不虛矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>邪求不易尋</div>
</p></div>
<div class='div-commentary'><p style="margin-left:1em"><span class='note-inline'>(求歸道而守迷欲履正而懷曲徒經嵗月不究指歸期遇真人欲成至藥逮于白首轉益狐疑也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>忩忙誰正定</div>
</p></div>
<div class='div-commentary'><p style="margin-left:1em"><span class='note-inline'>(動靜之制含育之候固非忩遽求成其功正定不恒徒勤修鍊)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>須是合天心</div>
</p></div>
<div class='div-commentary'><p style="margin-left:1em"><span class='note-inline'>(真誠不差天心自合故崇効於天以濟萬物而成於事何不克哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>世利貪拘束</div>
</p></div>
<div class='div-commentary'><p style="margin-left:1em"><span class='note-inline'>(人居浮世而貪為生之利則自羈縻而遠於道也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>欺心自不知</div>
</p></div>
<div class='div-commentary'><p style="margin-left:1em"><span class='note-inline'>(外因貪利內即欺心生於自然而不自知也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>一真求意在</div>
</p></div>
<div class='div-commentary'><p style="margin-left:1em"><span class='note-inline'>(道生於一而育萬物人能得一萬事斯畢矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>四敘絕參差</div>
</p></div>
<div class='div-commentary'><p style="margin-left:1em"><span class='note-inline'>(通變万物莫大乎四時得道之妙者同乎四時絕其參差可以齊聖也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>頓悟超諸聖</div>
</p></div>
<div class='div-commentary'><p style="margin-left:1em"><span class='note-inline'>(人若悟道道亦通人人道若合超凡登聖矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>娛情改換癡</div>
</p></div>
<div class='div-commentary'><p style="margin-left:1em"><span class='note-inline'>(達人樂道可以自娛頓豁襟懷永無凝滯矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>生前如似夢</div>
</p></div>
<div class='div-commentary'><p style="margin-left:1em"><span class='note-inline'>(浮生瞬息不達抱一守真之道兀兀然皆如夢中)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>願重細推之</div>
</p></div>
<div class='div-commentary'><p style="margin-left:1em"><span class='note-inline'>(至士切於大道道不違願而得之細而推之皆由於願矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>愚癡常似醉</div>
</p></div>
<div class='div-commentary'><p style="margin-left:1em"><span class='note-inline'>(性昧於情智劣於識蠢蠹凡愚常猶醉矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>何異夢中人</div>
</p></div>
<div class='div-commentary'><p style="margin-left:1em"><span class='note-inline'>(迷道之人其昬若夢真心未達在理何醒)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>欲達終無見</div>
</p></div>
<div class='div-commentary'><p style="margin-left:1em"><span class='note-inline'>(妙道非遠而中智<span class='corr'>已</span>降欲達未能者何無頓悟之要識也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>懷疑道豈親</div>
</p></div>
<div class='div-commentary'><p style="margin-left:1em"><span class='note-inline'>(真元之氣抱一之端若猶豫而求則踈遠矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>非為貪閇口</div>
</p></div>
<div class='div-commentary'><p style="margin-left:1em"><span class='note-inline'>(背道之貪非為之議靣惟緘口靜默為先)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>郍是益於身</div>
</p></div>
<div class='div-commentary'><p style="margin-left:1em"><span class='note-inline'>(擾擾塵寰區區動識迷者墜悟者升如能順理契真則於身益矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>先生堪寂默</div>
</p></div>
<div class='div-commentary'><p style="margin-left:1em"><span class='note-inline'>(<span class='corr'>古</span>之遠道者不言而化故維摩之默然杜口仲尼曰子欲無言)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>種福不傳因</div>
</p></div>
<div class='div-commentary'><p style="margin-left:1em"><span class='note-inline'>(世福猶種植而生道離色形諸相泯息故不傳因也)</span>。</p>
</div></div>
<p class='juan'>御製逍遙詠卷第一</p>
<div class='div-w'><p style="margin-left:2em">甲辰歲高麗國分司大藏都監奉敕彫造</p>
</div>
</div><!-- end of div[@id='body'] -->
</body></html>