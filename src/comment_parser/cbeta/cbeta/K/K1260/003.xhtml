<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御製逍遙詠</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu6' />
<p class='juan'>御製逍遙詠卷第三<span class='note-inline'>(五言)</span>　輕<span class='note-inline'>()</span></p>
<div class='div-other'><a id='mulu7' />
<div class='div-orig'><p style="text-indent:0em" class="lg-abnormal"><div class='lg-row'>逍遙心自樂</div>
</p></div>
<div class='div-commentary'><p style="margin-left:1em"><span class='note-inline'>(物物自如心心自樂澄神合道常履坦途)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>清淨保長生</div>
</p></div>
<div class='div-commentary'><p style="margin-left:1em"><span class='note-inline'>(五塵不可玷乎志三寶莫可差其功廣大至人長生久視)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>至道歸玄理</div>
</p></div>
<div class='div-commentary'><p style="margin-left:1em"><span class='note-inline'>(通乎萬象皆自精誠歸乎又玄眾妙咸處)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真空造化成</div>
</p></div>
<div class='div-commentary'><p style="margin-left:1em"><span class='note-inline'>(真空無狀造化無形雖云有成無物之物)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>輝華揚日彩</div>
</p></div>
<div class='div-commentary'><p style="margin-left:1em"><span class='note-inline'>(納少陽之氣延永久之身身存道隆輝華不忒)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>偃仰順風聲</div>
</p></div>
<div class='div-commentary'><p style="margin-left:1em"><span class='note-inline'>(消息至虛之元體乎澄湛之本元本既彰風聲益順)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>裏外有何物</div>
</p></div>
<div class='div-commentary'><p style="margin-left:1em"><span class='note-inline'>(至真空寂無跡可求表裏俱無古今為妙)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>剛柔鍊始精</div>
</p></div>
<div class='div-commentary'><p style="margin-left:1em"><span class='note-inline'>(柔勝剛弱勝強柔弱之道似水攻堅知之修鍊目合淳和精真之道矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>遁跡深巖谷</div>
</p></div>
<div class='div-commentary'><p style="margin-left:1em"><span class='note-inline'>(士欲幽棲林麓弃捨榮名絕乎嗜慾亦在消息靜慮探賾玄微而<span class='corr'>已</span>)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>身閑未是閑</div>
</p></div>
<div class='div-commentary'><p style="margin-left:1em"><span class='note-inline'>(<span class='corr'>脩</span>然自適憂樂兩忘絕緣慮而性存雖形沒而神在真為隱者久視長生)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>研窮堪語默</div>
</p></div>
<div class='div-commentary'><p style="margin-left:1em"><span class='note-inline'>(尋波計源窮理盡性達冲和之道釋紛擾之境逍遙自得寂默重玄)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>寂靜杳冥間</div>
</p></div>
<div class='div-commentary'><p style="margin-left:1em"><span class='note-inline'>(寂然無聲淡乎無味在杳冥之間出冲虛之際視之不見[聽-王]之不聞)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>秘密逢邪見</div>
</p></div>
<div class='div-commentary'><p style="margin-left:1em"><span class='note-inline'>(消息大丹秘密真誥隄防邪侫止絕閑情者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>難開大道関</div>
</p></div>
<div class='div-commentary'><p style="margin-left:1em"><span class='note-inline'>(六靈橐籥域中関鍵鑒混茫而難見先天地而更玄也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>金丹無効用</div>
</p></div>
<div class='div-commentary'><p style="margin-left:1em"><span class='note-inline'>(九還七返陽數陰精差之一毫失之千里也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>弗可返童顏</div>
</p></div>
<div class='div-commentary'><p style="margin-left:1em"><span class='note-inline'>(朱顏易往緣鬢難追大藥既虧何時再返)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>金鼎精湏鍊</div>
</p></div>
<div class='div-commentary'><p style="margin-left:1em"><span class='note-inline'>(金丹之鼎法丘郭之象也中有神室密運五行若不洞達精微則修鍊之功必無成矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>華池水火紅</div>
</p></div>
<div class='div-commentary'><p style="margin-left:1em"><span class='note-inline'>(華池乃還丹之名也從陰鍊陽故言水火神光燦爛如焰之紅)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>坎离能匹配</div>
</p></div>
<div class='div-commentary'><p style="margin-left:1em"><span class='note-inline'>(坎戶之水离宮之火或<span class='corr'>迭</span>居上下或加減重輕消息有<span class='corr'>宜</span>功成既濟)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>男女自相逢</div>
</p></div>
<div class='div-commentary'><p style="margin-left:1em"><span class='note-inline'>(法度無失功用乃彰坎為中男离為中女相逢之義也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>曩刧知因果</div>
</p></div>
<div class='div-commentary'><p style="margin-left:1em"><span class='note-inline'>(奉道之士若非宿世知修鍊為因神仙為果生生無閒勤而行之茍有所聞莫之能信)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>生前道不窮</div>
</p></div>
<div class='div-commentary'><p style="margin-left:1em"><span class='note-inline'>(既能拔俗㱕真易老為少如水之利渺然無涯不宰之功後天無盡矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>若修方寸是</div>
</p></div>
<div class='div-commentary'><p style="margin-left:1em"><span class='note-inline'>(心之正也則內省不疚蕩蕩焉則何憂何懼尓)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>發意便周通</div>
</p></div>
<div class='div-commentary'><p style="margin-left:1em"><span class='note-inline'>(動其機則萬化安所謂周旋通達何往不臧也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>修鍊求真一</div>
</p></div>
<div class='div-commentary'><p style="margin-left:1em"><span class='note-inline'>(道在精修神由至鍊則靈寶真一之妙亦可以虛<span class='corr'>己</span>而求之)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>冲和本自然</div>
</p></div>
<div class='div-commentary'><p style="margin-left:1em"><span class='note-inline'>(雖道躰淵疑名言之所不及然究其用也似或存於冲和盖本其自然耳)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>希夷光滿月</div>
</p></div>
<div class='div-commentary'><p style="margin-left:1em"><span class='note-inline'>(聽之不聞謂之希視之不見謂之夷達此之玄者則神光瑩徹表裏洞明猶滿月之當空無所不鑑者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>響應直如絃</div>
</p></div>
<div class='div-commentary'><p style="margin-left:1em"><span class='note-inline'>(道以虛而應如谷之赴響也聲有大小隨而荅之故無私矣則其直也如絃哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>苦學周知易</div>
</p></div>
<div class='div-commentary'><p style="margin-left:1em"><span class='note-inline'>(為學者日益必克勤無怠周知慱物亦未足以為難矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>難窮語默玄</div>
</p></div>
<div class='div-commentary'><p style="margin-left:1em"><span class='note-inline'>(夫能為道者造次必於是也至若一動一靜一語一嘿能盡其深玄者即未易得也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>成功兼積德</div>
</p></div>
<div class='div-commentary'><p style="margin-left:1em"><span class='note-inline'>(抱朴子曰若德之不修而但務方術者終不得能長生也是知動有成功者乃積德之久矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>別有洞中天</div>
</p></div>
<div class='div-commentary'><p style="margin-left:1em"><span class='note-inline'>(神仙洞府妙絕人間日月煙霞超然殊異故云別有天也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>一法從何有</div>
</p></div>
<div class='div-commentary'><p style="margin-left:1em"><span class='note-inline'>(一法者大道也欲究其元始明其旨㱕故云從何有也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>二皇五帝前</div>
</p></div>
<div class='div-commentary'><p style="margin-left:1em"><span class='note-inline'>(胚溥既圻妙道隨著所以三皇得之大朴不散五帝用之淳風不蕩若論五前則象帝之先也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>周知多異境</div>
</p></div>
<div class='div-commentary'><p style="margin-left:1em"><span class='note-inline'>(智周乎萬物者其惟聖人乎故能識於未識詳於未詳况異境奇狀豈不能窮覽哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>猛利要精專</div>
</p></div>
<div class='div-commentary'><p style="margin-left:1em"><span class='note-inline'>(求道之士若救頭燃心猛志專事無不果也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>我命湏依道</div>
</p></div>
<div class='div-commentary'><p style="margin-left:1em"><span class='note-inline'>(順天之化依道之本是以樂天知命故不憂語云至於道據於德也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>陰功及物緣</div>
</p></div>
<div class='div-commentary'><p style="margin-left:1em"><span class='note-inline'>(情忘取捨恩被親踈慱施弥勒陰功漸著慶延百世可驗格言)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>善心通感應</div>
</p></div>
<div class='div-commentary'><p style="margin-left:1em"><span class='note-inline'>(心同絃直志類霜明見善尋遙逢惡即改積累功業感應玄通也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>動靜理深玄</div>
</p></div>
<div class='div-commentary'><p style="margin-left:1em"><span class='note-inline'>(其動也直其靜也專既專一剛正深玄之理自然符契矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>日照光文彩</div>
</p></div>
<div class='div-commentary'><p style="margin-left:1em"><span class='note-inline'>(日者實也太陽之精照灼萬物光彩燦然也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>周通無不関</div>
</p></div>
<div class='div-commentary'><p style="margin-left:1em"><span class='note-inline'>(周於四荒通其八極徧該動植無幽不燭者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>天思功㝡大</div>
</p></div>
<div class='div-commentary'><p style="margin-left:1em"><span class='note-inline'>(天有普覆之德有下濟之明不言而化恩莫大焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>地載莫休閑</div>
</p></div>
<div class='div-commentary'><p style="margin-left:1em"><span class='note-inline'>(地者易也能載萬物含吐應節春生秋成莫可休閑也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>絕頂孤松老</div>
</p></div>
<div class='div-commentary'><p style="margin-left:1em"><span class='note-inline'>(松生絕頂勢逈孤摽枝屈虬盤不測紀極者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>飛雲野鶴還</div>
</p></div>
<div class='div-commentary'><p style="margin-left:1em"><span class='note-inline'>(飛雲搖曳野鶴徊翔觸石生而無心仙禽還而遂性也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>玄珠名隱奧</div>
</p></div>
<div class='div-commentary'><p style="margin-left:1em"><span class='note-inline'>(玄珠強名以况道之體隱奧而索之得乎罔象者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>杳靄路歧間</div>
</p></div>
<div class='div-commentary'><p style="margin-left:1em"><span class='note-inline'>(杳靄妙理恍兮惚兮歧路之間無而似有也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>清靜常清靜</div>
</p></div>
<div class='div-commentary'><p style="margin-left:1em"><span class='note-inline'>(解心靜神返照正性故曰清靜天真之性動而恒寂故常清靜矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>緣來盡可行</div>
</p></div>
<div class='div-commentary'><p style="margin-left:1em"><span class='note-inline'>(時之得用湏俟緣來緣會既符盡可行矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>道高麋鹿性</div>
</p></div>
<div class='div-commentary'><p style="margin-left:1em"><span class='note-inline'>(道德內充混然無際性同麋鹿曠蕩自如矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>庸識歲年輕</div>
</p></div>
<div class='div-commentary'><p style="margin-left:1em"><span class='note-inline'>(賢智之學不貴尺壁以競寸陰庸識輕浮虛度歲月飽食終日無所用心)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>日吳相依勢</div>
</p></div>
<div class='div-commentary'><p style="margin-left:1em"><span class='note-inline'>(月盈乃虧日中則昃東凝曉照西暎暮山事往時移勢類相依也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>花開觸處明</div>
</p></div>
<div class='div-commentary'><p style="margin-left:1em"><span class='note-inline'>(春陽煦育花卉鮮明體道生成光輝萬物也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>是非論巧拙</div>
</p></div>
<div class='div-commentary'><p style="margin-left:1em"><span class='note-inline'>(性有賢愚情拘巧拙是非究理玉石方分)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>達外福蒼生</div>
</p></div>
<div class='div-commentary'><p style="margin-left:1em"><span class='note-inline'>(達乎道悟於真非唯利濟天下抑乃福祐蒼生)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真境堪依仗</div>
</p></div>
<div class='div-commentary'><p style="margin-left:1em"><span class='note-inline'>(外遺塵幻內守真境存實去華誠堪拪託矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>周遷四敘移</div>
</p></div>
<div class='div-commentary'><p style="margin-left:1em"><span class='note-inline'>(四序遷移歲之恒也一性凝寂道之常也徒感於俗無関於我哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>人忙閑聖跡</div>
</p></div>
<div class='div-commentary'><p style="margin-left:1em"><span class='note-inline'>(人務有欲但自駈忙聖惟無心孰尋蹤跡)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>心達罷狐疑</div>
</p></div>
<div class='div-commentary'><p style="margin-left:1em"><span class='note-inline'>(心了本一得旨忘機豁達無疑絕諸凝滯)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>俊造皆流品</div>
</p></div>
<div class='div-commentary'><p style="margin-left:1em"><span class='note-inline'>(俊造摽彼通明流品指乎上士乃上士聞道勤而行之)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>逢能即是師</div>
</p></div>
<div class='div-commentary'><p style="margin-left:1em"><span class='note-inline'>(學無常師惟善是從其或得理離言則不貴其師不愛其資也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>二從寒暑變</div>
</p></div>
<div class='div-commentary'><p style="margin-left:1em"><span class='note-inline'>(一氣既變二儀隨生寒暑以之往來陰陽以之運動矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>龍浴鳳皇池</div>
</p></div>
<div class='div-commentary'><p style="margin-left:1em"><span class='note-inline'>(龍躍在淵如浴於鳳池也此乃交感成象變通以時保含光大也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>戶牖常開閇</div>
</p></div>
<div class='div-commentary'><p style="margin-left:1em"><span class='note-inline'>(天地戶牖開閇有常唯聖人則而行之無所怠矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>升沉倐忽中</div>
</p></div>
<div class='div-commentary'><p style="margin-left:1em"><span class='note-inline'>(得之妙用可以升騰失於品量即有沉滯但在倐忽見於升沉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>龍吟深邃理</div>
</p></div>
<div class='div-commentary'><p style="margin-left:1em"><span class='note-inline'>(龍吟雲生感應斯至交搆之道其理冲深非造次而知也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>虎嘯語言通</div>
</p></div>
<div class='div-commentary'><p style="margin-left:1em"><span class='note-inline'>(虎嘯風至影響相符垂此語言訓之後世達斯妙旨可謂通人)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>南北思長遠</div>
</p></div>
<div class='div-commentary'><p style="margin-left:1em"><span class='note-inline'>(离火坎水調候以時在積德而累勤方功成而事遂是知非成於朝夕矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>東西道不窮</div>
</p></div>
<div class='div-commentary'><p style="margin-left:1em"><span class='note-inline'>(日陽月陰倚伏之[婁*殳]進退有道要妙無窮)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>炎光收月魄</div>
</p></div>
<div class='div-commentary'><p style="margin-left:1em"><span class='note-inline'>(炎光陽也以剛為德月魄陰也以柔為用若剛柔相恊必其道可濟矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>桂樹發花紅</div>
</p></div>
<div class='div-commentary'><p style="margin-left:1em"><span class='note-inline'>(始於入法終至成功當月滿於桂花乃神丹而<span class='corr'>已</span>就者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>鼎內蓮花出</div>
</p></div>
<div class='div-commentary'><p style="margin-left:1em"><span class='note-inline'>(彼美芙蓉之狀出乎金鼎之中芳馨可觀愈蘭勝藍)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>如塵發絳紅</div>
</p></div>
<div class='div-commentary'><p style="margin-left:1em"><span class='note-inline'>(玄塵細鼓猶朱類丹輝煥難方清神駭目)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>坎鈆將匹配</div>
</p></div>
<div class='div-commentary'><p style="margin-left:1em"><span class='note-inline'>(陰水相容真鈆同致二功特立大藥告成)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>离火好相逢</div>
</p></div>
<div class='div-commentary'><p style="margin-left:1em"><span class='note-inline'>(脫落凡胎功猶离火不期而會善莫大焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>陰散何優劣</div>
</p></div>
<div class='div-commentary'><p style="margin-left:1em"><span class='note-inline'>(至陰雖散至陽獨成何劣何優任物為象)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>陽歸自合同</div>
</p></div>
<div class='div-commentary'><p style="margin-left:1em"><span class='note-inline'>(一陽既㱕大丹周用二理相湏如魚與水)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>消停方可信</div>
</p></div>
<div class='div-commentary'><p style="margin-left:1em"><span class='note-inline'>(先稟至神次修至藥神藥同功篤信明矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>輝華大道雄</div>
</p></div>
<div class='div-commentary'><p style="margin-left:1em"><span class='note-inline'>(法天制度法地鍊成妙道既雄輝華赫弈矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>青龍本屬木</div>
</p></div>
<div class='div-commentary'><p style="margin-left:1em"><span class='note-inline'>(東方之位木德居尊從陽[婁*殳]以求之配龍體而為象也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>白虎作華池</div>
</p></div>
<div class='div-commentary'><p style="margin-left:1em"><span class='note-inline'>(華池之妙河車之能位配西方德隨陰數真金丹之得就湏白虎以先行)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>水火恒為則</div>
</p></div>
<div class='div-commentary'><p style="margin-left:1em"><span class='note-inline'>(圓曜金鼎二氣相湏既坎离而合配亦水火以為營故丹經云离之火坎之水得九二之名)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>陰陽造化遅</div>
</p></div>
<div class='div-commentary'><p style="margin-left:1em"><span class='note-inline'>(日精月魄造化功玄暑往寒來行度遅速故黃帝內丹胎息訣云陰藥疾急陽藥性遲疾緩象日月)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>清心常積德</div>
</p></div>
<div class='div-commentary'><p style="margin-left:1em"><span class='note-inline'>(澄慮其心積修其德虛極之本在乎玄妙矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>凢眼豈能知</div>
</p></div>
<div class='div-commentary'><p style="margin-left:1em"><span class='note-inline'>(淳元妙用神丹功力离婁之目不能見師曠之耳弗能[聽-王]豈况凢眼乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>君子[聽-王]吾喻</div>
</p></div>
<div class='div-commentary'><p style="margin-left:1em"><span class='note-inline'>(君子有德者之稱斯謂凢求道之士可深思之也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>神明勿闇欺</div>
</p></div>
<div class='div-commentary'><p style="margin-left:1em"><span class='note-inline'>(夫神明之道至幽而明君子之人不欺暗室又况於玄妙之至人哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>萬靈通有感</div>
</p></div>
<div class='div-commentary'><p style="margin-left:1em"><span class='note-inline'>(聖人之御宇也必法天而行道則廣無不覆幽無不燭万靈皆被於玄化則何有不通其所感哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>臧否在名人</div>
</p></div>
<div class='div-commentary'><p style="margin-left:1em"><span class='note-inline'>(知人者哲所謂名人何則以人之所為皆能優劣其善惡無所遺矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>志誠昭明德</div>
</p></div>
<div class='div-commentary'><p style="margin-left:1em"><span class='note-inline'>(志莭誠實之上雖韜光遁跡如畏四隣而如玉在石澗發于外不可隱也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>清淨見於真</div>
</p></div>
<div class='div-commentary'><p style="margin-left:1em"><span class='note-inline'>(人之所以昧於道者皆由六情濁乱故也若能存神養素消落塵慮則自然見於天真尓)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>奉道惟恭謹</div>
</p></div>
<div class='div-commentary'><p style="margin-left:1em"><span class='note-inline'>(道者二儀之母萬物之祖是以奉之者在乎謙恭而廉謹也故老子云萬物尊道而貴德)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>修持願本因</div>
</p></div>
<div class='div-commentary'><p style="margin-left:1em"><span class='note-inline'>(養道之士以願為因所謂窮則獨善達則兼濟夫如是則可以䇿勤而進業矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>廣將求利益</div>
</p></div>
<div class='div-commentary'><p style="margin-left:1em"><span class='note-inline'>(利之廣大者莫若乎不貴難得之貨使民不為盜則自然損其嗜慾反乎淳朴也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>苦樂救生民</div>
</p></div>
<div class='div-commentary'><p style="margin-left:1em"><span class='note-inline'>(聖人不憚勤苦而樂為救民也如大禹治水而手足胼胝矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>頂戴尊天地</div>
</p></div>
<div class='div-commentary'><p style="margin-left:1em"><span class='note-inline'>(天不言而四時行焉地不言而萬物生焉以其自然之理而人由是生斯亦恩之大矣信之至矣頂戴尊重之極也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>聰明識見高</div>
</p></div>
<div class='div-commentary'><p style="margin-left:1em"><span class='note-inline'>(耳之不聡則聽之不遠目之不明則視之不長既聦且明則識見全高矣所以妙盡希夷玄超形器也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>無為通理性</div>
</p></div>
<div class='div-commentary'><p style="margin-left:1em"><span class='note-inline'>(無為而無所不為則可以通乎太上之理妙一之性也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>猛利豈虛勞</div>
</p></div>
<div class='div-commentary'><p style="margin-left:1em"><span class='note-inline'>(猛利即勤勇之謂也故上士聞道勤而行之則無所不至矣內則適性有餘外則對境無滯以道而勝豈虛也哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>出沒終難認</div>
</p></div>
<div class='div-commentary'><p style="margin-left:1em"><span class='note-inline'>(或隱或顯何慮何營始則周流言虛終乃旁通萬有可以神會不可以事求欲乎認之不亦難矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>因緣不可逃</div>
</p></div>
<div class='div-commentary'><p style="margin-left:1em"><span class='note-inline'>(夫人大則道大人小則道小是知道也者因心之變緣力而行鷃止鸝飛各當其分猶形之生影似谷之應聲誠不可逃也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>中原多聖境</div>
</p></div>
<div class='div-commentary'><p style="margin-left:1em"><span class='note-inline'>(中原之境其大也哉故上聖以居之至道以處之若覩夫聖人之事跡固亦多矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>四海湧滔滔</div>
</p></div>
<div class='div-commentary'><p style="margin-left:1em"><span class='note-inline'>(一人居域中之大萬方行淳化之風自然四海穆清滔滔然朝宗於萬[泳-永+(瓜-、)]也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>世界諸方聖</div>
</p></div>
<div class='div-commentary'><p style="margin-left:1em"><span class='note-inline'>(聖人者居無方道無在周流六合出處八紘以利於物也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>如同在眼前</div>
</p></div>
<div class='div-commentary'><p style="margin-left:1em"><span class='note-inline'>(體道存誠造次於是然而求之則往往而求之則遠惟其了悟常在目前矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>其於通要妙</div>
</p></div>
<div class='div-commentary'><p style="margin-left:1em"><span class='note-inline'>(要妙既通於理必達義味資益其道日新)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>便見理深玄</div>
</p></div>
<div class='div-commentary'><p style="margin-left:1em"><span class='note-inline'>(玄樞邃密非悟不明妙域幽微非道不達得其戶牖方可優游)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>法教窮難盡</div>
</p></div>
<div class='div-commentary'><p style="margin-left:1em"><span class='note-inline'>(㽵老之教玄元之法雖淳一之道大同而應變之方無盡也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>周知本自然</div>
</p></div>
<div class='div-commentary'><p style="margin-left:1em"><span class='note-inline'>(該通物性周察時機始因探賾之功終曰自然之智矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>信誠含萬象</div>
</p></div>
<div class='div-commentary'><p style="margin-left:1em"><span class='note-inline'>(信能薦鬼神通道法既微及於豚魚故包含於萬象尓)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>秘隱口親宣</div>
</p></div>
<div class='div-commentary'><p style="margin-left:1em"><span class='note-inline'>(老子云其精甚真其中有信此謂感物必應應之不差元聖格言誠哉秘隱也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>隨緣心不見</div>
</p></div>
<div class='div-commentary'><p style="margin-left:1em"><span class='note-inline'>(修道之人隨緣任運凢人揆之未見其心矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>性各本來真</div>
</p></div>
<div class='div-commentary'><p style="margin-left:1em"><span class='note-inline'>(大鵬至大蟭螟至微其間性即各遂其冝真乃本來無異也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>惡事誇脣頰</div>
</p></div>
<div class='div-commentary'><p style="margin-left:1em"><span class='note-inline'>(弃善逐惡見利忘義庶事爭衡騁頰舌之詭詐矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>愚癡似醉人</div>
</p></div>
<div class='div-commentary'><p style="margin-left:1em"><span class='note-inline'>(見如窺管情若守株玄虛[网-(ㄨ*ㄨ)+又]知慈儉復昧兀兀懵然如醉者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>忙忙何物有</div>
</p></div>
<div class='div-commentary'><p style="margin-left:1em"><span class='note-inline'>(逼迫塵世馳競尋常[网-(ㄨ*ㄨ)+又]知恍惚之中豈究虛無之妙也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>急急利名親</div>
</p></div>
<div class='div-commentary'><p style="margin-left:1em"><span class='note-inline'>(流年急景貪利親名違理執言而背於道也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>入定觀浮世</div>
</p></div>
<div class='div-commentary'><p style="margin-left:1em"><span class='note-inline'>(入根本定以天眼觀見瞬息之光陰愍蜉蝣之倏忽者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>蒼生業感因</div>
</p></div>
<div class='div-commentary'><p style="margin-left:1em"><span class='note-inline'>(蒼生眾生之謂也各修善惡為因遂致業報差別也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>善念銷嗔恚</div>
</p></div>
<div class='div-commentary'><p style="margin-left:1em"><span class='note-inline'>(上善之人用心虛靜柔服以德嗔恚自銷也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>無差本自然</div>
</p></div>
<div class='div-commentary'><p style="margin-left:1em"><span class='note-inline'>(體自然之道保天真之氣不屈守中行無差矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>花開凢葉木</div>
</p></div>
<div class='div-commentary'><p style="margin-left:1em"><span class='note-inline'>(開花結實何湏[木*巳]梓之木達道證真不必才能之士靈芝無根足為瑞矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>水打急風舡</div>
</p></div>
<div class='div-commentary'><p style="margin-left:1em"><span class='note-inline'>(性以情而動舟因風而蕩觀心未寧因物而起也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>拘執恒如縛</div>
</p></div>
<div class='div-commentary'><p style="margin-left:1em"><span class='note-inline'>(執言滯相㝵有拘空如鳥繫繩終難騰翥矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>能仁斆昔賢</div>
</p></div>
<div class='div-commentary'><p style="margin-left:1em"><span class='note-inline'>(夫行仁立義事冠古今君子之道見賢思齊)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>神明皆正定</div>
</p></div>
<div class='div-commentary'><p style="margin-left:1em"><span class='note-inline'>(聡明正直故謂之神止乱澄神靜定通矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>消息更深玄</div>
</p></div>
<div class='div-commentary'><p style="margin-left:1em"><span class='note-inline'>(妙道音徵目之消息究極妙用其旨幽玄矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>逍遙賢聖樂</div>
</p></div>
<div class='div-commentary'><p style="margin-left:1em"><span class='note-inline'>(達理優游任運不滯賢聖縱別逍遙且同樂哉至仁放意自得也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>我悶俗情愚</div>
</p></div>
<div class='div-commentary'><p style="margin-left:1em"><span class='note-inline'>(浮淺之俗既顓旦愚聖人愍之故發歎也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>鄙俚何堪[婁*殳]</div>
</p></div>
<div class='div-commentary'><p style="margin-left:1em"><span class='note-inline'>(覉褊寡識露才揚<span class='corr'>己</span>無所取焉何足尊也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>斟量解卷舒</div>
</p></div>
<div class='div-commentary'><p style="margin-left:1em"><span class='note-inline'>(用智度物得物之情卷之則微舒之則廣此明聖人扣寂縱橫得用豈鄙俚之俗所能哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>惡緣湏盡去</div>
</p></div>
<div class='div-commentary'><p style="margin-left:1em"><span class='note-inline'>(惡之為緣敗正毀德儻盡指弃何往不藏)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>善事好相於</div>
</p></div>
<div class='div-commentary'><p style="margin-left:1em"><span class='note-inline'>(以善為道唯道是從而智者行之時不可暇誠乃相於也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>忙急真如夢</div>
</p></div>
<div class='div-commentary'><p style="margin-left:1em"><span class='note-inline'>(務欲奔馳時不暫息以斯忙急實猶夢哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>乾坤造化殊</div>
</p></div>
<div class='div-commentary'><p style="margin-left:1em"><span class='note-inline'>(覆載為用曰乾與坤變通作程曰造與化雖道㱕一體而服且殊途)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>宿願通賢聖</div>
</p></div>
<div class='div-commentary'><p style="margin-left:1em"><span class='note-inline'>(宿昔立願向善去非心路坦平理通賢聖)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>貪心勿強為</div>
</p></div>
<div class='div-commentary'><p style="margin-left:1em"><span class='note-inline'>(不貪為寶少欲是珎但能節用愛身不可強為放縱也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>眼前銷惡趣</div>
</p></div>
<div class='div-commentary'><p style="margin-left:1em"><span class='note-inline'>(守行益物以日繫時只向眼前可銷惡趣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>天鑒故無私</div>
</p></div>
<div class='div-commentary'><p style="margin-left:1em"><span class='note-inline'>(皇天無親惟德是輔賞善罸惡故無私焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>如夢何光景</div>
</p></div>
<div class='div-commentary'><p style="margin-left:1em"><span class='note-inline'>(浮生如夢光景急流宜惜寸陰以利及物)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>明神所在知</div>
</p></div>
<div class='div-commentary'><p style="margin-left:1em"><span class='note-inline'>(此地他界神明恒隨如闇室之不欺知精誠之不昧也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>精修觀出離</div>
</p></div>
<div class='div-commentary'><p style="margin-left:1em"><span class='note-inline'>(精克之心修鍊之行觀其功滿出離凢塵)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>解脫影相隨</div>
</p></div>
<div class='div-commentary'><p style="margin-left:1em"><span class='note-inline'>(功行內就力用外彰入聖超凢理無虛擲似谷傳響如影隨形者焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>不爭多氣力</div>
</p></div>
<div class='div-commentary'><p style="margin-left:1em"><span class='note-inline'>(且夫道以善下為功執柔為本故後<span class='corr'>已</span>而身先不爭而多力也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>容易可成功</div>
</p></div>
<div class='div-commentary'><p style="margin-left:1em"><span class='note-inline'>(玄解自知靈域非遠不勞勤苦而茂業可成)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>意馬湏調伏</div>
</p></div>
<div class='div-commentary'><p style="margin-left:1em"><span class='note-inline'>(意識狂逸類馬奔馳觸境無窮必湏調伏)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>如塵幻夢中</div>
</p></div>
<div class='div-commentary'><p style="margin-left:1em"><span class='note-inline'>(意識飛颺亦猶塵點俱處虛幻夢寐之內得不猒乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>任持從雅淡</div>
</p></div>
<div class='div-commentary'><p style="margin-left:1em"><span class='note-inline'>(委仗至道任持性情使染汙䪺銷樂諸恬惔)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>樂道定雌雄</div>
</p></div>
<div class='div-commentary'><p style="margin-left:1em"><span class='note-inline'>(不為妄惑樂道見真定彼雌雄以分優劣故尺鷃大鵬各得其所)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>修鍊知勤苦</div>
</p></div>
<div class='div-commentary'><p style="margin-left:1em"><span class='note-inline'>(功崇惟志業廣惟勤勤苦自知趣道非遠)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>因緣自合同</div>
</p></div>
<div class='div-commentary'><p style="margin-left:1em"><span class='note-inline'>(以知道為因以功行為緣因緣和合道猶神速矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>一受諸同氣</div>
</p></div>
<div class='div-commentary'><p style="margin-left:1em"><span class='note-inline'>(得真一之道應陽九之數含虛孕物結氣朱英故云同聲相應同氣相求水流濕火就燥)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>熙和理道平</div>
</p></div>
<div class='div-commentary'><p style="margin-left:1em"><span class='note-inline'>(久飡元和徹去滋味神清氣爽熙然靜息可以知雄而守雌也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>乘雲無滯礙</div>
</p></div>
<div class='div-commentary'><p style="margin-left:1em"><span class='note-inline'>(谷神不死久視長生可以玉華前導芝盖後隨乘雲氣馭飛龍以遊海外也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>大樹種而生</div>
</p></div>
<div class='div-commentary'><p style="margin-left:1em"><span class='note-inline'>(一爻始生見牙之兆功如種樹法若造基故老氏云合抱之木生於毫末也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>塵垢勿教染</div>
</p></div>
<div class='div-commentary'><p style="margin-left:1em"><span class='note-inline'>(還丹經云至藥既成自含種象方得通靈徹視今古鑄之為珠名無價如意寶珠塵垢不染)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>江河順不爭</div>
</p></div>
<div class='div-commentary'><p style="margin-left:1em"><span class='note-inline'>(海以居下為百谷之王道以無功為萬物之祖萬流順㱕而不爭至人寶之而逾密也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>機智潛弃用</div>
</p></div>
<div class='div-commentary'><p style="margin-left:1em"><span class='note-inline'>(夫泊然清淨天下自正而機者道之小巧智者聖之外用故㽵子云弃智絕利民復孝慈)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>方顯貴佳名</div>
</p></div>
<div class='div-commentary'><p style="margin-left:1em"><span class='note-inline'>(名者德之華德者身之實然道之於物取無名之名貴無德之德)</span>。</p>
</div></div>
<p class='juan'>御製逍遙詠卷第三</p>
</div><!-- end of div[@id='body'] -->
</body></html>