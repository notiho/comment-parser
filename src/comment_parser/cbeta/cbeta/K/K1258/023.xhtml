<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御製蓮華心輪迴文偈頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu88' />
<p class='juan'>御製蓮華心輪廻文偈頌卷第二十三　富</p>
<div class='div-other'><a id='mulu89' />
<div class='div-orig'><p style="text-indent:0em" class="lg-abnormal"><div class='lg-row'>加護持力</div>
</p></div>
<div class='div-commentary'><p style="margin-left:1em"><span class='note-inline'>(兇暴不能害虎狼無以傷皆居快樂之鄉盡處安閑之地盡由加護咸仗威靈經云惟願世尊遙見守護)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>蘊實真如</div>
</p></div>
<div class='div-commentary'><p style="margin-left:1em"><span class='note-inline'>(蘊者積聚之義所謂積聚五蘊以成其身即色受想行識也上至諸佛下至凡夫五蘊之身皆同然有漏無漏有異實真如者實為真實表無虛妄如為如常表無變異此即是法身佛性也諸佛凡夫皆共有之即修證有異也故經云一切眾生皆如也眾聖賢亦如也至弥勒亦如者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>約理敷暢</div>
</p></div>
<div class='div-commentary'><p style="margin-left:1em"><span class='note-inline'>(繇是從後得智起他受用現十重身說十度行降及三類巧副群機利物垂形應病與藥無機不契有願皆從所以為聲聞說四聖諦為緣覺說十二囙緣為菩薩說六波羅蜜法)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>狂昧自除</div>
</p></div>
<div class='div-commentary'><p style="margin-left:1em"><span class='note-inline'>(佛為二乘凡夫根性未熟染習邪法宛轉生死義同狂子所以如來隱化質而住他方留教藥以治煩惱巧施方便救㧞機冝自然狂昧消除恒親良善故經云如醫善方便為治狂子故實在而言死無能說虛妄也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>雄名絕代</div>
</p></div>
<div class='div-commentary'><p style="margin-left:1em"><span class='note-inline'>(淨飰王太子捨金輪王位出家修道以三十四心成等正覺故得十方說法千界現身梵王帝釋以歸依外道天魔而稽首三百六十會說法八万四千門化人所以万代留名四生依仗也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>識洞虛無</div>
</p></div>
<div class='div-commentary'><p style="margin-left:1em"><span class='note-inline'>(清淨之教玄妙之門其道邈於窈冥其德徧於寥廓匪過人之智非出眾之才又何以洞識虛無鑒通幽邃可以挫銳可以觧紛合太上之微言契老聃之躬闡也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>勿乖準的</div>
</p></div>
<div class='div-commentary'><p style="margin-left:1em"><span class='note-inline'>(製度合儀規矩無失履坦平之道循中庸之途富者誡其驕貴者慎其逸即無踰越之道有契合之理者)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>便同䡄摸</div>
</p></div>
<div class='div-commentary'><p style="margin-left:1em"><span class='note-inline'>(六度之行眾聖之囙履之則道果克圓躡之則福智具足偱其途而守其轍師於古而法乎往)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>顛倒成癖</div>
</p></div>
<div class='div-commentary'><p style="margin-left:1em"><span class='note-inline'>(背覺合塵去彼取此戀化城而捨寶所著此岸而弃涅槃見有短長人分賢肖所以魯鈍為懷顛倒成癖)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>猶豫凡夫</div>
</p></div>
<div class='div-commentary'><p style="margin-left:1em"><span class='note-inline'>(四諦之內五乘之中乃如來躬闡之文實童壽親翻之教意有不決心生兩疑誠為猶豫凡夫不了真空諦理)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>蓮花臺上</div>
</p></div>
<div class='div-commentary'><p style="margin-left:1em"><span class='note-inline'>(昔佛在世寶雲為地紅蓮為臺淤泥不染於芳塵濁水難霑於嫰態匪常人而可處唯調御以方昇足可吹大法螺演大法義)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>競作仙鳬</div>
</p></div>
<div class='div-commentary'><p style="margin-left:1em"><span class='note-inline'>(遐徵二舄遽變雙鳬堪驚徃代之禎雅合今時之詠重尋地誌獲窺葉縣之圓靜覽筠編方見王喬之術既為異事湏載前經)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>淺近世俗</div>
</p></div>
<div class='div-commentary'><p style="margin-left:1em"><span class='note-inline'>(刧外凡夫具足煩惱未聞諸佛說甚深之教只以愚劣見解推度世諦之事不能親近善友也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>月影水壺</div>
</p></div>
<div class='div-commentary'><p style="margin-left:1em"><span class='note-inline'>(月者即太陰之精頗胝迦寶水珠所成能冷能照冰壺即冬水最潔之㒵也是以影落万方光浮四照此即取喻如來應根說法之狀故慈恩云只如澄空辟彩洞皎無涯任水旋光暉華有極水清而月影便現水濁而月影便沉全破噐現不同暗明猶來有別此乃報化之差別)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>緣藉雖淨</div>
</p></div>
<div class='div-commentary'><p style="margin-left:1em"><span class='note-inline'>(有為之法將欲生起現行湏假眾緣方能發生論云有為之法藉囙託緣方得生起)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>苦樂昭蘇</div>
</p></div>
<div class='div-commentary'><p style="margin-left:1em"><span class='note-inline'>(菩薩以神通方便之力救護一切眾生令得安樂離苦解脫經云令諸子等出於火宅坐於四衢道中也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>差別眾異</div>
</p></div>
<div class='div-commentary'><p style="margin-left:1em"><span class='note-inline'>(眾星拱極百谷朝宗万芽纔出於地中一雨普滋於根蔕愚智不等貴賤自分或有博古知今或有愛丹非素量其好上分以等差小人非君子之流菩薩匪聲聞之類也經云一地所生一雨所潤而諸草木各有差別)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>悉得勤劬</div>
</p></div>
<div class='div-commentary'><p style="margin-left:1em"><span class='note-inline'>(悉由咸也得謂獲成勤以精進為名劬以劬勞彰稱勉其墮政旌以幹能)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>握符布政</div>
</p></div>
<div class='div-commentary'><p style="margin-left:1em"><span class='note-inline'>(經云初地菩薩閻浮王二地菩薩忉利王莫不應乎寶籙執之左契貴康濟於万方以臨莅於天下即吊伐有度巡省不渝也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>信及豚魚</div>
</p></div>
<div class='div-commentary'><p style="margin-left:1em"><span class='note-inline'>(菩薩囙地為王<span class='corr'>已</span>如前說且乃恩霑行葦信及豚魚合易象之玄言叶春秋之大義亦由流水溉涸池之鯉晉文却千里之駒万載一時今猶古也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>研窮境界</div>
</p></div>
<div class='div-commentary'><p style="margin-left:1em"><span class='note-inline'>(研覈是非窮究深淺乃至人之境界開達士之襟懷抱忠孝則酬而賞之於嫉惡則懲而勸之)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>散在清虛</div>
</p></div>
<div class='div-commentary'><p style="margin-left:1em"><span class='note-inline'>(無為之化無言而信愰惚之道淳和之德莫不散在清虛流於遐邇秖如宇宙之內皆氶長養之功造化之間盡沐陽和之力論云青青翠竹盡是真如欝欝黃花無非般若)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>豈將紕繆</div>
</p></div>
<div class='div-commentary'><p style="margin-left:1em"><span class='note-inline'>(真如性海涅槃寶山豈可以情慮測量豈可以智解推度此盖諸佛奧旨眾聖玄門非中小二乘之境界也故經云假使滿世間皆如舍利弗盡思共度量不能測佛者)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>所擬難乎</div>
</p></div>
<div class='div-commentary'><p style="margin-left:1em"><span class='note-inline'>(上古奧典昔佛所宣即四智菩提六波羅蜜教菩薩也廻聲聞經号中道大乘名第一義諦諒其玄奧焉可測量)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>因無間隟</div>
</p></div>
<div class='div-commentary'><p style="margin-left:1em"><span class='note-inline'>(能薰所薰造囙受果前七識通於運轉第八識一向含藏故阿頼耶如惡叉聚囙無間隟受報何窮故論云由諸業習氣二取習氣俱前異熟既盡復生餘異熟)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>徧滿丘墟</div>
</p></div>
<div class='div-commentary'><p style="margin-left:1em"><span class='note-inline'>(五印至教三藏雄經能詮之文所詮之義寰中被闡万國咸遵同修真淨之囙皆習人天之行亦如一陽纔發万木皆春雨曜初臨無達不照)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>風飄暴起</div>
</p></div>
<div class='div-commentary'><p style="margin-left:1em"><span class='note-inline'>(三災之中斯為一焉四大之內此復俻數春生則百草皆榮秋起則万木俱隕隨波起浪逐處飛聲防染污於淨心誡坌暗於真性)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>妄想閻浮</div>
</p></div>
<div class='div-commentary'><p style="margin-left:1em"><span class='note-inline'>(未越資加難逃妄想㝡是閻浮之界偏多徧計之心所以猒下苦麤欣上淨妙故經云我皆濟拔令出三界者)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>潛通惠愛</div>
</p></div>
<div class='div-commentary'><p style="margin-left:1em"><span class='note-inline'>(密契包容潛通惠愛靜想眾生之意難齊諸佛之心故乃應物現形運通說法用示好生之德貴施享育之恩)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>九類嗟呼</div>
</p></div>
<div class='div-commentary'><p style="margin-left:1em"><span class='note-inline'>(四生汩沒九類嗟呼慊不遇於釋迦恨未逢於弥勒值佛前佛後歎累刧累生囙偶良時重興釋典)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>幽微經律</div>
</p></div>
<div class='div-commentary'><p style="margin-left:1em"><span class='note-inline'>(惟經律論詮戒定惠思文義以難窮在宗體而莫究誠三學精研之理乃五乘師範之門不可以智知不可以識識)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>隨意眀珠</div>
</p></div>
<div class='div-commentary'><p style="margin-left:1em"><span class='note-inline'>(囙為善友太子果号釋迦如來入大海以採珠向利師而行施其珠也無求不應有願皆從濟貧苦之眾生行菩薩之密行今以聞經發心薰無漏種在於識內當來成佛一切有為無為塵沙功德皆從此生猶若隨意眀珠經云以無價寶珠繫其衣裏)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>論愚癡謗</div>
</p></div>
<div class='div-commentary'><p style="margin-left:1em"><span class='note-inline'>(不了諦理封執迷情遂興謗於果中遽招譏於囙位盖以理外妄計心外別求執是為非隨邪逐惡)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>發跡多途</div>
</p></div>
<div class='div-commentary'><p style="margin-left:1em"><span class='note-inline'>(從微至著自下昇高俾入聖以超凡庶廻邪而歸正向菩提而起信於實際以開心是知入聖果珠盖為修囙別異断障證理致有等差)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>威光熾盛</div>
</p></div>
<div class='div-commentary'><p style="margin-left:1em"><span class='note-inline'>(有福有惠為人為天超越沈淪照燭幽昧燦神光而煜赫方聖道之昭彰煥乎十方光乎万有)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>戒細人麤</div>
</p></div>
<div class='div-commentary'><p style="margin-left:1em"><span class='note-inline'>(根有上中下戒有大小乘菩薩則性戒難持聲聞則遮戒易犯故瑜伽論云以少施等善感無量果以少戒等力引大善根而學不必多行者為上是致見聞疑罪難持易犯者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>金文祕藏</div>
</p></div>
<div class='div-commentary'><p style="margin-left:1em"><span class='note-inline'>(大雄氏三乘十二部教五千四十八卷或說宿世囙緣或與未來受記百王不易千聖共傳實為甚深真名祕密編成寶軸纂集金文者)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>咸感四隅</div>
</p></div>
<div class='div-commentary'><p style="margin-left:1em"><span class='note-inline'>(六欲人天咸感於隨機說法四維上下盡承於應物現形同伸仰讚之誠共竭稱揚之言)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>燃燈暗室</div>
</p></div>
<div class='div-commentary'><p style="margin-left:1em"><span class='note-inline'>(提拔沈埋明揚仄陋若燃燈於暗室如乘炬於蔀家有感必通無暗不燭貴蒙昧之徒令其悟解經云譬如一燈燃百千燈冥者皆明明終不盡者)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>日月光舒</div>
</p></div>
<div class='div-commentary'><p style="margin-left:1em"><span class='note-inline'>(諸佛出世万國蒙恩何殊於日月麗天豈異於星辰行度咸蒙委照盡荷舒光)</span>。</p>
</div></div>
<p class='juan'>御製蓮華心輪廻文偈頌卷第二十三<span class='note-inline'>(正文百九十字注二千一百一十八字)</span></p>
<div class='div-w'><p style="margin-left:4em">甲辰歲高麗國大藏都監奉敕彫造</p>
</div></div>
</div><!-- end of div[@id='body'] -->
</body></html>