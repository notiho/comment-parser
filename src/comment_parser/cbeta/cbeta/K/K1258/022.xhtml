<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御製蓮華心輪迴文偈頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu86' />
<p class='juan'>御製蓮華心輪迴文偈頌卷第二十二　富</p>
<div class='div-other'><a id='mulu87' />
<div class='div-orig'><p style="text-indent:0em" class="lg-abnormal"><div class='lg-row'>起習方便</div>
</p></div>
<div class='div-commentary'><p style="margin-left:1em"><span class='note-inline'>(起者興也習者囙也如來因起身語意三方便教化眾生現形六道是身方便說小乘九部法是語方便巧演三乘是意方便故曰起習方便)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>化導無垠</div>
</p></div>
<div class='div-commentary'><p style="margin-left:1em"><span class='note-inline'>(化導者勸誘也無垠者無邊義佛宣言教化導羣生不唯於此界他方抑亦向四生九有俱霑利益名曰化導無垠)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>明歸宗旨</div>
</p></div>
<div class='div-commentary'><p style="margin-left:1em"><span class='note-inline'>(明則顯也歸則趣也宗旨者妙法蓮華宗旨也法華以一乘為宗盖會大小之乘歸於中道是一乘也故云明歸宗旨也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>述作通神</div>
</p></div>
<div class='div-commentary'><p style="margin-left:1em"><span class='note-inline'>(述者著也作者為也以如來言教理稱法界凡夫二乘豈可測量諸菩薩或著論以研窮或造踈而演賛莫不運其神思通於佛心是以今古聖賢揩而不易者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>隨機諷誦</div>
</p></div>
<div class='div-commentary'><p style="margin-left:1em"><span class='note-inline'>(隨者順也機者冝也佛以一音說法眾生隨類悟修見諦則諷誦在心悟理則授持不捨機冝赴感法應病施遠為成佛之因近作人天之福名曰隨機諷誦)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>殊勝上因</div>
</p></div>
<div class='div-commentary'><p style="margin-left:1em"><span class='note-inline'>(無上之囙甚為殊勝歷三祇之大劫涉五位之修行專心運断惑之功每地證真如之理方成妙覺由仗殊因直至菩提始彰果号名曰殊勝上囙)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>始於戒㝎</div>
</p></div>
<div class='div-commentary'><p style="margin-left:1em"><span class='note-inline'>(始者初也於者語助也戒遮外惡㝎止內心進向修行首依戒㝎又戒喻於足將履聖道遠趣菩提湏全戒足故曰始於戒定)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>名契俱真</div>
</p></div>
<div class='div-commentary'><p style="margin-left:1em"><span class='note-inline'>(名者詮表之稱契者符合之義性相雖異理體非殊若悟理識名則會融法界)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>應根本故</div>
</p></div>
<div class='div-commentary'><p style="margin-left:1em"><span class='note-inline'>(應根設化導利多方初指於七喻五乘次示於五草二木令其悟本盡遣了心依法修真證無上覺名曰應根本故)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>常正法輪</div>
</p></div>
<div class='div-commentary'><p style="margin-left:1em"><span class='note-inline'>(常開妙智正破邪徒法輪二轉於大千陳郍領解勝義廣談於沙界善現了空盡摧破於煩籠致應根而出離故曰常正法輪)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>微言立教</div>
</p></div>
<div class='div-commentary'><p style="margin-left:1em"><span class='note-inline'>(微言者即如來一大時教也性相具顯理智俱明一偈一言盡皆微妙立之垂訓三世同風故云微言立教也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>和煦陽春</div>
</p></div>
<div class='div-commentary'><p style="margin-left:1em"><span class='note-inline'>(和煦者天道至仁也陽春者發生之令也至於蜫螟之細蘋藻之微盡承和煦之恩各遂發生之性亦如諸佛觀眾生根熟說法利之令善種芽生結於聖果也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>疑惑未斷</div>
</p></div>
<div class='div-commentary'><p style="margin-left:1em"><span class='note-inline'>(疑執未除使永沉於業海迷心尚有奈長役於邪心孜孜恒在於夢中兀兀未能於解脫無明盖蔽猶[狂-王+象]在心故曰疑惑未断)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>似蟻環循</div>
</p></div>
<div class='div-commentary'><p style="margin-left:1em"><span class='note-inline'>(躭五塵境迷六慾因生死出而波騰烏兔傾而箭急如輪運動似蟻循環喻三界之往來況六道之去住佛垂悲智救拔有情指示三車令出火宅名曰似蟻環循)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>依憑敘事</div>
</p></div>
<div class='div-commentary'><p style="margin-left:1em"><span class='note-inline'>(依憑者所據也敘事者演於事理也今所著頌並依妙法蓮華中道之教以性以相乃果乃囙並條䟽發明演之垂化者)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>不染六塵</div>
</p></div>
<div class='div-commentary'><p style="margin-left:1em"><span class='note-inline'>(染者污也著也六塵者色聲香味觸法也如來說法令群生悟六塵無性不生計執離諸染著漸證聖道故曰不染六塵)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>瞽者書字</div>
</p></div>
<div class='div-commentary'><p style="margin-left:1em"><span class='note-inline'>(瞽者業障深重[(厂@((既-旡)-日+口))*頁]視實難在運筆以揮毫㝎不成字遇佛力而救度方應願心所以瞽者能明隨其業而書字啞者能語逐其化而方言書字伸宣信佛力矣名曰瞽者書字)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>跛者負薪</div>
</p></div>
<div class='div-commentary'><p style="margin-left:1em"><span class='note-inline'>(跛者躄病也若人躄足步履尚難豈況負重往來擔薪去住實為未可承如來悲願誓為良醫令跛者以能行使聾者以能聽多方救拔盡使遭逢各遂夙心俱蒙佛祐名曰跛者負薪也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>般若等智</div>
</p></div>
<div class='div-commentary'><p style="margin-left:1em"><span class='note-inline'>(般若者梵語也華言智慧般若有五一實相二觀照三文字四眷屬五境界也等智者結上之詞也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>彼岸之津</div>
</p></div>
<div class='div-commentary'><p style="margin-left:1em"><span class='note-inline'>(彼岸之津者是三乘聖人達證之所在凡夫位居五欲十纏煩惱眾苦沉溺之津無由出離若是遇佛正法入方便門捨惡修善從因及果迨至成佛是達彼岸之津也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>修隱密相</div>
</p></div>
<div class='div-commentary'><p style="margin-left:1em"><span class='note-inline'>(夫修真道隱密朁通先持心戒以為尊內藏靜節後起身語而稟正外儼儀容感招殊異之禎爰生隱密之相故云修隱密相)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>清淨於身</div>
</p></div>
<div class='div-commentary'><p style="margin-left:1em"><span class='note-inline'>(身口七法發善業而貪慾自除心意三支崇妙因而性真清淨諒其修因種果報應㝎同諸根既絕於攀緣身相自然而清淨故名清淨於身)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>怯而無猛</div>
</p></div>
<div class='div-commentary'><p style="margin-left:1em"><span class='note-inline'>(且夫學道出家遠求佛果必湏勇猛精進忍苦利生或怖萬行以難修或[(厂@((既-旡)-日+口))*頁]三祇而劫遠欲成佛果得不難乎此謂怯而無猛)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>富不憂貧</div>
</p></div>
<div class='div-commentary'><p style="margin-left:1em"><span class='note-inline'>(夫修行之人憂道不憂貧也唯崇道義自富其心不務鈆華用矜時俗所謂富不憂貧也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>普為轉照</div>
</p></div>
<div class='div-commentary'><p style="margin-left:1em"><span class='note-inline'>(佛具六通大開四智為燭照巨夜於昬衢作舟運迷徒於業海令轉惡果俱獲善囙履踐如來無上正路名曰普為轉照也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>金剛寶珎</div>
</p></div>
<div class='div-commentary'><p style="margin-left:1em"><span class='note-inline'>(金剛至珍喻於真智真智若起開決無明摧破煩惱之山引到<span class='corr'>无</span>為之地真如珎寶永富於身名曰金剛寶珎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>論其所著</div>
</p></div>
<div class='div-commentary'><p style="margin-left:1em"><span class='note-inline'>(論者研窮也著者所執也眾生界分多是執有我人眾生壽者所以輪迴三界若了此體空即是解脫自能成聖漸趣菩提故云論其所著也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>懽喜滅嗔</div>
</p></div>
<div class='div-commentary'><p style="margin-left:1em"><span class='note-inline'>(嗔者三不善之一也經云多嗔之人當感惡報又一念之嗔能消眾善懼此囙業改修懽喜之行以滅之故云懽喜滅嗔者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>當審思察</div>
</p></div>
<div class='div-commentary'><p style="margin-left:1em"><span class='note-inline'>(思者三思也察者觀察也夫人為與動靜當湏三思觀察如惡即遠之善即習之庶亨長善之名可作周身之範故云當審思察也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>喻主[這-言+印]賔</div>
</p></div>
<div class='div-commentary'><p style="margin-left:1em"><span class='note-inline'>(喻主迎賔者所以觀其禮容進退有度也如法華會上三變土田八方嚴淨以釋迦為會主也分身諸佛十方而來皆為賔也來既有臥退有所<span class='corr'>已</span>故云喻主迎賔者)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>消磨狹劣</div>
</p></div>
<div class='div-commentary'><p style="margin-left:1em"><span class='note-inline'>(狹者非廣也劣者微弱也二乘之人智慧狹劣道力微弱故佛喻之為作人雇之令除穢尓後漸廣大志欲趣菩提故中道以旋登乃髻珠而是付故云消磨狹劣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>煩惱舒伸</div>
</p></div>
<div class='div-commentary'><p style="margin-left:1em"><span class='note-inline'>(煩惱者謂一切有情被八萬四千諸塵勞門煩雜擾惱踡跼三界不得自在若背煩惱趣於聖道即是舒伸也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>五位修種</div>
</p></div>
<div class='div-commentary'><p style="margin-left:1em"><span class='note-inline'>(五位者一資粮位二加行位三見道位四修道位五無學位歷五位以薰修經三劫而練行念念断惑門門利生三身果滿而互融八識無漏而貫涉故名五位修種也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>三性貞純</div>
</p></div>
<div class='div-commentary'><p style="margin-left:1em"><span class='note-inline'>(三性者善性不善性無記性也調和智惠抑過見聞不動不搖若秋江而印夜月如松如竹似冬雪而壓長空翻明不善之心令悟貞純之性名曰三性貞純者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>量包天地</div>
</p></div>
<div class='div-commentary'><p style="margin-left:1em"><span class='note-inline'>(量者量其大小也包者括也世間以天地覆載無能外也若以一乘理智稱實而談乃非括天地之量包惣太虛之體故法華䟽云揚一實而包惣太虛)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>覆燾沉淪</div>
</p></div>
<div class='div-commentary'><p style="margin-left:1em"><span class='note-inline'>(覆燾者佛心之廣覆也沉淪者沒於眾苦之海也且佛以慈悲喜捨四無量心誘攝眾生令離愛染出於苦海也是云覆燾沉淪也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>非多演釋</div>
</p></div>
<div class='div-commentary'><p style="margin-left:1em"><span class='note-inline'>(演者敷也釋者解也且以如來法藏似海淵深或將林葉以喻多或促劫時而為少諸佛方便盡就機冝令略指於一經用垂訓於千古故云非多演釋)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>濟拔群民</div>
</p></div>
<div class='div-commentary'><p style="margin-left:1em"><span class='note-inline'>(諸佛垂教意濟勞生懷十信而便可證真蘊五常而長行忠孝四海復淳元之道大千歸信化之心濟拔眾生永出苦海名曰濟拔群民)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>斯遣妄執</div>
</p></div>
<div class='div-commentary'><p style="margin-left:1em"><span class='note-inline'>(斯由此也遣者除也妄為虛妄執為情執以眾生不知法性妄計我人既封執於冤親是長淪於憎愛將令遣釋故垂教焉者)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>讚施平均</div>
</p></div>
<div class='div-commentary'><p style="margin-left:1em"><span class='note-inline'>(讚者讚其德也施者施以珎華平均者等也唯佛也讚美不喜毀辱不嗔施不施而愛同是與非而普攝故云讚施平均也)</span>。</p>
</div></div>
<p class='juan'>御製蓮華心輪迴文偈頌卷第二十二</p></div>
</div><!-- end of div[@id='body'] -->
</body></html>