<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘中觀釋論(第10卷-第18卷)</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu22' />
<p class='juan'>大乘中觀釋論卷第十六　百　　</p><p class="byline">安慧菩薩造</p><p class="byline"><span class='note-inline'>(西天譯經三藏朝散大夫試鴻臚卿傳梵大師賜紫沙門臣　法護等　奉　詔譯)</span></p>
<div class='div-other'><a id='mulu23' />
<p class='h1'>觀顛倒品第二十三之餘</p><p>復次頌言。</p>

<div class="lg regular"><div class='lg-row'>此若無有善　當云何有貪</div>
<div class='lg-row'>又若無不善　云何當有瞋</div>
</div><p>釋曰若貪瞋無體癡亦無體此亦無別癡法可說。</p>
<p>復次經部師言勝義諦中亦有顛倒經中有說如佛所言若無常計常此名顛倒無我計我苦中計樂不淨計淨皆名顛倒於無常等若執無常此非顛倒。</p>
<p>又經部師此中意言顛倒有二種一者隨順生死二者隨順涅槃若於生死執為常者此名隨順生死顛倒若執無常此名隨順涅槃顛倒所言隨順涅槃起顛倒者此說即是自體顛倒方便斷故。</p>
<p>論者言汝此所說有何義邪下頌遣言。</p>

<div class="lg regular"><div class='lg-row'>若無常謂常　此執顛倒者</div>
<div class='lg-row'>空中無無常　何有顛倒執</div>
</div><p>釋曰空中無彼無常可成諸法亦無若彼無者何有常法執為顛倒。</p>
<p>復次頌言。</p>

<div class="lg regular"><div class='lg-row'>若無常謂常　此執顛倒者</div>
<div class='lg-row'>無常若成執　空何非顛倒</div>
</div><p>釋曰常與無常二俱無故此中意者無常及空皆是顛倒餘無我等亦如是說。</p>
<p>復有人言應知諸法有其能執所執執法執作用等皆有體故若不有者應無能執所執道理。</p>
<p>論者言如汝所言諸有執者為因所成邪為復別有執法成邪為復共相相違有體邪若別有執者即彼作者有何體邪。</p>
<p>故頌遣言。</p>

<div class="lg regular"><div class='lg-row'>能執業用境　此等目性空</div>
<div class='lg-row'>皆是寂滅相　是故無有執</div>
</div><p>釋曰如其增上所說證成如汝所說因喻無體謂言勝義諦中有顛倒故即此顛倒與非顛倒言有體者。</p>
<p>故頌遣言。</p>

<div class="lg regular"><div class='lg-row'>執性無有故　何言邪與正</div>
<div class='lg-row'>計無常等法　而成於顛倒</div>
</div><p>釋曰此中何有顛倒與執俱無體故若言有執此復云何謂無決定顛倒可成以顛倒性同體相違故。</p>
<p>復次頌言。</p>

<div class="lg regular"><div class='lg-row'>無未生顛倒　及<span class='corr'>已</span>生顛倒</div>
<div class='lg-row'>亦非顛倒時　有顛倒生起</div>
</div><p>釋曰此中云何謂離性故譬如聖人若離顛倒及不顛倒俱無體故若如汝說二俱有過汝今應當遠離慢心審自思察云何顛倒自體可生。</p>
<p>故下頌言。</p>

<div class="lg regular"><div class='lg-row'>未生當云何　有顛倒可得</div>
<div class='lg-row'>顛倒若不生　何處有顛倒</div>
</div><p>此復云何故下頌言。</p>

<div class="lg regular"><div class='lg-row'>若常樂我淨　此四是有者</div>
<div class='lg-row'>彼常樂我淨　是即非顛倒</div>
</div><p>釋曰此中意者謂所知顛倒故此中所言我者即我等執或於我等四種法中起顛倒執此名顛倒。</p>
<p>復次頌言。</p>

<div class="lg regular"><div class='lg-row'>若常樂我淨　此四是無者</div>
<div class='lg-row'>彼無常苦等　是即應不有</div>
</div><p>釋曰應知此彼俱無和合是中遮遣無我等故此中意者若有所對待彼無我等而即有成然無我等別異無成彼我等見即非顛倒如是常等計執應斷有何功用得如是邪。</p>
<p>故下頌言。</p>

<div class="lg regular"><div class='lg-row'>若顛倒法滅　如是無明滅</div>
<div class='lg-row'>以無明滅故　諸行等亦滅</div>
</div><p>釋曰勝義諦中俱無自體以性離故若言煩惱有斷有成即彼煩惱為有體有色為無體無色應知皆是一向執故若言煩惱有實自性而可成者此中何法有所成邪此說畢竟故下頌言。</p>

<div class="lg regular"><div class='lg-row'>有何法可斷　此中云何斷</div>
<div class='lg-row'>若實有自性　自體無繫屬</div>
</div><p>復次頌言。</p>

<div class="lg regular"><div class='lg-row'>若煩惱無實　無故何名斷</div>
<div class='lg-row'>離有體無體　有何法可斷</div>
</div></div>
<div class='div-other'><a id='mulu24' />
<p class='h1'>觀聖諦品第二十四之一</p><p>復次有自部人說是頌言。</p>

<div class="lg regular"><div class='lg-row'>若一切法空　無生亦無滅</div>
<div class='lg-row'>以無生滅故　四聖諦亦無</div>
</div><p>釋曰彼意所說以法空故如石女兒此若無者即有過失此中云何生法無體謂集諦無體故云何滅無體苦諦無體故若苦集無體滅亦無體滅無體故向滅道諦而亦無體是故頌言。</p>

<div class="lg regular"><div class='lg-row'>若知及若斷　修證等作用</div>
<div class='lg-row'>如是四聖諦　無體即不有</div>
</div><p>釋曰若苦等聖諦皆無體者即知苦斷集證滅修道而悉不有。</p>
<p>復次頌言。</p>

<div class="lg regular"><div class='lg-row'>四聖諦若無　即無四聖果</div>
<div class='lg-row'>苦等諦若無　亦無向果者</div>
</div><p>釋曰四聖果者謂湏陀洹等果彼果無故無住果者湏陀洹等四是住果人無住果故亦無四向。</p>
<p>復次頌言。</p>

<div class="lg regular"><div class='lg-row'>若無八聖人　是即無僧寶</div>
<div class='lg-row'>若無四聖諦　亦即無法寶</div>
</div><p>釋曰以無向果及住果者亦無和合僧寶可有以無因待故方便道不成又離四聖諦即無法寶。</p>
<p>故下頌言。</p>

<div class="lg regular"><div class='lg-row'>若無法僧寶　云何當有佛</div>
<div class='lg-row'>若如汝所說　是即破三寶</div>
</div><p>釋曰能覺所覺若無體故亦無有佛次復云何。</p>
<p>故下頌言。</p>

<div class="lg regular"><div class='lg-row'>若因果體空　即無法非法</div>
<div class='lg-row'>世俗諸所行　亦破一切法</div>
</div><p>論者言此如是等汝說皆非彼諸法性即是空性空若不有破諸所成若或執著諸法皆空又即世閒若法非法一切所作果體法用耕植等事世俗所行皆悉破故。</p>
<p>故下頌言。</p>

<div class="lg regular"><div class='lg-row'>諸法無自體　有執非道理</div>
<div class='lg-row'>此中佛所說　空故有行相</div>
</div><p>釋曰不應如是破於空義所言空義者此中所謂空所緣義離色相故而能息滅一切戲論以無分別智說諸行相煩惱生等最勝解脫如是空義證成中道遠離二邊是中亦非所緣相應又復勝義諦中諸法皆空離二邊故諸說行相煩惱所知障等皆是空義彼世俗諦色等無體。</p>
<p>復次頌言。</p>

<div class="lg regular"><div class='lg-row'>諸佛依二諦　為眾生說法</div>
<div class='lg-row'>一是世俗諦　二是勝義諦</div>
</div><p>釋曰世俗諦者所謂世閒言說如說色等生住滅故又如說言提婆達多來去沒囉賀摩達多解脫此等世閒言說不虛此即說彼是名世俗諦法如世假聚等法先無體故勝義諦中相似有性有體無體皆是世俗言說分別無始<span class='corr'>已</span>來世相續故亦無少分假聚法等色體可說本來無體亦無色法次第相續色法無體故即是破散而彼色法若其無體即破散者是故非彼勝義諦相所言勝義諦者如前所說不隨他緣息諸戲論無戲論故即無分別無種種性此真實相名勝義諦又勝義諦者謂諸法因皆如實住此說名諦又勝義諦者謂境界智於勝義諦中相應和合又勝義諦者有彼勝義而能隨順無生等法宣說聞思修所成慧又勝義諦者能為勝義遮遣一切顛倒因故。</p>
<p>復次頌言。</p>

<div class="lg regular"><div class='lg-row'>若人不了知　二諦差別法</div>
<div class='lg-row'>彼不解真實　甚深佛法義</div>
</div><p>釋曰謂於法等執意深重難解諸佛甚深法義不能於其無分別智所行境界有所起時與無生滅相應於此無體境界雖有所得然復與彼非境界相而共和合作是說言世俗生等諸法皆無起如是執執此一切皆是空者此等所計不解諸佛依世俗說持戒修定隨順諸法有生住滅若謂勝義諦中如是種法計為有者彼即不解真實之義何以故謂諸佛世尊依止二諦宣說諸法。</p>
<p>如前頌言。</p>

<div class="lg regular"><div class='lg-row'>若不依世俗　即不說勝義</div>
<div class='lg-row'>不得勝義故　即不證涅槃</div>
</div><p>釋曰勝義諦中超越一切語言境界若復遮遣世俗諦中一切物體此即亦復不證勝義謂以勝義諦中方便宣說有世俗諦是故今此依勝義諦宣說世俗諸有行相。</p>
<p>復次有外人言諸物體皆空謂見諸蘊自體空故或即蘊有空或異蘊有空或蘊中有空。</p>
<p>論者言汝如是見皆增上慢不正見故以此惡見壞於空義如是亦能於無分別慧命作諸障難云何壞邪。</p>
<p>故頌遣言。</p>

<div class="lg regular"><div class='lg-row'>呪師法不成　不善攝蛇毒</div>
<div class='lg-row'>惡見壞於空　其義亦如是</div>
</div><p>釋曰呪法不成自害其命空見亦然此中所說如下頌言。</p>

<div class="lg regular"><div class='lg-row'>故諸佛世尊　不欲為說法</div>
<div class='lg-row'>眾生不能解　以法為非法</div>
<div class='lg-row'>於甚深空義　而實不能入</div>
<div class='lg-row'>以如是因故　不壞復云何</div>
</div><p>復次頌言。</p>

<div class="lg regular"><div class='lg-row'>汝謂我著空　不空亦不有</div>
<div class='lg-row'>以空不有故　不應生毀責</div>
</div><p>釋曰著空之過還歸於汝若他所計自體有成者非正理門皆是計執成斷空故是故諸法自體無性亦非有空勝義諦中自體無性故此復云何。</p>
<p>故下頌言。</p>

<div class="lg regular"><div class='lg-row'>以有空義故　一切法得成</div>
<div class='lg-row'>若不有空者　一切法不成</div>
</div><p>釋曰一切法者謂世出世閒諸所有法勝義諦中有體無體皆離自性譬如幻士有為法中生滅對待四聖諦等一切皆成世俗法中亦非有滅此等諸義如前廣說。</p>
<p>復次頌言。</p>

<div class="lg regular"><div class='lg-row'>汝今自有過　而返謂我有</div>
<div class='lg-row'>譬如乘馬人　自忘其所乘</div>
</div><p>釋曰如此中說一切無生皆悉空故應如是解諸說亦然。</p>
<p>復次頌言。</p>

<div class="lg regular"><div class='lg-row'>汝若見諸法　皆有自體者</div>
<div class='lg-row'>法若非因緣　還成汝自見</div>
</div><p>釋曰若見諸法有自體時即緣無對待此復云何。</p>
<p>故下頌言。</p>

<div class="lg regular"><div class='lg-row'>因果有定性　作作者亦然</div>
<div class='lg-row'>乃至生滅等　汝悉破果法</div>
</div><p>釋曰此即因緣二無對待而可得故如空花等諸法無體自性空故於中起相自生怖畏若離怖者其復云何。</p>
<p>故下頌言。</p>

<div class="lg regular"><div class='lg-row'>若從因緣生　諸法即無體</div>
<div class='lg-row'>緣亦是假名　非一異可有</div>
</div><p>釋曰勝義諦中緣即非緣於無生中自生怖畏<span class='corr'>但</span>依世俗而有所成是中亦無自體可生所見皆空勝義諦中離自性故諸有施設世出世閒所成諸法<span class='corr'>但</span>為世閒假有所得若中道義生即無生是中亦無二邊可離若如是解即因緣法亦定有因然本無生自性空故是中亦無生法可有設使勤勞施設所成皆如兔角體不有故此即證成中道之義離二邊故是故當知諸法自體一切有生皆非道理若或執彼無自性者亦非道理若謂諸法非因緣生即彼自性定無所作或謂無所作者即彼諸法時處力能決定不有以無差別故或謂諸法常有自體此亦不然。</p>
<p>故下頌言。</p>

<div class="lg regular"><div class='lg-row'>若不從緣生　無少法可有</div>
<div class='lg-row'>由從緣生故　彼皆如幻士</div>
</div><p>釋曰此中意者無自性故今此若謂諸法常有自體可得還成過失。</p>
<p>故下頌言。</p>

<div class="lg regular"><div class='lg-row'>若一切不空　無生亦無滅</div>
<div class='lg-row'>以無生滅故　四聖諦亦無</div>
</div><p>釋曰若生滅無體此復云何。</p>
<p>故下頌言。</p>

<div class="lg regular"><div class='lg-row'>若不從緣生　云何當有苦</div>
<div class='lg-row'>無常是苦義　彼體無所有</div>
</div><p>釋曰何所以邪無所得故。</p>
<p>復次頌言。</p>

<div class="lg regular"><div class='lg-row'>苦體若不有　云何當有集</div>
<div class='lg-row'>是故若無集　此即破於空</div>
</div><p>釋曰彼法自體因無對待滅亦無體。</p>
<p>復次頌言。</p>

<div class="lg regular"><div class='lg-row'>苦若有定性　自性無所作</div>
<div class='lg-row'>自體若有著　此即破於滅</div>
</div><p>釋曰云何定住法中有滅可成。</p>
<p>復次頌言。</p>

<div class="lg regular"><div class='lg-row'>道若有定性　修即不可得</div>
<div class='lg-row'>道若是可修　定性無所有</div>
</div><p>釋曰諸法若於彼善法中有所生起有即無常然彼諸法若有自體即無所得諸法亦無生法可成謂以生法無自體故亦不離所修。</p>
<p>復次頌言。</p>

<div class="lg regular"><div class='lg-row'>若彼苦與集　及滅無所有</div>
<div class='lg-row'>而滅苦道諦　云何當可得</div>
</div><p>復次頌言。</p>

<div class="lg regular"><div class='lg-row'>若苦法不生　滅法云何有</div>
<div class='lg-row'>苦自體無知　彼法復云何</div>
</div><p>釋曰若苦自體不隨知者是即不能了知苦諦作者自體亦隨住故。</p>
</div>
<p class='juan'>大乘中觀釋論卷第十六</p>
<div class='div-w'><p style="margin-left:2em">甲辰歲高麗國大藏都監奉敕彫造</p>
</div>
</div><!-- end of div[@id='body'] -->
</body></html>