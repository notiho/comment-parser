<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘中觀釋論(第10卷-第18卷)</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
K. no. 1482
<div class='div-xu'><a id='mulu1' />
<p class='h1'>大宋新譯三藏聖教序　　　跡</p><p class="byline">太宗神功聖德文武皇帝製</p><p>大矣哉我佛之教也化導羣迷闡揚宗性廣博宏辯英彥莫能究其旨精微妙說庸愚豈可度其源義理幽玄真空莫測包括萬象譬喻無垠綜法網之紀綱演無際之正教拔四生於苦海譯三藏之祕言天地變化乎陰陽日月盈虧乎寒暑大則說諸善惡細則比於恒沙含識萬端弗可盡述若窺像法如影隨形離六情以長存歷千劫而可久須彌納藏於芥子如來坦蕩於無邊達磨西來法傳東土宣揚妙理順從指歸彼岸菩提愛河生滅用行於五濁惡趣拯溺於三業途中經垂世以難窮道無私而永泰雪山貝葉若銀臺之耀目歲月煙蘿起香界之自遠巍巍罕測杳杳難名所以道資十聖德被三賢至道起於乾元眾妙生乎太易揔繁形類竅鑿昏明絕彼是非開茲蒙昧有西域法師天息災等常持四忍早悟三乘翻貝葉之真詮續人天之聖教芳猷重啟運偶昌時潤五聲於文章暢四始於風律堂堂容止穆穆輝華曠劫而昏墊重明玄門昭顯軌範而彌光妙法淨界騰音利益有情俱登覺岸無成鄣礙救諸疲羸冥昧慈悲浩汙物表柔伏貪佷啟滌昏愚演小乘聲聞合其儀論大乘正覺立其性含靈悟而蒙福藏教缺而重興幻化迷途火宅深喻雖設其教不知者多善念生而無量潛臻惡業興而隨緣皆墯調御四眾積行十方澍華雨於金輪護恒沙於玉闕有頂之風不可壞無際之水弗能漂澄寂湛然圓明清淨之智慧性空無染妄想解脫之因緣可以離煩惱於心田可以得清涼於宇宙朕慙非博學釋典微閑豈堪序文以示來者如縻螢爝火不足比之於皎日將微蠡量海未能窮盡於深淵者哉。</p>
</div>
<div class='div-xu'><a id='mulu2' />
<p class='h1'>繼作聖教序</p><p class="byline">真宗文明章聖元孝皇帝製</p><p>高明肇分三辰方乃序其次厚載初定萬彙於以發乎端清濁之體既彰善惡之源是顯然後以文物立其教以正典化其俗利益之功同歸於理於是乎像法來於西國真諦流於中夏洞貫千古真實之理無以窮囊括九圍玄妙之門莫能究言乎妄想則五蘊皆空現乃真容則一毫圓滿廣大之教豈能紀述者哉伏覩太宗神功聖德文武皇帝法性周圓仁慈普布化蠻貊則萬邦輻湊躋烝民於仁壽之鄉崇教法則四海雲從惠蒼生於富庶之域見尊經之浩汗設方便以救沉淪知法界之恢宏行精進而攝懈怠乃擇其邃宇校彼真文命天竺之高僧譯貝多之佛語象管翻成於金字珠編復置於琅函龍宮之聖藻惟新鷲嶺之苾芻仰歎由是三乘共貫四諦同圓盡苦空真正之言顯祕密精研之義讚相相乎實相論空空乎盡空華嚴之理合軌轍金像之教同規矩朕纘嗣丕構恭臨寶圖常翼翼而撫兆民每兢兢而守先訓以至釋典尤未精詳諒其幽深曷能探測有譯經西域僧法賢奏章懇切致意專勤以先皇帝大闡真風高傳佛旨興前王之墜典振覺路之頺綱欲旌<span class='corr'>天</span>造之功庸用廣聖文之述作請予製序繼聖教焉自聖考上僊追號罔息政事之外何睱經心今<span class='corr'>已</span>禫除思臻微奧雖幼承慈誨柰夙乏通才焉窮乎法海之津涯莫造乎空門之閫域略敷大意以徇輿情蹄涔不足擬浴日之波尺箠豈能量昊天之影聊述短序以紀聖功者焉。</p>
</div>
<p class='juan'><a id='mulu3' />大乘中觀釋論卷第十　　　　</p><p class="byline">安慧菩薩造　　　百</p><p class="byline"><span class='note-inline'>(西天譯經三藏朝散大夫試鴻臚卿傳梵大師賜紫沙門臣　法護　奉　詔譯)</span></p>
<div class='div-other'><a id='mulu4' />
<p class='h1'>觀合品第十四</p><p>復次有外人言勝義諦中有其眼等及諸行法彼說和合如佛所言有三種法謂眼根色境眼識合故生觸由此所說餘耳等法亦復如是隨起諸結此名和合非不有故如龜毛等是故世尊或說諸法有所和合。</p>
<p>論者言世尊說者此等決定非勝義諦是故頌言。</p>

<div class="lg regular"><div class='lg-row'>能見及所見　見者等各異</div>
<div class='lg-row'>彼更互相望　一切皆無合</div>
</div><p>釋曰此義即是二二相望。</p>
<p>復次頌言。</p>

<div class="lg regular"><div class='lg-row'>如是染染者　及彼所染法</div>
<div class='lg-row'>瞋等餘煩惱　餘處三無合</div>
</div><p>釋曰彼一切法更互相望皆悉無合何所以邪。</p>
<p>復次頌言。</p>

<div class="lg regular"><div class='lg-row'>異共異有合　彼見等諸法</div>
<div class='lg-row'>異性無所有　故不可說合</div>
</div><p>釋曰自體如是故更互相望異性無體。</p>
<p>復次頌言。</p>
<p class="lg-abnormal"><div class='lg-row'>非唯見等法　異性無所有</div>
</p><p>釋曰云何異性如瓶衣等次下頌言。</p>
<p class="lg-abnormal"><div class='lg-row'>餘諸法皆同　無異性可得</div>
</p><p>釋曰此等所說非語言中而能生信無異性因此復云何。</p>
<p>復次頌言。</p>

<div class="lg regular"><div class='lg-row'>異因異有異　異離異無異</div>
<div class='lg-row'>若法從因出　彼無異可得</div>
</div><p>釋曰異法因待異法即有其異此義應知法自性等云何有異若先無異後乃因異有異此即相違亦非諸法有異對待異性可得此應思擇。</p>
<p>復次頌言。</p>

<div class="lg regular"><div class='lg-row'>若異異於異　離異無所得</div>
<div class='lg-row'>彼異不異異　離異無有異</div>
</div><p>釋曰亦無異因對待而有於異法中離無所得如火自性離自體中即無熱性譬如瓶等離於自體不見異性。</p>
<p>此中應知勝義諦中無有異性。</p>
<p>勝論師言若說異性者即是同法差別功能今此亦應有異可得如無異物自體對待。</p>
<p>論者言若彼異物離於自相有異可取者而彼同法為異法中住為不異法住此復云何。</p>
<p>復次頌言。</p>

<div class="lg regular"><div class='lg-row'>異中無異性　不異中亦無</div>
<div class='lg-row'>無有異性故　即無彼此異</div>
</div><p>釋曰異與異性合無此道理異與不異亦互相違無異性中而彼異性定當止遣若其異性有所得者決定相違異性對待有不異性畢竟性中既無異性亦無不異何以故本無異性故勝義諦中無彼此異。</p>
<p>復有人言若法自相互相衰變彼有異故可說為異。</p>
<p>論者言若有異相對待彼法此即可說有其衰變既先無相後有衰變即非道理若或先有衰變此亦不然如是決定離其衰變異相不有是故異非異性無有和合。</p>
<p>復次頌言。</p>
<p class="lg-abnormal"><div class='lg-row'>一法不自合　異法亦不合</div>
</p><p>釋曰何所以邪合義無體故異中即無異法可有若有異性即有別異過失可見是故無有少法可合合法合時若分別者合即無合此復云何次下頌言。</p>
<p class="lg-abnormal"><div class='lg-row'>合法及合時　合者悉皆無</div>
</p><p>釋曰由如是故作者作業及所作法亦悉不有云何見等諸法更互相望而有合邪。</p>
</div>
<div class='div-other'><a id='mulu5' />
<p class='h1'>觀性品第十五</p><p>復有人言如汝所說若自分別有所成立彼一切法有其自性皆虛妄法然彼諸行汝亦說為虛妄法者即能成所成而有相違。</p>
<p>論者言諸法自性若從因緣有所生起彼非自性以自性無所作道理與現緣法有相違故勝義諦中若法增相自相不可得故無分別智起時如實照了若有所得皆是世俗所行此止遣者即與現緣有所相違以不生故勝義諦中若有少法而可得者彼法自體悉無所有。</p>
<p>復次頌言。</p>
<p class="lg-abnormal"><div class='lg-row'>從因緣和合　諸法即無生</div>
</p><p>釋曰無自性故若先有自性云何從彼因緣所成次下頌言。</p>
<p class="lg-abnormal"><div class='lg-row'>若從因緣生　即自性有作</div>
</p><p>此中應問若此作法有何過失故頌荅言。</p>

<div class="lg regular"><div class='lg-row'>自性名作法　云何當可得</div>
<div class='lg-row'>自性無虛假　離佗法所成</div>
</div><p>釋曰本非自性有所作法若有所見及有所得皆因緣成此中如是止遣對治。</p>
<p>論者言我此比量勝義諦中自性皆空如是所有眼等諸法應知皆是因緣生性如幻所作男女等相彼相若有自性可得即非因緣對待所成如涅槃等此說即與佗比量相違。</p>
<p>或有人言如實義者且如火以熱為自性若火先從因緣所生即有所作乃非自性容有所作道理可得若尒火即有其先知是故當知諸法自性無有虛假離佗法成。</p>
<p>復有人言諸法自性無有別異此無過失若如所說從因緣生火之熱性云何先知。</p>
<p>阿毗曇人言諸法自性如是決定無有虛假離於佗法因緣所成者火之熱性此復云何先有所得此中若先有體可得即非自性火云何有。</p>
<p>經部師言若法自性無有虛假離佗法成此中決定或有所得彼即不有是故自性若或容有少法可作即佗法對待此不和合如是自性無有作者此復云何有其所作若先不有因緣所作即無過失若先有法何名無體。</p>
<p>論者言此說不然何以故彼無所有云何無所有當知有作皆是緣法對待所得彼即無有少法可作何以故若法現轉即先不有何有所作若法現轉此復云何說名所作若於現轉有所作者其或先無轉時容有所作此即過失是故若先無法即無所作如兔角等彼何無作若或作者有其力能彼即有作譬如石女無子云何有名而可詮表相似之法能與不能能所分別亦非不有言說分別何以故因有說無是無亦不可得如是決定悉不可以言說分別設或能有物性亦無異因異法可得云何決定有其所作若法緣聚彼緣差別而亦不成以於是法不明了故即於是中見作者性譬如空花是故勝義諦中法無自性勝義諦中有法皆是自性對待。</p>
<p>復次頌言。</p>

<div class="lg regular"><div class='lg-row'>若法無自性　云何見佗性</div>
<div class='lg-row'>自性於佗性　亦名為佗性</div>
</div><p>釋曰若無自性即無佗性何以故若自性有成彼性變壞容有佗性既無自性何有佗性此復云何若說自性亦名佗性如是異法和合生觸此即佗性法無自性故若說有佗性彼即不有是故無有佗性此亦不然何以故若自性若佗性二俱無性有所得者彼說皆空。</p>
<p>復次頌言。</p>

<div class="lg regular"><div class='lg-row'>離自性佗性　復云何有法</div>
<div class='lg-row'>若有自佗性　即諸法得成</div>
</div><p>釋曰無所有故諸法自性無差別中無法可有此中若復有所遮遣如是還成有法可得。</p>
<p>復次頌言。</p>

<div class="lg regular"><div class='lg-row'>有法若不成　無法亦不成</div>
<div class='lg-row'>有壞名為無　世人說無體</div>
</div><p>釋曰此說如理何所以邪法壞名無世人說彼以為無體若無法可壞彼所說無亦即不有是故此無亦不可立。</p>
<p>復次頌言。</p>

<div class="lg regular"><div class='lg-row'>若見自佗性　或有體無體</div>
<div class='lg-row'>彼則不能見　如來真實義</div>
</div><p>釋曰此不和合是故諸佛子等普盡世閒悉為攝受而能長時荷諸重擔於自佗性悉無所見以無分別智止息一切別異所起自性佗性此云何知為依雜阿含等教理證成是故頌言。</p>

<div class="lg regular"><div class='lg-row'>世尊<span class='corr'>已</span>成就　離有亦離無</div>
<div class='lg-row'>教授迦旃延　應離有無二</div>
</div><p>釋曰佛告迦旃延世閒眾生依止二法無始以來著有著無又如佛告阿難言世閒眾生執有著常執無著斷。</p>
<p>此中應問若勝義諦中無自性等云何能見彼真實義荅此說見實者應知皆是因緣生法世俗分位所成立故如實觀時非勝義諦。</p>
<p>復次頌言。</p>

<div class="lg regular"><div class='lg-row'>若自性佗性　或有體無體</div>
<div class='lg-row'>自體有異性　法即不可得</div>
</div><p>釋曰此中止遣諸色相見當觀真實。</p>
<p>如尊者提婆所說頌言。</p>

<div class="lg regular"><div class='lg-row'>從識種子生　成三有境界</div>
<div class='lg-row'>見境界無我　三有種子滅</div>
</div><p>論者言若法自體有異性者亦應決定有法可得何以故諸法自體若離因緣無所得故此中意者無所作性。</p>
<p>復次頌言。</p>

<div class="lg regular"><div class='lg-row'>若見彼異性　非諸法有體</div>
<div class='lg-row'>云何自體無　異性當可得</div>
</div><p>釋曰若著於有此成過失若法自體有性可得即非因緣以先無法有所造作若彼自相息滅後有所得此亦不然如先意樂因緣所作此中亦復無所詮表云何自性所成而有異性可得亦非性與無性相對和合此中若法不滅後有所得彼亦不有云何自體實有異性可得亦非有法自色相中自體有實亦非無法相中異性和合何以故性與無性二相違故。</p>
<p>復次頌言。</p>

<div class="lg regular"><div class='lg-row'>言有即著常　言無即斷見</div>
<div class='lg-row'>是故有無性　智者無依著</div>
</div><p>釋曰此中云何著有無性墮斷常見故。</p>
<p>復次頌言。</p>

<div class="lg regular"><div class='lg-row'>若法有自性　非無即是常</div>
<div class='lg-row'>先有而今無　此還成斷見</div>
</div><p>釋曰法無自性亦復非彼無性可得以離所作性故若執有性乃著常見若法先有而今無者此即壞法亦成斷見若尒即於一切愛非愛果所得悉壞墮斷常見世法相違是故應知若見諸法無有自性即見真實此即證成中道之義。</p>
</div>
<div class='div-other'><a id='mulu6' />
<p class='h1'>觀縛解品第十六</p><p>此中應問云何諸法於勝義諦有性無性二俱無體若其然者即無生死亦無涅槃無縛無解以勝義諦中諸法無性故如是即應一切皆無此云何說眾生於彼諸趣徃來數數生滅荅若言諸行或彼眾生有徃來者此所分別為是常邪為無常邪二俱不然故下頌言。</p>

<div class="lg regular"><div class='lg-row'>諸行若輪轉　常即無徃來</div>
<div class='lg-row'>無常無徃來　眾生亦同等</div>
</div><p>釋曰若是常者即無所作生滅無性故又常即畢竟寂滅性故若無常者已滅諸法不復生故。</p>
<p>路伽邪陀人言汝說諸行及彼眾生無徃來者成我所成何以故實無佗世來生此世亦無此世復還佗世如我宗頌言。</p>

<div class="lg regular"><div class='lg-row'>汝今且觀如是人　諸根圓具及所行</div>
<div class='lg-row'>又若說彼有多聞　或為惡獸所食噉</div>
<div class='lg-row'>恣佗所食為所棄　過去佗身彼即無</div>
<div class='lg-row'>不還後世無怖心　應知此身唯行聚</div>
</div><p>此中意者若有覺常住即非如是眾生及行可說徃來故我所說應如是行若有人言此生之前有過去生而可為因此不遮遣何以故如入胎初覺決定自體相續有入次前覺心不離境界有能取故如後起覺我宗說者此亦不然且非今生離眼等所依決定有覺若有覺心次於入胎初覺即眼等所依定有所得以先有故若尒即有無始徃來生死隨轉彼未來生亦可相因未死有覺如現起覺若有覺相續可為因者又離彼所依無相續覺何以故唯有一覺乃至未終常如是住故。</p>
<p>論者言汝此所說譬喻無體亦非道理何以故且如提婆達多於相續中色覺與聲覺彼非不異境界別故如佗人相續覺。</p>
<p>復有人言彼諸取法若一若異常與無常皆不可說。</p>
<p>論者言諸取徃來常與無常俱成過失何所以邪故下頌言。</p>

<div class="lg regular"><div class='lg-row'>人若有徃來　於蘊處界中</div>
<div class='lg-row'>五種推求無　誰受徃來者</div>
</div><p>釋曰非蘊處界諸色法中有相可取離行及識審細推求悉不可得如石女子五種推求彼說徃來亦不可得。</p>
<p>此中應問若如所說此蘊之外無別蘊體亦不即此蘊者云何如來亦具五蘊故頌荅言。</p>

<div class="lg regular"><div class='lg-row'>能取及所取　無諸有徃來</div>
<div class='lg-row'>無有即無取　何有徃來者</div>
</div><p>釋曰若先離取即復無取亦非同時取體可生彼不同時性無有可立或復離體而不有故此義即是無別有取以眾生無體故此中意者如是即無能取所取由此亦無生死可得。</p>
</div>
<p class='juan'>大乘中觀釋論卷第十</p>
<div class='div-w'><p style="margin-left:2em">甲辰歲高麗國大藏都監奉敕彫造</p>
</div>
</div><!-- end of div[@id='body'] -->
</body></html>