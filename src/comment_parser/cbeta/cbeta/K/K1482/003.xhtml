<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘中觀釋論(第10卷-第18卷)</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu10' />
<p class='juan'>大乘中觀釋論卷第十二　　　　</p><p class="byline">安慧菩薩造　　　百</p><p class="byline"><span class='note-inline'>(西天譯經三藏朝散大夫試鴻臚卿傳梵大師賜紫沙門臣　法護　奉　詔譯)</span></p>
<div class='div-other'><a id='mulu11' />
<p class='h1'>觀業品第十七之餘</p><p>或有人言勝義諦中業果受者此皆有體如佛所言世間眾生無明所覆愛結所纏長遠世中與生死合不知先際又復說言眾生自作一切罪業。</p>
<p>如是還復自受果報如有頌言。</p>

<div class="lg regular"><div class='lg-row'>眾生無明覆　愛結所縈纏</div>
<div class='lg-row'>作作者受者　不一亦不異</div>
</div><p>釋曰自所作業自受果報此說畢竟此中無異相續所取果及受者皆有其體是故勝義諦中實有業果何名為業謂作者果一切有作眾生當受。</p>
<p>論者言汝所說業為從緣所作或非緣所作此復云何二俱不然次下頌言。</p>

<div class="lg regular"><div class='lg-row'>業不從緣生　不從非緣生</div>
<div class='lg-row'>見有業相違　是故無作者</div>
</div><p>釋曰若有諸業從緣生者即實不實果乃有所起故於勝義諦中若有所見即成相違既無有業何有作者。</p>
<p>復次頌言。</p>

<div class="lg regular"><div class='lg-row'>無作者作業　何有業生果</div>
<div class='lg-row'>既無實有業　受者當何有</div>
</div><p>釋曰若受者有體此因義不成。</p>
<p>阿毗曇人言若如汝言無業無果此乃謗無業果即成邪見。</p>
<p>論者言若業若果或有或無此不可說著斷常故此復云何故下頌言。</p>

<div class="lg regular"><div class='lg-row'>如佛神力化　化成具足相</div>
<div class='lg-row'>是化復起化　初化名化者</div>
<div class='lg-row'>諸法如化相　作作者無作</div>
<div class='lg-row'>說作者等體　皆云何可有</div>
</div><p>釋曰所起化時此中云何可說作者及彼作業有實體性今所顯示其復云何皆如化相而無有異復次頌言。</p>

<div class="lg regular"><div class='lg-row'>諸法無有體　如乾闥婆城</div>
<div class='lg-row'>煩惱業及身　作者果亦然</div>
</div><p>釋曰當知諸法如乾闥婆城及如陽燄夢等諸相變化亦然如陽燄等因緣和合所生諸法皆是世俗有所成立善趣惡趣眾生輪迴於世諦中悉有所得如我前說亦不謗無作者作業及業果報是故所說亦無過失。</p>
</div>
<div class='div-other'><a id='mulu12' />
<p class='h1'>觀法品第十八</p><p>復次僧佉人言若如所說業及煩惱作者受者皆如乾闥婆城等無有實者此非道理然我我所而亦有體諸外道計有我身相由身所攝諸大種與大種合諸根與諸根合或心心所分別亦然又或計我從思所成餘心所法隨應所計有我我所。</p>
<p>論者言此說即是於諸蘊中計執有我論者頌言。</p>
<p class="lg-abnormal"><div class='lg-row'>蘊中若有我　有即生滅分</div>
</p><p>釋曰如前所說以諸大種及彼諸根分別有身此不可得隨有諸蘊生滅法成此無常義是中遮遣亦復止其法差別故又復若言從思生我即離苦樂等諸思法中無別有我次第起滅云何可見無常性故遮遣常性若於生滅分中有所成者即無常性如是決定止法自相是故非大種與大種合非諸根與諸根合非識住識中根身有我以生法故如外大種若顯明所說此有過失若不明說遮遣法故譬如瓶等無我可得又若不顯明者即自比量相違。</p>
<p>復次毗婆沙人言此無過失如是異蘊別有我體。</p>
<p>論者頌言。</p>
<p class="lg-abnormal"><div class='lg-row'>若異蘊有我　有即非蘊相</div>
</p><p>釋曰自相不成故何以故聚色成蘊此若有異即應是常常即無作無作即無苦樂等法此與不異相違以無苦樂等違順法生何以故無受者故無思無覺無念無見乃至無知等是中亦無諸法差別若受等有異即受者等此中不成此乃遮遣無彼受者毗婆沙人又言思等因思應有所得此無過失。</p>
<p>論者言不應因思而言有思此說唯有緣故若有體思此何無過若思與思合有所成者彼思等我是無常性我若是常此即止遣法自相故若其思等決定是常我應非思若思是常即徧一切若或決定有所成義彼勝論師計思為我應有自性云何此中非道理邪以異自性中有所說故若尓即中論所言於一切法悉不應說。</p>
<p>又僧佉人言有彼覺體成一思相我及覺體次第不壞思亦非無。</p>
<p>論者言若如此說當有過失且覺與思聲二無異性或覺體合行有我體者若無覺體合行或<span class='corr'>但</span>有思又彼思法無其自性是中止遣諸法自體或法差別此即異思有思如是決定思無別體即無所依及所緣相差別分別若或別異有我即成多種罪咎又成止遣法差別過。</p>
<p>或有人言有其現思覺影像生及彼覺體影像所生其二種思此說為思以有如是異境界相覺法境界影像境界此等境界若無所了彼即無思丈夫身相從影像生所說亦然隨諸方分皆有其思所依影像如鏡照面形相亦然有其影像有所持性故有我體如是即有我及我所。</p>
<p>論者言如彼所說此說皆無我此證成故下頌言。</p>

<div class="lg regular"><div class='lg-row'>若或無有我　我所當何有</div>
<div class='lg-row'>無我無我所　我我所即滅</div>
</div><p>釋曰如彼所說因義不成以無因故果即不有此如是等如前所說如實伺察是中云何和合所成若離我我所即如所生得我我所一切平等是人即能見真實理於無我中習熟所得如實義者而彼我所此不可說何以故若無有我何有我所若法決定滅者諸行起時相續果利畢竟無我亦無我所若佗計執彼無所有諸法生因因體無故果即不有。</p>
<p>復次頌言。</p>

<div class="lg regular"><div class='lg-row'>諸業煩惱盡　即名為解脫</div>
<div class='lg-row'>而彼業煩惱　從分別中生</div>
<div class='lg-row'>一法如是故　餘法亦復然</div>
<div class='lg-row'>無定意分別　無定故差別</div>
</div><p>釋曰諸煩惱生有種種類如是皆從分別所生而彼煩惱染汙心者即身語意諸所作業如佛所言業在無明中故補特伽羅造非福行若復於彼分別不成是即戲論於世俗諦無實取著何以故戲論空故法無我相是中亦滅現證之法此說畢竟若染汙不染汙閒雜所斷即見人無我唯佛世尊見法無我彼得一切無差別故是故若斷差別法者隨所斷道差別所得故佛世尊亦說有我若或別異有所得者此不和合即成相違如是亦非謗無因果斷心心所相續所成今此相續亦無有斷是故如來施設有我若諸眾生起身見者執有身見於一切法斷其根本故佛為彼說無我法令觀無我不應離此五蘊別取五蘊若能成熟善根趣證一切智智彼增上力佛亦為彼顯示於我譬如幻化帝網若情非情分別建立彼即世俗所行乃為眾生說有所得此無相違今此所說戲論空故住寂滅性為彼開示故下頌言。</p>

<div class="lg regular"><div class='lg-row'>此所說想法　想即心境界</div>
<div class='lg-row'>無生亦無滅　如涅槃法性</div>
</div><p>釋曰此所說想謂心境界有體無體若性無性皆悉遮遣住於空性由如是故不應現前所作應現前所作若事若理能取所取執著戲論一切皆息能知所知離諸所說此復云何非有性非無性此說皆空無生無滅法者非有性非無性一切皆如涅槃法性若或如是所顯示法即無所有若於所知或有所說此中應當離諸所作何以故無生無滅如涅槃法性諸法自性寂滅如涅槃法性又諸法自性不生不滅體本寂然亦如涅槃法性。</p>
<p>或有人言若一切法如涅槃者何故諸佛虛妄宣說斷諸煩惱依勝義諦有世俗諦若如此者即謗無因果斷諸善根是中若言一切皆無彼世俗諦依何而說然彼諸業果報實有現著生死起生死想而復何能猒離諸行。</p>
<p>論者言老死等法此非不實若不現著生死即不應說諸法無我為令彼等斷煩惱障是故頌言。</p>
<p class="lg-abnormal"><div class='lg-row'>一切實不實</div>
</p><p>釋曰色等五蘊自體無實而我我所亦復無實故應為說諸法無我空性所行又諸菩薩為斷所知障故次下頌言。</p>
<p class="lg-abnormal"><div class='lg-row'>非實非不實</div>
</p><p>釋曰此中意者勝義諦中彼一切法如幻如燄如影像等次下頌言。</p>
<p class="lg-abnormal"><div class='lg-row'>亦實亦不實　此即諸佛教</div>
</p><p>釋曰此或所說如其道理今此意者但為利益眾生隨樂分別亦不虛妄或有問言若或遮遣佗所分別諸有句義但行真實法者然諸所說皆有彼相此名若唯遮遣句義即有彼此相違此若棄捨即無所取此又何名開顯真實互相違故。</p>
<p>論者荅言然為息除怖名句者故作是說若起正智如實伺察即於諸法決定除疑故論頌言。</p>

<div class="lg regular"><div class='lg-row'>若佗信寂靜　無戲論所戲</div>
<div class='lg-row'>無異無分別　此即真實相</div>
</div><p>釋曰阿那含人不隨佗信不隨佗信者謂離有性無性故得寂靜於理事中無能取所取離諸執著復名近寂不為戲論之所戲論亦無對礙此復無尋實無分別無差別義無種種性若無分別即無戲論之所戲論乃名寂靜若彼寂靜即入無分別正智境界若入無分別正智境界即不隨佗信若彼如是即能得見真實之相由如是故越語言道若或著佗分別句義是故遮遣現前所成彼即無住是故前說即無相違又復顯示實相故論頌言。</p>

<div class="lg regular"><div class='lg-row'>若法從緣有　而不即是因</div>
<div class='lg-row'>亦不異於因　故非常非斷</div>
</div><p>釋曰若因若果此中遮遣因果性故譬如世閒非即種有芽非離種有芽此有不常若種子壞滅有芽生起又於相續中因法不住若果生起亦無異法可生是故不斷。</p>
<p>復次頌言。</p>

<div class="lg regular"><div class='lg-row'>無一義多義　不斷亦不常</div>
<div class='lg-row'>此諸佛世尊　正法甘露句</div>
</div><p>釋曰若於諸佛正教法中獲得最上甘露法味此修行者於現生中而獲勝果若或諸行未圓於如是法未成辦者於後生中決定當得若或於佛教中所作習熟設值佛不出世或聲聞滅盡而彼勝緣亦復不空隨諸生中正智常轉。</p>
<p>復次頌言。</p>

<div class="lg regular"><div class='lg-row'>正覺不出世　聲聞復滅盡</div>
<div class='lg-row'>彼緣覺正智　從於猒離生</div>
</div><p>釋曰由其宿昔習熟為因緣覺乃起猒離之智此即是為不隨佗信由如是故於此如來正教法中獲真寂靜如理修行所得不虛。</p>
</div>
<p class='juan'>大乘中觀釋論卷第十二</p>
<div class='div-w'><p style="margin-left:2em">甲辰歲高麗國大藏都監奉敕彫造</p>
</div>
</div><!-- end of div[@id='body'] -->
</body></html>