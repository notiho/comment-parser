<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘中觀釋論(第10卷-第18卷)</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu25' />
<p class='juan'>大乘中觀釋論卷第十七　　　　百</p><p class="byline">安慧菩薩造</p><p class="byline"><span class='note-inline'>(西天譯經三藏朝散大夫試鴻臚卿傳梵大師賜紫沙門臣　法護　奉　詔譯)</span></p>
<div class='div-other'><a id='mulu26' />
<p class='h1'>觀聖諦品第二十四之餘</p><p>復次頌言。</p>

<div class="lg regular"><div class='lg-row'>苦法不知故　餘斷及作證</div>
<div class='lg-row'>修習亦復無　即無四聖諦</div>
</div><p>釋曰若不知苦即斷集證滅修道不成謂有定性故彼斷證修而悉無體云何當有四聖諦果彼知苦等諸所作用而亦不成此復云何謂以定性有所得故彼復何能有其果邪於三摩地中若有定性亦無所取果無體故無住果者亦無修者如是亦無八種聖人故無僧寶。</p>
<p>復次頌言。</p>

<div class="lg regular"><div class='lg-row'>若無四聖諦　即無有法寶</div>
<div class='lg-row'>以無法僧故　云何當有佛</div>
</div><p>復次頌言。</p>

<div class="lg regular"><div class='lg-row'>不以菩提緣　佛墮無緣過</div>
<div class='lg-row'>不以佛為緣　菩提還成過</div>
</div><p>釋曰若佛與菩提自體可成者即互相無因待性故。</p>
<p>復次頌言。</p>

<div class="lg regular"><div class='lg-row'>若佛有自體　無菩提可成</div>
<div class='lg-row'>無菩薩修行　亦無得果者</div>
</div><p>復次頌言。</p>

<div class="lg regular"><div class='lg-row'>不空何所作　自體所作無</div>
<div class='lg-row'>法非法亦無　果亦無所有</div>
</div><p>釋曰何所以邪謂離法非法故。</p>
<p>復次頌言。</p>

<div class="lg regular"><div class='lg-row'>因法非法故　是即有其果</div>
<div class='lg-row'>法非法若生　不空何有果</div>
</div><p>釋曰若法生<span class='corr'>已</span>彼即空故譬如幻人如汝所執非唯汝自破於成就亦破一切。</p>
<p>故頌遣言。</p>

<div class="lg regular"><div class='lg-row'>汝亦破世間　一切所行相</div>
<div class='lg-row'>以破空義故　復壞於緣生</div>
</div><p>復次頌言。</p>

<div class="lg regular"><div class='lg-row'>若破於空義　即無法可作</div>
<div class='lg-row'>此何能發起　無作有作者</div>
</div><p>復次頌言。</p>

<div class="lg regular"><div class='lg-row'>世閒眾物類　老少等變異</div>
<div class='lg-row'>若自體不滅　有定性為常</div>
</div><p>釋曰此即諸物分位離於世閒而有所成謂以定性有所得故此亦還成別異過失若尓即應世出世閒所證勝法未得者得以無差別故此即盡苦邊際諸有作用及斷煩惱而悉不有謂執不空而有所成。</p>
<p>故下頌言。</p>

<div class="lg regular"><div class='lg-row'>若見緣生義　見非見相應</div>
<div class='lg-row'>即能見苦集　滅道諦亦然</div>
</div><p>釋曰謂以世俗勝義二諦相因待故如是乃能見四聖諦若知諸法皆無自性譬如幻人但依世俗見有生滅此即是為見於苦諦若見諸法猶如幻中雲雨等相於勝義諦而無自性於世俗分見諸行因此即是為見於集諦若法因滅觀於寂靜此即是為見於滅諦若法能見向滅道性此即是為見於道諦此如是等於聲聞乘中謂見諦理若於大乘法中見諦理者如經中說寶跡菩薩白妙吉祥菩薩言若了一切法無生是為知苦若見一切法無住是為斷集若悟一切法畢竟寂滅是為證滅若見一切法無性是為修道。</p>
</div>
<div class='div-other'><a id='mulu27' />
<p class='h1'>觀涅槃品第二十五</p><p>復次有人引前頌言。</p>

<div class="lg regular"><div class='lg-row'>若一切法空　無生亦無滅</div>
<div class='lg-row'>無斷無所證　云何成涅槃</div>
</div><p>釋曰彼宗意者謂內外物體一切皆有若不有者彼諸煩惱及名色等而悉是空如空花等今此所說由斷煩惱證得有餘無餘涅槃若不尓者即彼名色與無餘依而有相違又復此中汝言空者斷與證滅而亦不成若欲成證彼涅槃者如有說言勝義諦中亦非無證是故斷所得滅而證涅槃如是應知以不空故即有所得。</p>
<p>論者言如我所說亦無相違如幻證滅故於世俗智境此即不滅謂無始因緣展轉有生諸行所起生滅分位皆如幻燄若言不空即無法可成是故亦復不得涅槃。</p>
<p>故頌遣言。</p>

<div class="lg regular"><div class='lg-row'>若一切不空　無生亦無滅</div>
<div class='lg-row'>無斷無所證　云何成涅槃</div>
</div><p>釋曰若法自體而不壞者即彼斷滅亦悉不有此中如實若言諸法無自體者如是乃有涅槃可證此亦難見由此應知若能解了生滅分位皆悉是空不生不滅由彼空故即有生滅此非不空有過失故若一切法空所成者即前所說破散無體應如是有有體無體二法一處即有相違由如是故空義若成即無生滅。</p>
<p>復次頌言。</p>

<div class="lg regular"><div class='lg-row'>無退亦無得　不斷亦不常</div>
<div class='lg-row'>不滅亦不生　此說為涅槃</div>
</div><p>釋曰勝義諦中亦不說有涅槃可得或有說言涅槃有體或有說言涅槃無體或言涅槃二俱無生此如是等皆非實說。</p>
<p>故下頌言。</p>

<div class="lg regular"><div class='lg-row'>若涅槃有體　即墮老死相</div>
<div class='lg-row'>涅槃非老死　而無老死法</div>
</div><p>釋曰此即有體證成有體何所以邪離體無成故如石女子是義應知若涅槃無體此復云何。</p>
<p>故下頌言。</p>

<div class="lg regular"><div class='lg-row'>若涅槃有體　涅槃即有為</div>
<div class='lg-row'>此乃無有法　而是無為者</div>
</div><p>釋曰此即隨前頌說次復云何。</p>
<p>故下頌言。</p>

<div class="lg regular"><div class='lg-row'>若涅槃有體　云何名無取</div>
<div class='lg-row'>若法體是有　何法無取邪</div>
</div><p>釋曰畢竟說者涅槃若有所成體法此即而復何名無成謂無少法於無體中而有所取今此所說以無取故名為涅槃。</p>
<p>復有人言如所說涅槃應無取中有涅槃邪。</p>
<p>故頌荅言。</p>

<div class="lg regular"><div class='lg-row'>若涅槃有體　無體當何有</div>
<div class='lg-row'>涅槃有體故　無無體可成</div>
</div><p>釋曰無所得故此中無體是即證成比量無體今此遮遣善等諸體而悉不有體不成故若以無體而成有體此亦不成此說有體亦云何有若言無者此復云何若或意謂涅槃有體或謂無體此即非是無體可成。</p>
<p>復次頌言。</p>

<div class="lg regular"><div class='lg-row'>若涅槃無體　云何名無取</div>
<div class='lg-row'>非無體可有　涅槃即無取</div>
</div><p>釋曰無體不可取故乃有無取。</p>
<p>復次頌言。</p>

<div class="lg regular"><div class='lg-row'>有體有生死　即有往來相</div>
<div class='lg-row'>因彼無取故　即說為涅槃</div>
</div><p>釋曰因其取故施設有生即有差別皆是世俗非勝義諦。</p>
<p>復次頌言。</p>

<div class="lg regular"><div class='lg-row'>佛大師所說　斷有及非有</div>
<div class='lg-row'>勝義無無體　此即成涅槃</div>
</div><p>復有人言若彼有無共成涅槃應非過失邪。</p>
<p>故頌荅言。</p>

<div class="lg regular"><div class='lg-row'>若有無二法　共成涅槃者</div>
<div class='lg-row'>彼有無二法　解脫性不成</div>
</div><p>釋曰有無二法俱不成故此復云何。</p>
<p>故下頌言。</p>

<div class="lg regular"><div class='lg-row'>涅槃有無成　云何得無取</div>
<div class='lg-row'>而彼有無相　二因取故成</div>
</div><p>復次頌言。</p>

<div class="lg regular"><div class='lg-row'>若有無二法　共成涅槃者</div>
<div class='lg-row'>涅槃是無為　有無是有為</div>
</div><p>釋曰此即互相有體可取是故有體無體若離相者即非涅槃若有無二法有自體者亦非涅槃一是有體一是滅體二俱無體所以者何謂以涅槃有體無體悉不可說。</p>
<p>復次頌言。</p>

<div class="lg regular"><div class='lg-row'>若有無二法　共成涅槃者</div>
<div class='lg-row'>彼二非一處　如明暗不俱</div>
</div><p>釋曰互相違故同異不合故何處有體邪。</p>
<p>復有人言如我所解非有非無是涅槃邪。</p>
<p>故頌荅言。</p>

<div class="lg regular"><div class='lg-row'>非非有非無　而成於涅槃</div>
<div class='lg-row'>彼有無二法　無能成所成</div>
</div><p>釋曰此若<span class='corr'>已</span>遣有體無體此復何說非有非無謂彼有無二法自體無所成故。</p>
<p>復次頌言。</p>

<div class="lg regular"><div class='lg-row'>若非有非無　而成涅槃者</div>
<div class='lg-row'>此有何可說　亦有何可取</div>
</div><p>釋曰此中遮遣彼有無等無所作故今此證成二法無體有何可說。</p>
<p>論者言或有異意於佛如來徧一切處無礙智中執有無者。</p>
<p>下頌遣言。</p>

<div class="lg regular"><div class='lg-row'>如來涅槃後　不說有與無</div>
<div class='lg-row'>俱有及俱非　如來悉不說</div>
</div><p>釋曰如來滅後及見在時即不說有亦不說無亦有亦無非有非無而悉不說亦復不說外道經中身之與神是一是異是故一切所執無體勝義諦中亦無如來亦復不說有涅槃法於彼一切種類法中而悉無彼涅槃可有後復遮遣。</p>
<p>故下頌言。</p>

<div class="lg regular"><div class='lg-row'>非生死涅槃　有少法差別</div>
<div class='lg-row'>涅槃與生死　亦無少差別</div>
</div><p>釋曰謂以生死因果二法所成諸蘊由此施設而彼諸蘊自性空故不生不滅是故不生不滅二法平等以平等故生死涅槃無有差別。</p>
<p>復次頌言。</p>

<div class="lg regular"><div class='lg-row'>實際涅槃際　空際生死際</div>
<div class='lg-row'>非彼二中閒　有毫釐差別</div>
</div><p>釋曰法性無差別猶如虛空無方分等諸相分別此中意者諸法空性即成涅槃所成法中若謂決定有所得者彼即是空一切異見諸有言說無體可說亦非勝義諦中有彼諸見而可成故是故如來滅後有不有等常無常等邊無邊等而悉不說。</p>
<p>頌緫攝言。</p>

<div class="lg regular"><div class='lg-row'>依止於涅槃　先際及後際</div>
<div class='lg-row'>說常等邊等　有無等諸見</div>
</div><p>釋曰如其次第此說應知。</p>
<p>復次頌言。</p>

<div class="lg regular"><div class='lg-row'>若諸法皆空　何有邊無邊</div>
<div class='lg-row'>亦有亦無邊　非有非無邊</div>
</div><p>復次頌言。</p>

<div class="lg regular"><div class='lg-row'>何一性異性　何有常無常</div>
<div class='lg-row'>亦常亦無常　非常非無常</div>
</div><p>釋曰分別自性無所依止此中意者分別無體故。</p>
<p>復有人言勝義諦中有其涅槃彼有所得謂佛世尊以清淨意分別說法於勝義諦中亦有法可說。</p>
<p>復次論者以頌遣言。</p>

<div class="lg regular"><div class='lg-row'>諸所得皆寂　遠離諸嬈惱</div>
<div class='lg-row'>無我無所成　諸法無所得</div>
</div><p>釋曰法自性空故一切分別而亦止息謂以法性本無所生故佛亦無少法可說但以作業所依而有所成種種施設有性皆空於諸行中故佛亦無少法可說。</p>
</div>
<div class='div-other'><a id='mulu28' />
<p class='h1'>觀夢幻品第二十六</p><p>復次論者謂餘人言今此如是應知所說皆如夢幻有所和合彼諸趣等差別分別亦如乾闥婆城諸行所起皆是緣生此等廣說皆謂證成世俗緣生對治之法有所宣說此說皆是不顛倒義。</p>
<p>故下頌言。</p>

<div class="lg regular"><div class='lg-row'>眾生無明覆　後復起三行</div>
<div class='lg-row'>由三行造業　生人等諸趣</div>
</div><p>釋曰言三行者謂身語意見所造作又謂福行罪行及不動行。</p>
<p>復次頌言。</p>

<div class="lg regular"><div class='lg-row'>以行為因故　而取著於識</div>
<div class='lg-row'>由著彼識故　增長於名色</div>
</div><p>釋曰此畢竟說因名故有色積色成蘊故名色蘊。</p>
<p>復次頌言。</p>

<div class="lg regular"><div class='lg-row'>由名色增故　而生於六處</div>
<div class='lg-row'>六處隨起觸　所生如次說</div>
</div><p>復次頌言。</p>

<div class="lg regular"><div class='lg-row'>因眼及與色　與名色為緣</div>
<div class='lg-row'>如是法和合　是故識生起</div>
</div><p>釋曰是中復以作意和合如彼眼識與名色為緣有所生起餘耳識等與名色為緣有所生起所說亦然。</p>
<p>復次頌言。</p>

<div class="lg regular"><div class='lg-row'>由眼色識三　故能生於觸</div>
<div class='lg-row'>從觸復起受　此受相三種</div>
</div><p>復次頌言。</p>

<div class="lg regular"><div class='lg-row'>因受起於愛　以受故愛生</div>
<div class='lg-row'>從愛生於取　所取有四種</div>
</div><p>釋曰此復云何所言取者謂欲取愛取戒禁取我語取等。</p>
<p>復次頌言。</p>

<div class="lg regular"><div class='lg-row'>因取故有有　謂取者有故</div>
<div class='lg-row'>若無取解脫　是故無彼有</div>
</div><p>復次頌言。</p>

<div class="lg regular"><div class='lg-row'>有者謂五蘊　從蘊故起生</div>
<div class='lg-row'>生故有老死　及憂悲苦等</div>
</div><p>釋曰何名五蘊此說即是五取蘊故由此有彼諸眾生聚諸行生起。</p>
<p>復次頌言。</p>

<div class="lg regular"><div class='lg-row'>諸憂悲苦惱　皆從生所起</div>
<div class='lg-row'>如是即唯有　一大苦蘊生</div>
</div><p>釋曰此中云何而能息滅生法相續一大苦蘊諸所起作謂即應離我所自性。</p>
<p>復次頌言。</p>

<div class="lg regular"><div class='lg-row'>此無明及行　為生死根本</div>
<div class='lg-row'>智者於無明　而不見有體</div>
</div><p>釋曰若見諸行有所造作而生過失此即無明及行與彼生死乃為根本何以故諸行造作故智者不然不見諸行有所造作實智正觀不見有生何以故見真實故。</p>
<p>復次頌言。</p>

<div class="lg regular"><div class='lg-row'>若無明息滅　諸行亦復滅</div>
<div class='lg-row'>無明行滅故　智者如是修</div>
</div><p>釋曰種子滅故牙等不生勝義諦中諸法無體十二緣生智所習力無明等滅自體滅故諸行何有。</p>
<p>復次頌言。</p>

<div class="lg regular"><div class='lg-row'>滅法對治生　即真實所轉</div>
<div class='lg-row'>此一大苦蘊　如是苦皆滅</div>
</div><p>釋曰所謂有支輪迴息滅彼識亦滅以識滅故乃至生老死法皆滅世俗諦可取勝義諦無生諸緣生等法此復云何滅。</p>
</div>
<p class='juan'>大乘中觀釋論卷第十七</p>
<div class='div-w'><p style="margin-left:2em">甲辰歲高麗國大藏都監奉敕彫造</p>
</div>
</div><!-- end of div[@id='body'] -->
</body></html>