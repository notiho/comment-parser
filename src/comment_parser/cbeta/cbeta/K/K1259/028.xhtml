<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御製秘藏詮</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu59' />
<p class='juan'>御製秘藏詮懷感一百韻詩卷第二十八<span class='note-inline'>(卷上)</span>　肥</p>
<div class='div-other'><a id='mulu60' />
<div class='div-orig'><p style="text-indent:0em" class="lg-abnormal"><div class='lg-row'>卜年興我運</div>
</p></div>
<div class='div-commentary'><p style="margin-left:1em"><span class='note-inline'>(昔在成王定鼎郟鄏卜世三十卜年七百文王以文德被物武王以武功定亂致萬彚咸寧百靈受賜道齊天地德光日月遂使慶延三十七王祚永八百餘祀是知聖人之道今昔皆同捿神堯舜之前求治禹湯之上卜年興運成萬世之基又何姬周之年可為儔匹矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>化洽等無疆</div>
</p></div>
<div class='div-commentary'><p style="margin-left:1em"><span class='note-inline'>(天地所以能長且久者以其覆載無私功用不宰是以帝王法而行之使信及豚魚恩霑動植人躋富壽化復淳和自然無疆之休可大之德與夫南山之固北海之深不可得而優劣也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>肅穆皆通濟</div>
</p></div>
<div class='div-commentary'><p style="margin-left:1em"><span class='note-inline'>(華夷大同車書混一遽使暘谷東廻流沙西入南歸卉服北走穹廬通商惠民既安且樂千里不齎於粮食四時自順於風雨肅恭不渝穆清仍著見帝王之用心在通濟而化物也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>公平振紀綱</div>
</p></div>
<div class='div-commentary'><p style="margin-left:1em"><span class='note-inline'>(仲尼所謂必也正名乎者即是設官分職各有司存使滅私徇公措枉舉直振滯為理臨事有断若綱在綱有條而不紊則可以憲章文物拯濟黎元公平之道斯亦大矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>清朝遵禮讓</div>
</p></div>
<div class='div-commentary'><p style="margin-left:1em"><span class='note-inline'>(朝有多士野無遺賢眀禮惟安上治民非王帛之為貴克讓乃益謙保德知鬼神之害盈此蓋上行三代之風下遵五常之道自然而然可謂又盡善矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>眀德遠馨香</div>
</p></div>
<div class='div-commentary'><p style="margin-left:1em"><span class='note-inline'>(老子云明白四照能無知乎則是至明之德燭萬物而察百姓合兩曜而順二儀尚書云至治馨香感于神明黍稷非馨明德惟馨又大易云東鄰殺牛不如西鄰之禴祭實受其福亦取於明德之義也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>撫育同千古</div>
</p></div>
<div class='div-commentary'><p style="margin-left:1em"><span class='note-inline'>(天生蒸民樹之司收又天地之大德日生此欲令聖人皆孩之如慈母之念嬰兒也然百王之下千古<span class='corr'>已</span>還子育大同而物遂其冝人受其惠何有於今之時哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>恩臨溥萬方</div>
</p></div>
<div class='div-commentary'><p style="margin-left:1em"><span class='note-inline'>(夫致地平天成者蓋德廣恩溥也亦如陽春發生蕭蘭俱澤故知帝德廣運無黨無偏使六合葵向萬方星拱豈難也哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>從容安世俗</div>
</p></div>
<div class='div-commentary'><p style="margin-left:1em"><span class='note-inline'>(寬刑薄賦䘏寡賑貧聖政日隆則從容之治也尸無夜閇犬不宵鳴萬國詠謌即安世俗之明化也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>滌蕩順陰陽</div>
</p></div>
<div class='div-commentary'><p style="margin-left:1em"><span class='note-inline'>(左傳曰過而能改善莫大焉若乃生民有瑕亦冝洗蕩持賞罰之權柄順陰陽之唘闔凡曰有過皆得自新)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>喜色浮丹闕</div>
</p></div>
<div class='div-commentary'><p style="margin-left:1em"><span class='note-inline'>(丹闕乃王者之所居喜色則庶民之所樂國人既泰慶雲乃生浮非煙之祥暎丹闕之上)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>英聲徧八荒</div>
</p></div>
<div class='div-commentary'><p style="margin-left:1em"><span class='note-inline'>(民歌有道四方既仰於英聲化洽無垠八荒自歸於正朔八荒者東西南北四維荒服之外聲教所不到處也雖昔時未順而今乃咸賔矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>擇賢齊舜禹</div>
</p></div>
<div class='div-commentary'><p style="margin-left:1em"><span class='note-inline'>(舜自仄陋而求禹當昌言必拜搜擇賢善同致成平迨皇朝徵舉才能超拔英彥草澤之士咸出無愧於舜禹者哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>簡易習堯唐</div>
</p></div>
<div class='div-commentary'><p style="margin-left:1em"><span class='note-inline'>(瑞栱之化既成簡易之道斯著民皆胥樂物盡雍熙政化習於唐堯庶事和於太古)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>得意乹坤朗</div>
</p></div>
<div class='div-commentary'><p style="margin-left:1em"><span class='note-inline'>(聖人設教四海恱隨法天而行順時而動得化民之意故天地而清朗焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>慈和雨露滂</div>
</p></div>
<div class='div-commentary'><p style="margin-left:1em"><span class='note-inline'>(宣慈惠和聖人之德也雨露渥澤聖人之恩也物<span class='corr'>已</span>從其教令澤必及於生靈肆赦眚災比雨露之滂霈也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>彌隆輝麗日</div>
</p></div>
<div class='div-commentary'><p style="margin-left:1em"><span class='note-inline'>(杲日麗天輝照六合之內皇風周普彌隆八表之中覆育之功照臨之德緣情抒思得不美乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>正治美甘棠</div>
</p></div>
<div class='div-commentary'><p style="margin-left:1em"><span class='note-inline'>(毛詩云蔽苐甘棠勿翦勿伐蓋美邵伯之教明於南國欲使居[卄/皤]聞者絕其私在經濟者奉其政徵其前古以誡今來咸令化洽萬方同邵公之治民思不絕者)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>武藝皆奇絕</div>
</p></div>
<div class='div-commentary'><p style="margin-left:1em"><span class='note-inline'>(武者蓋欲遏禍威遠安民和眾者也故湏精鍊貔貅號令進退既皆奇絕復善機冝七德之功克全一戎衣而大定矣仲尼云不教民戰是謂弃之也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>英聲雅不狂</div>
</p></div>
<div class='div-commentary'><p style="margin-left:1em"><span class='note-inline'>(夫善用兵者盖果於不得<span class='corr'>已</span>且如前敵來侵故用兵而止之故不取威黷武然後為勝矣所以英聲雖振雅正不渝此乃神武之道在乎手矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>和平關塞靜</div>
</p></div>
<div class='div-commentary'><p style="margin-left:1em"><span class='note-inline'>(一德用康九功惟序度開之吏曉征豈待於鷄鳴防塞之夫夜寢不虞於犬吠蕩蕩之化民共樂推)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>健羨野民康</div>
</p></div>
<div class='div-commentary'><p style="margin-left:1em"><span class='note-inline'>(東皐南畝春生秋成家有餘糧戶無煩伇鑿井而飲擊壤而歌豈知上有堯舜之君下有稷高之相沐浴聖化堪健羨哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>瑞播卿雲匝</div>
</p></div>
<div class='div-commentary'><p style="margin-left:1em"><span class='note-inline'>(九苞儀鳳皆呈瑞於皇都五色卿雲盡舒祥於帝闕乂安天下有斯昭著者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>書觀乙夜忙</div>
</p></div>
<div class='div-commentary'><p style="margin-left:1em"><span class='note-inline'>(宵衣待且乙夜觀書欲使品物昭蘇盡服淳和之化矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>鳬趨金殿政</div>
</p></div>
<div class='div-commentary'><p style="margin-left:1em"><span class='note-inline'>(一人凝旒百辟在列珠簾卷而香籠雉扇金殿肅而風清鳳旗共罄鳬趍同瞻堯彩也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>鼇抃玉墀傍</div>
</p></div>
<div class='div-commentary'><p style="margin-left:1em"><span class='note-inline'>(星拱葵向之方梯山航海之國來從遐裔未識大君同四隩之奉圖若百獸之率舞玉墀之下鼇抃而前帝德使然物自知化矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>逈堡休烽燧</div>
</p></div>
<div class='div-commentary'><p style="margin-left:1em"><span class='note-inline'>(太陽既升四極皆照況邊城逈堡荒俗遐陬豈敢拒於皇威而不從風教者哉所以烽燧罷警関防不虞民人用安康莊如砥也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>邊兵戢虎狼</div>
</p></div>
<div class='div-commentary'><p style="margin-left:1em"><span class='note-inline'>(如虎之師似狼之旅所向皆剋舉無失時今既歸馬休牛修文偃武春耕之俗徹榆塞以謳歌冬獵之徒逾燕山而馳騁蓋蠢尓之虜<span class='corr'>已</span>悛惡矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>戎夷思德義</div>
</p></div>
<div class='div-commentary'><p style="margin-left:1em"><span class='note-inline'>(東夷西戎懷德服義既營宮而望幸故稽領以推誠也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>蠻貊奉梯航</div>
</p></div>
<div class='div-commentary'><p style="margin-left:1em"><span class='note-inline'>(舜帝格於三苗宣王征於六月蓋討其不順伐其為祓今既聲教大同德澤咸被梯航入貢府無虛月矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>治國三才順</div>
</p></div>
<div class='div-commentary'><p style="margin-left:1em"><span class='note-inline'>(以欲從人順時設教天地不迷於風雨民人皆稟於義方符瑞日臻鴻圖可久矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>雄文五色章</div>
</p></div>
<div class='div-commentary'><p style="margin-left:1em"><span class='note-inline'>(昔自兩漢逮于巨唐或五色之筆夢傳或一聯之詩神受然後聲塵煥尓文章蔚然今我后復三代之質文暢二南之雅道徵賈誼於宣室待相如於甘泉崇學尚儒去奢克儉文德之威未有如今之朝矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>遐邇傳富庶</div>
</p></div>
<div class='div-commentary'><p style="margin-left:1em"><span class='note-inline'>(德教大敷法被天下家肥國富遐邇覃恩皆傳元首明哉股肱良哉庶事康哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>中外盡昭彰</div>
</p></div>
<div class='div-commentary'><p style="margin-left:1em"><span class='note-inline'>(每以至德要道垂教中區由是八表輸誠四夷入貢盡於等降禮待無遺以至萬國昭彰恭事上帝)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>墜典冝常補</div>
</p></div>
<div class='div-commentary'><p style="margin-left:1em"><span class='note-inline'>(體國經野以教為本化民成俗以學為先故墜典必修無文咸袟風行諸夏草偃殊服)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>玄機理不忘</div>
</p></div>
<div class='div-commentary'><p style="margin-left:1em"><span class='note-inline'>(機者動之微非聖人不能見即宏壽妙略理國幽致勳臣元輔精究寧忘故呂望師周禹湯佐舜盡得昇平矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>北燕窮毳幕</div>
</p></div>
<div class='div-commentary'><p style="margin-left:1em"><span class='note-inline'>(胡地玄冰邊土慘裂韋韝毳幕以禦風雨驅羊牧馬以資事業故聲教絕被篾有典墳)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>南地足菰蔣</div>
</p></div>
<div class='div-commentary'><p style="margin-left:1em"><span class='note-inline'>(島渚煩蒸魚塩成俗湖漅卑濕菰蔣復多蓋風土所冝方物自定比我上國氣候懸殊)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>氣爽煙霞麗</div>
</p></div>
<div class='div-commentary'><p style="margin-left:1em"><span class='note-inline'>(中原景麗諸夏觀光五風信符十雨氣爽非煙羃羃彤麗依依丹鳳既集祥麟自現神龍攸降瑞龜斯出)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>鴻飛羽翼張</div>
</p></div>
<div class='div-commentary'><p style="margin-left:1em"><span class='note-inline'>(毛詩云大曰鴻小曰[序-予+(鴈-厂)]文武面序猶鴻[序-予+(鴈-厂)]之行飛羽翼高張贊皇猷之永遠咸遵古道共致昇平)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>閑情空縹緲</div>
</p></div>
<div class='div-commentary'><p style="margin-left:1em"><span class='note-inline'>(天下無事國用益充曠然端拱之風豁尓凝旒之化致象外之志縹緲蓋域中之俗淳和矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>逸志自汪洋</div>
</p></div>
<div class='div-commentary'><p style="margin-left:1em"><span class='note-inline'>(逸豫之情所以汪洋無際者聖人之心同天覆之大地載之廣子育之惠又何所不至哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'><span class='corr'>豐</span>稔連遐土</div>
</p></div>
<div class='div-commentary'><p style="margin-left:1em"><span class='note-inline'>(海隅之俗夷壤之民德化所臨風教所被既却走馬自糞田園則八稻嘉禾率土而豐稔矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>謳謌頌廣塲</div>
</p></div>
<div class='div-commentary'><p style="margin-left:1em"><span class='note-inline'>(國家所以闢文闈設太學思求寒後重抑世家用擇棟梁同康黎庶既咸臻於多士不求備於一人公道大開頌聲爰振)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>遂心收逆壘</div>
</p></div>
<div class='div-commentary'><p style="margin-left:1em"><span class='note-inline'>(堯舜在上周邵作弼縱使[山/虫]尤之旅有扈之徒以不能施武勇恣狂悖故菆尓之眾逆壘自平此蓋天人合功遂心而收矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>銜璧負牽羊</div>
</p></div>
<div class='div-commentary'><p style="margin-left:1em"><span class='note-inline'>(夫中原之君威臨萬國或銜璧而歸命或牽羊而納[(止/天)*欠]斯蓋悟偷生之不永遂歸化以求安)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>舉動民皆樂</div>
</p></div>
<div class='div-commentary'><p style="margin-left:1em"><span class='note-inline'>(聖人以欲從人慮一夫不獲舉事必求於康濟出言湏益於生靈致民忻戴樂推情不能<span class='corr'>已</span>)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>雍容物不傷</div>
</p></div>
<div class='div-commentary'><p style="margin-left:1em"><span class='note-inline'>(不嚴而治不肅而成者蓋至仁守於雌靜務安萬物草木不殺飛走咸遂雍容居尊如日可受)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>郊禋陳簠簋</div>
</p></div>
<div class='div-commentary'><p style="margin-left:1em"><span class='note-inline'>(車服<span class='corr'>已</span>備宗祀郊禋牢醴既修湏陳簠簋表聖心之肅穆法上古之規儀)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>班序儼珪璋</div>
</p></div>
<div class='div-commentary'><p style="margin-left:1em"><span class='note-inline'>(群臣班瑞儼列珪璋盡恭謹之心表精純之至則可以上天降祐也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>覆載從恢廓</div>
</p></div>
<div class='div-commentary'><p style="margin-left:1em"><span class='note-inline'>(天覆地載育物無私類明君之風化也澤及昆蟲無黨無偏可謂恢廓矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>周流任渺茫</div>
</p></div>
<div class='div-commentary'><p style="margin-left:1em"><span class='note-inline'>(地雖無疆至德咸被所以物遂情性任其周流然不離於聖化也亦如百川奔注萬派渺茫同其朝宗皆歸海也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>歲時朋聖曆</div>
</p></div>
<div class='div-commentary'><p style="margin-left:1em"><span class='note-inline'>(聖曆既眀歲時爰定此乃察璿璣而調玉燭考短長而定盈虛使風雨不迷陰陽克叶者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>号令若嚴霜</div>
</p></div>
<div class='div-commentary'><p style="margin-left:1em"><span class='note-inline'>(發号施令懲姦止惡聖意在敷於德教民心稟若於嚴霜蓋匪滋章欲知賞罰矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>蜀棧遊青嶺</div>
</p></div>
<div class='div-commentary'><p style="margin-left:1em"><span class='note-inline'>(昔人言蜀道之難棧路之險今車馬遊往貢輸相望縱山之高嶺之峻人之履踐如砥者乃帝德使然無遠不至是知在德不在險也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>荊湘貢白麞</div>
</p></div>
<div class='div-commentary'><p style="margin-left:1em"><span class='note-inline'>(夫為瑞者隨時所出皆楨祥也今荊楚大澤產此白麞馴擾安處逼之不懼撫之不驚獲而貢之式光盛德又何必五色表奇一角稱異者哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>高風躋五帝</div>
</p></div>
<div class='div-commentary'><p style="margin-left:1em"><span class='note-inline'>(無為道著淳朴風清體天之義既眀則民之心咸服化同五帝可以高攀矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>盛德踵三皇</div>
</p></div>
<div class='div-commentary'><p style="margin-left:1em"><span class='note-inline'>(伏羲神農黃帝謂之三皇今則天下大定率土來賔紹卜年卜世之基継超三邁五之代矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>秘閣摽圖史</div>
</p></div>
<div class='div-commentary'><p style="margin-left:1em"><span class='note-inline'>(蘭臺仙署麟閣石渠藏百代之筞書修前王之墜典瘴惡彰善俱有否臧矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>掄材選棟梁</div>
</p></div>
<div class='div-commentary'><p style="margin-left:1em"><span class='note-inline'>(有安邦之業懷經濟之才應運而生為時而出上可以股肱王室下可以康濟生民隨其所能掄材擢用)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>賑貧施穀麥</div>
</p></div>
<div class='div-commentary'><p style="margin-left:1em"><span class='note-inline'>(月令季春天子乃命有司發倉廩賜貧窮賑乏絕我國家應天順民受命踐祚師考古道也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>貌儼見周姜</div>
</p></div>
<div class='div-commentary'><p style="margin-left:1em"><span class='note-inline'>(周公為政子牙師傳功能代天力能舉國外肅敦仁之貌內懷臣莭之心今之賢輔可比用善矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>讓德歸穹昊</div>
</p></div>
<div class='div-commentary'><p style="margin-left:1em"><span class='note-inline'>(責躬罪己乃仁主之揮謙讓德歸天則先王之盛美尚書云朕躬有罪無以萬方萬方有罪罪在朕躬)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>精求用粃糠</div>
</p></div>
<div class='div-commentary'><p style="margin-left:1em"><span class='note-inline'>(國家設科取土校藝求人大則經濟之材小則郡牧之識粃糠之者咸預搜羅者歟)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>殲刑羅狡猾</div>
</p></div>
<div class='div-commentary'><p style="margin-left:1em"><span class='note-inline'>(殲者盡也國家懲惡勸善發號施令羅籠狡猾之俗盡復淳素之風刑法既眀民人自恱)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>懸爵待忠良</div>
</p></div>
<div class='div-commentary'><p style="margin-left:1em"><span class='note-inline'>(文德化成武功致治甲乙之利恒設草澤之士無遣以天祿旌其能以三爵秋其序非文行道藝莫可預也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>風揭旌旗猛</div>
</p></div>
<div class='div-commentary'><p style="margin-left:1em"><span class='note-inline'>(爾雅曰注旄首曰旌有鈴曰旗天風助動威而不猛其在茲也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>雲橫醜虜亡</div>
</p></div>
<div class='div-commentary'><p style="margin-left:1em"><span class='note-inline'>(赫矣王師討乎眾虜下合民志上恊天心感雲陣以橫空助兵氣而無或者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>生靈皆有截</div>
</p></div>
<div class='div-commentary'><p style="margin-left:1em"><span class='note-inline'>(天生蒸民非君不治致於有截之域咸荷無私之化也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>天道助時昌</div>
</p></div>
<div class='div-commentary'><p style="margin-left:1em"><span class='note-inline'>(皇天無親甘露於是而降惟德是輔太階於是而平得非六府孔脩四聰廣闢)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>布令施深信</div>
</p></div>
<div class='div-commentary'><p style="margin-left:1em"><span class='note-inline'>(夫令者非信不行是以賞罰折中內外咸遵易曰信及豚魚禮曰和慶行令)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>憂民軫納隍</div>
</p></div>
<div class='div-commentary'><p style="margin-left:1em"><span class='note-inline'>(聖人憂民以百姓心為心以百姓欲為欲致黔黎於富壽儻一物失所若巳納之於隍隍溝池也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>除祅揮寶刃</div>
</p></div>
<div class='div-commentary'><p style="margin-left:1em"><span class='note-inline'>(翦除祅孽振耀武功則寶刃一揮而煙塵四息者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>蕩[宋-木+祋]跨龍驤</div>
</p></div>
<div class='div-commentary'><p style="margin-left:1em"><span class='note-inline'>(蕩平[宋-木+祋]厲恢廣聖功鵬舉龍驤莫能喻其勢也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>宵旰綏諸夏</div>
</p></div>
<div class='div-commentary'><p style="margin-left:1em"><span class='note-inline'>(聖君之布大政也宵分尚衣日旰未食撫綏於諸夏肅靜於萬邦統御寰區親臨大政)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>勤劬服遠羌</div>
</p></div>
<div class='div-commentary'><p style="margin-left:1em"><span class='note-inline'>(效惟堯之劬瘠美大禹之胼胝勤勞克彰羌夷遠服披皮辮髮之眾重譯[葶-丁+呆]街而來八蠻歸朝四夷向化)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>狴牢冤枉理</div>
</p></div>
<div class='div-commentary'><p style="margin-left:1em"><span class='note-inline'>(片言折獄之臣盡衣設禁之法固無冤枉不滯狴牢䥫冠繡衣得其人矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>刑政要威揚</div>
</p></div>
<div class='div-commentary'><p style="margin-left:1em"><span class='note-inline'>(尚書云刑故無小斯所以不嚴而治也雖彰善瘴惡慎刑政於士師戢暴揚威嚴法令於廷尉也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>從諫無留滯</div>
</p></div>
<div class='div-commentary'><p style="margin-left:1em"><span class='note-inline'>(木從繩則正后從諫則聖萬機之內庶政之間每容及霤之言恒聽沃心之說必使事無留滯聖德日新者焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>溫恭柔勝剛</div>
</p></div>
<div class='div-commentary'><p style="margin-left:1em"><span class='note-inline'>(剛者天也有雷霆肅殺之威柔者地也有發生厚載之德王者溫恭允塞慈睿仁明以尊賢容眾之恒恩脒雪霜震電之烈政也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>親耕<span class='corr'>豐</span>稼穡</div>
</p></div>
<div class='div-commentary'><p style="margin-left:1em"><span class='note-inline'>(聖主憂民思<span class='corr'>豐</span>稼穡表行政化遂致親耕)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>有瑞集禎祥</div>
</p></div>
<div class='div-commentary'><p style="margin-left:1em"><span class='note-inline'>(咸謌上瑞共樂豐年喜集禎祥河清麟現)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>金闕來傳詔</div>
</p></div>
<div class='div-commentary'><p style="margin-left:1em"><span class='note-inline'>(皆瞻金闕共仰天書高竪鷄竿恩流遐邇)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>銀蟾任意望</div>
</p></div>
<div class='div-commentary'><p style="margin-left:1em"><span class='note-inline'>(皎潔銀蟾清光夜朗怡懷杍思吟望不休)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>戶無扄夜室</div>
</p></div>
<div class='div-commentary'><p style="margin-left:1em"><span class='note-inline'>(國豐人泰盜竊不生月下民謌無扃夜室)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>海不起波浪</div>
</p></div>
<div class='div-commentary'><p style="margin-left:1em"><span class='note-inline'>(干戈息戰咸謌聖化之功海不揚波以表太平之運)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>美譽功堪立</div>
</p></div>
<div class='div-commentary'><p style="margin-left:1em"><span class='note-inline'>(恩霑草木惠及昆蟲聖譽彌深堪盡青史)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>佳聲孰敢當</div>
</p></div>
<div class='div-commentary'><p style="margin-left:1em"><span class='note-inline'>(諸國咸賓戎夷懾伏行無為而化天下施惠愛以保昌期聖德難齊佳聲莫及)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>輕風搖劒珮</div>
</p></div>
<div class='div-commentary'><p style="margin-left:1em"><span class='note-inline'>(風清御苑日暖彤庭聖祚方隆梯山入貢君臣道合禮教遐敷衣冠雜沓以瞻天劒珮丁當而拱極)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>巧舌似笙簧</div>
</p></div>
<div class='div-commentary'><p style="margin-left:1em"><span class='note-inline'>(謌元百之德詠育物之功頌聲有聞諫諍無用赤心奉上有異笙簧利口雖開難陳謟媚)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>德重非身老</div>
</p></div>
<div class='div-commentary'><p style="margin-left:1em"><span class='note-inline'>(漁樵遂志草木咸蘇高天莫量重德難比勿以暮年之質皆可欽崇木期敦肅之人彌堪鄭重)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>生踈欲面墻</div>
</p></div>
<div class='div-commentary'><p style="margin-left:1em"><span class='note-inline'>(事君之道忠信為基淳素之門進取有頼恒存雅橾免致猜嫌理有生踈面墻何異)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>上林多異菓</div>
</p></div>
<div class='div-commentary'><p style="margin-left:1em"><span class='note-inline'>(芳時雨霽上苑花眀鸎遷喬木之端草嫰危亭之畔生成之煦菓實乖滋)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>曲水引廻塘</div>
</p></div>
<div class='div-commentary'><p style="margin-left:1em"><span class='note-inline'>(天池浩渺地紀寬通萬[泳-永+(瓜-、)]朝宗四溟無盡廻塘潤下曲沼流波濟物之功用之莫極)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>俊利韜機略</div>
</p></div>
<div class='div-commentary'><p style="margin-left:1em"><span class='note-inline'>(徵諸賢哲共作股肱籌略既施寰宇克靜神情高爽利用逢時雅合典經深窮王佐)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>忠貞竭胏膓</div>
</p></div>
<div class='div-commentary'><p style="margin-left:1em"><span class='note-inline'>(衣冠濟濟識量汪汪進退知機忠貞有則力扶宗社能竭肺膓流雅頌於國風列奇姿於麟誾)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>松蘿穿戶牖</div>
</p></div>
<div class='div-commentary'><p style="margin-left:1em"><span class='note-inline'>(至仁之御宇也務在安人各從所欲故有志尚清虛心師莊老徑荒苔蘚門暎松蘿自謂巢由不臣堯舜優游卒嵗以樂道哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>筠色秀琳琅</div>
</p></div>
<div class='div-commentary'><p style="margin-left:1em"><span class='note-inline'>(筠色翠綠貞實可愛秀潤之姿尤類美王爾雅云西北之美者有崑崘琳琅玡焉此盖取喻於賢人君子懷玉守莭青蠅不能為玷雪霜豈得其凋邪)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>玉帛堆盈庫</div>
</p></div>
<div class='div-commentary'><p style="margin-left:1em"><span class='note-inline'>(易云何以聚人曰財尚書又云民心無常惟惠之懷是以賞功旌德非玉帛而何況今萬國向化四方歸仁庭實之貢日無暫暇自然堆庫盈府以備國用矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>軍儲溢太倉</div>
</p></div>
<div class='div-commentary'><p style="margin-left:1em"><span class='note-inline'>(連營百萬之旅太倉九年之粟蓋膏腴之田歲稔吴楚之運日至淨漢設常平倉不可同日而語也)</span>。</p>
</div></div>
<p class='juan'>御製秘藏詮懷感一百韻詩卷第二十八</p>
<div class='div-w'><p style="margin-left:1em">丙午歲高麗國大藏都監奉敕雕造</p>
</div></div>
</div><!-- end of div[@id='body'] -->
</body></html>