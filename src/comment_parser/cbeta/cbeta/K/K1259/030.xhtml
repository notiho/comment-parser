<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御製秘藏詮</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu63' />
<p class='juan'>御製秘藏詮懷感廻文五七言詩卷第三十</p>
<div class='div-other'><a id='mulu64' />
<div class='div-other'><a id='mulu65' />
<p class='h3'>五言　　　　　　　　　　肥</p>
<div class='div-orig'><p style="text-indent:0em" class="lg-abnormal"><div class='lg-row'>眀哲賢高士</div>
</p></div>
<div class='div-commentary'><p style="margin-left:1em"><span class='note-inline'>(文明睿哲之君必賢於高士也何則賢不自賢由聖人而賢之如傳巗之比本匹夫也孰能識之逮乎冥通帝夢刻象搜徵高秉化權始彰賢俊也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>遠深甚更長</div>
</p></div>
<div class='div-commentary'><p style="margin-left:1em"><span class='note-inline'>(可以見德業宏遠智術幽深動合典章言惟唘沃若巨川之舟檝比大旱之霖雨足以保曆數之延長也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>清風搖影轉</div>
</p></div>
<div class='div-commentary'><p style="margin-left:1em"><span class='note-inline'>(縱橫廟筭大闡皇猷如風之清動搖物影飄颻宛轉周極八紘不假鳴條滌蒸民之煩慮<span class='corr'>已</span>矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>滿月瑩寒光</div>
</p></div>
<div class='div-commentary'><p style="margin-left:1em"><span class='note-inline'>(況帝道之眀也皓魄滿輪高懸寥泬皎無纖翳光照萬部可以發騷人之幽典也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>英俊皆才用</div>
</p></div>
<div class='div-commentary'><p style="margin-left:1em"><span class='note-inline'>(英髦俊㒇皆負霸國之雄才賔王之利用而乃虛慄遁世藏器俟時用之則為虎不用之則為鼠是以聖人仄席旁求恐遺賢也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>品流見異常</div>
</p></div>
<div class='div-commentary'><p style="margin-left:1em"><span class='note-inline'>(品流者則常庶也賢人未遇多隱其間道之否也如石落落時又來也如王碌碌不離鄙俚之間可見非常之士)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>生平觀至道</div>
</p></div>
<div class='div-commentary'><p style="margin-left:1em"><span class='note-inline'>(道者萬化之源二儀之母斯須不可以去身也是以聖人或坐朝垂問或拱默存思庶合天機以資日用所謂挫銳解紛知白守<span class='corr'>黑</span>常無欲以觀其妙也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>化俗蘊馨香</div>
</p></div>
<div class='div-commentary'><p style="margin-left:1em"><span class='note-inline'>(以道德仁義而化俗者孰敢不從如草上之風必偃所以民化於上見賢思齊剋<span class='corr'>已</span>復禮修德進業如蘭之香)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>榮貴空知命</div>
</p></div>
<div class='div-commentary'><p style="margin-left:1em"><span class='note-inline'>(富貴在天人之賦分若恃之而不修德者所謂空知其命而不知禍福之相倚是以聖人之在位也尚乃小心翼翼終日乹乹而況於土民乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>去非免作荒</div>
</p></div>
<div class='div-commentary'><p style="margin-left:1em"><span class='note-inline'>(去非者則去甚去奢去泰自然知止足識安危外不作於禽荒內不作於色荒養素還淳家國自富)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>輕波雨水混</div>
</p></div>
<div class='div-commentary'><p style="margin-left:1em"><span class='note-inline'>(聖人之道如水澄渟小人之讒如雨飄暴輕波雖混倐尓難留雨霽波停甚然無變)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>裊柳樹枝狂</div>
</p></div>
<div class='div-commentary'><p style="margin-left:1em"><span class='note-inline'>(柳帶湛長動多搖曳物之性也自然而然況乎雲從龍而風從虎水流濕而火就燥是以聖人在位草木蟲魚皆遂其性也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>迎也春將盛</div>
</p></div>
<div class='div-commentary'><p style="margin-left:1em"><span class='note-inline'>(王者南面負扆東郊迎春則萬物熙熙然而得其生也日軓青陸神司大皞可不盛乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>送歸秋亦忙</div>
</p></div>
<div class='div-commentary'><p style="margin-left:1em"><span class='note-inline'>(春秋輪移世之常理寵辱倚伏人之恒事是知秋氣成物素景臨人儻非豁如寧免忙也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>精神何氣骨</div>
</p></div>
<div class='div-commentary'><p style="margin-left:1em"><span class='note-inline'>(抱冲和之道者精神可全得柔弱之理者氣骨乃固骨氣猶宅也精神猶主也人或兼之則動合規矩言符典教故可致理於天下也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>政理頌甘棠</div>
</p></div>
<div class='div-commentary'><p style="margin-left:1em"><span class='note-inline'>(運應五百而生者曰命世之才邵公其人歟故得棠樹植於分陜勿翦勿伐政理興於姬周載歌載頌且羊祜峴山之碑行人覽之而墯睷豈況邵公之德民其忘諸是以聖人頻發歎詠蓋欲令為人臣者學邵公之德業仁邵公之政理使千載之後名績不墜也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>行孝慈仁德</div>
</p></div>
<div class='div-commentary'><p style="margin-left:1em"><span class='note-inline'>(禮云父子之道天性也所以同心之孝發自於情此乃凡百之人常所行也苦聖人之孝則異於是下獨親其親不獨子其子則天下皆親皆子矣所以仁者兼愛德者道用仲尼云仁者必有勇即是勇於孝勇於慈勇於德未有違上四者聞於家而達於邦者哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>樂為惠有方</div>
</p></div>
<div class='div-commentary'><p style="margin-left:1em"><span class='note-inline'>(惠及四方民自樂為化及萬國咸使從風亭壽之恩既行覆載之義遠矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>盈盈對賞詠</div>
</p></div>
<div class='div-commentary'><p style="margin-left:1em"><span class='note-inline'>(宸襟懷感成題因事遣興或美明哲之士或樂康哉之風或勉為荒或誡情染勸行政理使服孝慈發言成詩用勗天下所詠之事若盈盈在目是知至德溥覆聖藻遐宣坤雄之內蠢尓之俗又焉知吾皇行三代之化哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>興罷若存亡</div>
</p></div>
<div class='div-commentary'><p style="margin-left:1em"><span class='note-inline'>(詩之興也體物緣情感懷敘事形於言而露於志思之罷也凝神靜慮閒尓怡然罷吟詠而思自闉孰可言存亡也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>亡存若罷興</div>
</p></div>
<div class='div-commentary'><p style="margin-left:1em"><span class='note-inline'>(聖人臨馭天下每懷憂畏觀史傳之事鑒存亡之理順恊亍意欲罷而不能也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>詠賞對盈盈</div>
</p></div>
<div class='div-commentary'><p style="margin-left:1em"><span class='note-inline'>(既賞其事必詠其意盈盈目前美景之謂也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>方有惠為樂</div>
</p></div>
<div class='div-commentary'><p style="margin-left:1em"><span class='note-inline'>(方猶常也古今為政之道必常有仁惠而民樂之)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>德仁慈孝行</div>
</p></div>
<div class='div-commentary'><p style="margin-left:1em"><span class='note-inline'>(上有仁德則慈孝興行于下矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>棠甘頌理政骨氣何神精</div>
</p></div>
<div class='div-commentary'><p style="margin-left:1em"><span class='note-inline'>(思得如邵公之賢也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>忙亦秋歸送盛將春也迎</div>
</p></div>
<div class='div-commentary'><p style="margin-left:1em"><span class='note-inline'>(春秋迭代若迎送焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>狂枝樹枊裊混水雨波輕</div>
</p></div>
<div class='div-commentary'><p style="margin-left:1em"><span class='note-inline'>(感春秋之代謝覩景物而興言也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>荒作免非去</div>
</p></div>
<div class='div-commentary'><p style="margin-left:1em"><span class='note-inline'>(作德心逸日休作偽心勞日拙荒治也治其所作歸於德義則非責之識免而去矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>命知空貴榮</div>
</p></div>
<div class='div-commentary'><p style="margin-left:1em"><span class='note-inline'>(滿而不溢高而不危所以長守富貴無恃其命在德而<span class='corr'>已</span>矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>香馨蘊俗化</div>
</p></div>
<div class='div-commentary'><p style="margin-left:1em"><span class='note-inline'>(明德惟馨脩而蘊之則俗勸而化)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>道至觀平生</div>
</p></div>
<div class='div-commentary'><p style="margin-left:1em"><span class='note-inline'>(夫至道玄妙可以為平生之達觀)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>常異見流品</div>
</p></div>
<div class='div-commentary'><p style="margin-left:1em"><span class='note-inline'>(土之有不常之器奇才異能者必穎拔於流品之中)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>用才皆俊英</div>
</p></div>
<div class='div-commentary'><p style="margin-left:1em"><span class='note-inline'>(所用無私位以待賢)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>光寒瑩月滿轉影搖風清</div>
</p></div>
<div class='div-commentary'><p style="margin-left:1em"><span class='note-inline'>(廣大無私若日月之照臨發號施令如風雨之動潤也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>長更甚深遠士高賢哲眀</div>
</p></div>
<div class='div-commentary'><p style="margin-left:1em"><span class='note-inline'>(運祚延長道德深遠皆由君臣上下咸有一德哲賢盡心之弜諧者也)</span>。</p>
</div></div>
<div class='div-other'><a id='mulu66' />
<p class='h3'>七言</p>
<div class='div-orig'><p style="text-indent:0em" class="lg-abnormal"><div class='lg-row'>情非亦好皆齊一</div>
</p></div>
<div class='div-commentary'><p style="margin-left:1em"><span class='note-inline'>(夫善齊者以不齊而齊於天下也雖好惡之相傾而是非之一貫必於情而為是所以不好者蓋是無所是也必於情而為非所以不惡者蓋非無所非也故情雖非而亦好之于以見惣天下之機者達得一之門秉善齊之栢運無方之用成不宰之功而皆齊於一也豈不妙哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>去住懽心事對酬</div>
</p></div>
<div class='div-commentary'><p style="margin-left:1em"><span class='note-inline'>(夫聖人乏心以虛而應其去也去無所去則蕩蕩而咸通其住也住無所住則存存而不昧故對於事而形於懽者乃唱之而必酬猶谷之而赴響也事之獻替心之去留原懽之來何常之有)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>誠信樂教花盡發</div>
</p></div>
<div class='div-commentary'><p style="margin-left:1em"><span class='note-inline'>(天以不言而信而四時自行地以不言而信而萬物自生故有國者必不得<span class='corr'>已</span>兵食可去而信不可去也夫信之道則之也日常用之也日理始則及於人終則感於神然後天則報之以常行而四時不忒地則報之以常生而萬物咸植且春是四時之首花為萬物中妍故以花發而緣其情也所以然者蓋百花麗乎春矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>得中高接霧輕收</div>
</p></div>
<div class='div-commentary'><p style="margin-left:1em"><span class='note-inline'>(域中有四大而王居一焉蓋得中正之道冥契於天亦猶晴空霧廓上見蒼蒼之色使萬物樂然而生曄尓而榮故云高接也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>爭開競秀和香色</div>
</p></div>
<div class='div-commentary'><p style="margin-left:1em"><span class='note-inline'>(夫物紜紜不知天之所以覆地之所以載道之所以育王之所以生但爭開競秀而<span class='corr'>已</span>且香有遠近色有濃澹和而生之各當其分誠不可強而為也悲夫)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>儼雅相逢靜㝡幽</div>
</p></div>
<div class='div-commentary'><p style="margin-left:1em"><span class='note-inline'>(象之生也觸類長之故逢一事措一辭儼若安定必盡其雅正之道也如上詠景物等靜而思之幽深妙理莫斯為㝡)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>眀日麗來朱紫殿</div>
</p></div>
<div class='div-commentary'><p style="margin-left:1em"><span class='note-inline'>(大明之日麗于天蓋君之象也臨照萬域明鑑九重當絕漢以飛光若凝丹之耀彩亦所以增紫殿之華也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>細雲搖曳瑩朱樓</div>
</p></div>
<div class='div-commentary'><p style="margin-left:1em"><span class='note-inline'>(山川出雲臣之象也無感不至有開必先搖搖曳曳稟之自然至若潔白其蹤輕明其體亦足可以瑩飾朱樓也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>名揚可大終奇異</div>
</p></div>
<div class='div-commentary'><p style="margin-left:1em"><span class='note-inline'>(富有之謂大業日新之謂盛德則聖人可大之功也位之韜矣名必揚焉遠著無疆高掩遂古曰奇曰異豈不然[栽-木+(万-一)])</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>禮讓能謙遂勝遊</div>
</p></div>
<div class='div-commentary'><p style="margin-left:1em"><span class='note-inline'>(夫能以禮讓為國者必能崇德之基持謙之柄一日剋<span class='corr'>己</span>復禮而天下歸仁允所謂謙尊而益光也夫如是則何住而不適固所遊而必勝矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>呈瑞眾多唯景福</div>
</p></div>
<div class='div-commentary'><p style="margin-left:1em"><span class='note-inline'>(瑞應圖曰天下有道則甘露降麟鳳現而況太平<span class='corr'>已</span>來天地交泰鳳皇見於魯郡騏驥來於宛城黃河屢清甘露頻降龜麟之瑞禾稼之祥萬國充庭府無虛月二儀薦祉夬不絕書盖聖德以惟新致蒼生而受福詩云一人有慶兆民頼之斯之謂歟)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>應祥冝自集禎休</div>
</p></div>
<div class='div-commentary'><p style="margin-left:1em"><span class='note-inline'>(夫聖人以惟德奉天克勤克儉應乎天地之瑞廣于端拱之風冝其百度惟貞四門肅穆荷自天之祐齊無疆之休)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>聲聞遠令遵依政</div>
</p></div>
<div class='div-commentary'><p style="margin-left:1em"><span class='note-inline'>(發號施令自邇及遐聲教聞於八荒德澤流於六合照臨之下無不遵乎聖政焉所謂似天覆人如風偃草者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>士庶咸知斆聿修</div>
</p></div>
<div class='div-commentary'><p style="margin-left:1em"><span class='note-inline'>(濟濟多士皆學富於古今擾擾庶民亦咸修於禮讓盖以上行則下效邇恱則遐來致乎率土普天進德修業)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>橫有竪機深理道</div>
</p></div>
<div class='div-commentary'><p style="margin-left:1em"><span class='note-inline'>(王者之治天下也酌皇王步驟之道體天地造化之冝雖演在萬端而理有要道橫則拈地之河九曲竪則搘天之岳三峯陰陽不能察其機鬼神不能窮其變縱橫舒卷何往弗<span class='corr'>臧</span>)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>進賢忠莭溥分憂</div>
</p></div>
<div class='div-commentary'><p style="margin-left:1em"><span class='note-inline'>(分憂代理欲求其才仄席植旌用優其禮方今草澤之士懷寶以來庭揩紳之流飲冰而為政盡忠竭莭致國安民有以見旌善進賢以人文而化成天下也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>清天照鑑還寧泰</div>
</p></div>
<div class='div-commentary'><p style="margin-left:1em"><span class='note-inline'>(天高氣清萬象凝霽月皎潔以懸瑫星燦爛以舒光既品物以咸亨當萬邦之寧泰者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>白雪歌詞俊易搜</div>
</p></div>
<div class='div-commentary'><p style="margin-left:1em"><span class='note-inline'>(郢槵之曲雍門之歌白雪摽名黃金價重而乃廣搜賢俊方稱旁求摛彪炳之文列雍容之士也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>兵偃順戈閑戰馬</div>
</p></div>
<div class='div-commentary'><p style="margin-left:1em"><span class='note-inline'>(天下大定垂衣萬方法巡狩以事<span class='corr'>豐</span>會塗山而禮卑無苞茅不貢罷千羽舞階而乃馬放華山兵銷農器者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>意全通佇思悠悠</div>
</p></div>
<div class='div-commentary'><p style="margin-left:1em"><span class='note-inline'>(陶潛詩云良朋悠邈搔首延佇聖人以道濟天下功合玄穹登熙熙之臺居仁壽之域悠邈藻忍虛豁靈擈自然十洲可觀三山未遠者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>悠悠思佇通全意</div>
</p></div>
<div class='div-commentary'><p style="margin-left:1em"><span class='note-inline'>(悠悠邊也佇待也遠其思慮待通達於幽微而全得其玄妙之意焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>馬戰閑戈順偃兵</div>
</p></div>
<div class='div-commentary'><p style="margin-left:1em"><span class='note-inline'>(始定功成制禮作樂休牛歸馬天下文明)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>搜易俊詞歌雪白</div>
</p></div>
<div class='div-commentary'><p style="margin-left:1em"><span class='note-inline'>(至治之世詩湏皆歸雅正之道也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>泰寧還鑑照天清</div>
</p></div>
<div class='div-commentary'><p style="margin-left:1em"><span class='note-inline'>(寰宇泰寧金鑑在握天道得一照臨無私)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>憂分溥莭忠賢進</div>
</p></div>
<div class='div-commentary'><p style="margin-left:1em"><span class='note-inline'>(人代火工唯賢是用)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>道理深機竪有橫</div>
</p></div>
<div class='div-commentary'><p style="margin-left:1em"><span class='note-inline'>(至公不私謂之道理機括之深也縱橫不窮焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>修聿斆知咸庶士</div>
</p></div>
<div class='div-commentary'><p style="margin-left:1em"><span class='note-inline'>(公卿大夫達道庶士悉尊學校而聿修厥德)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>政依遵令遠聞聲</div>
</p></div>
<div class='div-commentary'><p style="margin-left:1em"><span class='note-inline'>(從上之政如風偃草在家必聞在邦必聞)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>休禎集自冝祥應福景唯多眾瑞呈</div>
</p></div>
<div class='div-commentary'><p style="margin-left:1em"><span class='note-inline'>(邦政和而神明降福故風雨以時星辰順房群瑞畢呈焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>遊勝遂謙能讓禮異奇終大可揚名</div>
</p></div>
<div class='div-commentary'><p style="margin-left:1em"><span class='note-inline'>(端士之操好禮而能謙尊賢而克讓秉奇異之節以終始不渝則可大可久揚其美名矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>樓朱瑩曳搖雲細殿紫光來麗日眀</div>
</p></div>
<div class='div-commentary'><p style="margin-left:1em"><span class='note-inline'>(皇居體於宸極盖不壯不麗不足以<span class='corr'>威</span>四夷)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>幽㝡靜逢相雅儼</div>
</p></div>
<div class='div-commentary'><p style="margin-left:1em"><span class='note-inline'>(雅儼容止端㽵之貌謂國之貴遊太學冑子志在於禮樂之教性皆幽靜相逢而威儀可觀焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>色香和秀競開爭</div>
</p></div>
<div class='div-commentary'><p style="margin-left:1em"><span class='note-inline'>(陽春之候群卉茂育秀色繁盛若有競艶爭芳之意)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>收輕霧接高中得發盡花教樂信誠</div>
</p></div>
<div class='div-commentary'><p style="margin-left:1em"><span class='note-inline'>(苑囿春歸烟收霧卷草木咸滋於高下豚魚自樂於信誠)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>酬對事心懽住去一齊皆好亦非情</div>
</p></div>
<div class='div-commentary'><p style="margin-left:1em"><span class='note-inline'>(夫情之觸事理若酬對其來也適心則懽其去也感心則慼是以聖人達觀去來無心於迎善惡忘懷而一致也)</span>。</p>
</div></div>
<p class='juan'>御製秘藏詮懷感廻文五七言詩卷第三十</p></div></div>
</div><!-- end of div[@id='body'] -->
</body></html>