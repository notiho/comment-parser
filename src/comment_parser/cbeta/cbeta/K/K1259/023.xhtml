<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御製秘藏詮</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu49' />
<p class='juan'>御製秘藏詮幽隱律詩卷第二十三　肥</p>
<div class='div-other'><a id='mulu50' />
<div class='div-orig'><p style="text-indent:0em" class="lg-abnormal"><div class='lg-row'>皆救眼前急</div>
</p></div>
<div class='div-commentary'><p style="margin-left:1em"><span class='note-inline'>(目前之事於理非深淺識微流貪求急速豈思仁義不務歲寒)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>錐刀蘊利名</div>
</p></div>
<div class='div-commentary'><p style="margin-left:1em"><span class='note-inline'>(仲尼曰見小利則大事不成其或競朝市之名爭錐刀之利但隨自見蘊積無休)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>愚心違善道</div>
</p></div>
<div class='div-commentary'><p style="margin-left:1em"><span class='note-inline'>(善因施作順理益人行既清純福恒隨逐愚癡漏識不悟苦空違善道於今生感沉淪於他世)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>慧眼自分明</div>
</p></div>
<div class='div-commentary'><p style="margin-left:1em"><span class='note-inline'>(智慧照了能盡根源簡擇是非無幽不燭鑒而常靜朗然分明)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>大海波浪沒</div>
</p></div>
<div class='div-commentary'><p style="margin-left:1em"><span class='note-inline'>(四海澄清永無鯨浪觀驚波之<span class='corr'>已</span>息知聖化之大孚万邦一家朝宗歸海所謂滄海無驚放也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>深山棟木成</div>
</p></div>
<div class='div-commentary'><p style="margin-left:1em"><span class='note-inline'>(巨材貞榦生長深山採而用之在乎良匠亦猶賢人藝士隱逸山林聖朝搜徵同致康濟)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>旁求存古意</div>
</p></div>
<div class='div-commentary'><p style="margin-left:1em"><span class='note-inline'>(旁求儒雅徵訪賢能俾子育於蒼生盡師承於古道淳素之化二五堪同者[栽-木+(万-一)])</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>後學法先生</div>
</p></div>
<div class='div-commentary'><p style="margin-left:1em"><span class='note-inline'>(初始習學觸目未閑欲蘊於大噐才佛倣斆於先賢聖哲不謬其事立身自然)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>天地惡諸盈</div>
</p></div>
<div class='div-commentary'><p style="margin-left:1em"><span class='note-inline'>(天覆地載萬物生成故易云天道下濟而光明地道卑而上行天道虧盈而益謙地道變盈而流謙鬼神害盈而福慧人道惡盈而好謙儻能保守謙和誡其盈滿則何往不<span class='corr'>臧</span>矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>良賢蘊盛名</div>
</p></div>
<div class='div-commentary'><p style="margin-left:1em"><span class='note-inline'>(忠孝良善正直賢明有經天緯地之諜抱富國安民之術方能蘊藏名器垂於不<span class='corr'>朽</span>也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>折旋知俯仰</div>
</p></div>
<div class='div-commentary'><p style="margin-left:1em"><span class='note-inline'>(折旋之道湏察高位隔品致恭乃明貴賤亦猶軒鑑在懸妍[山/虫]不能進其影也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>進退有嘉聲</div>
</p></div>
<div class='div-commentary'><p style="margin-left:1em"><span class='note-inline'>(君子之智湏察進退休咎儻能知命忘機安貧守道美譽嘉聲而自遠矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>自料皆冝靜</div>
</p></div>
<div class='div-commentary'><p style="margin-left:1em"><span class='note-inline'>(恒自審思常冝寂黯安詳守靜而能發明全身之本矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>非言事莫輕</div>
</p></div>
<div class='div-commentary'><p style="margin-left:1em"><span class='note-inline'>(天之無言四時行焉萬物生焉是以聖人終日言而無言終日作而無作蓋慮功用著而民尚其跡)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>輸他依法度</div>
</p></div>
<div class='div-commentary'><p style="margin-left:1em"><span class='note-inline'>(佛制戒律儒述仁義但能依而行之謹而守之必獲益而無盡)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>寡譽亦無成</div>
</p></div>
<div class='div-commentary'><p style="margin-left:1em"><span class='note-inline'>(德行素寡聲譽不振既不握靈蛇之珠又安得為瑚璉之器空勞白首何所益焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>宣尼明有說</div>
</p></div>
<div class='div-commentary'><p style="margin-left:1em"><span class='note-inline'>(夫子垂[簐-欠+凡]訓道昭彰刪詩述易之功制禮作樂之說載其仁義演以溫良恒為千代之揩謨永無差忒矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>德行㝡為先</div>
</p></div>
<div class='div-commentary'><p style="margin-left:1em"><span class='note-inline'>(易曰不言而信存乎德行論語曰君子之德風小人之德草孝經曰行滿上下而無怨惡此皆言餝身之道先以德行也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>純厚皆垂慶</div>
</p></div>
<div class='div-commentary'><p style="margin-left:1em"><span class='note-inline'>(純和為其心養浩然之氣謙厚為其性有不器之能自然慶及子孫昌盛於宗嗣也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>芳名信古傳</div>
</p></div>
<div class='div-commentary'><p style="margin-left:1em"><span class='note-inline'>(名實相副德行芳馨事君盡其忠貞處眾彰乎問望遂致清風遠播美稱恒存卓木不群揚名於後代也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>在家思孝義</div>
</p></div>
<div class='div-commentary'><p style="margin-left:1em"><span class='note-inline'>(君子在家常以孝道為務處朋友以義讓為先故有笋生魚躍之祥共被易衣之羙矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>食祿斆英賢</div>
</p></div>
<div class='div-commentary'><p style="margin-left:1em"><span class='note-inline'>(食君之祿志在清通湏學往哲前賢而畏四知三戒留牘懸魚之嘉譽褰惟露冕之芳猷常在書紳尤冝倣斆也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>具載光經史</div>
</p></div>
<div class='div-commentary'><p style="margin-left:1em"><span class='note-inline'>(或直書其文或俻載其事實增輝於史冊永為後代之箴規矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>仁風樂舜絃</div>
</p></div>
<div class='div-commentary'><p style="margin-left:1em"><span class='note-inline'>(還淳㱕朴謹身節用積德累功上行下斆薰風永扇同舜五絃謌化也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>知淺復知深</div>
</p></div>
<div class='div-commentary'><p style="margin-left:1em"><span class='note-inline'>(違情背理即愚見遠知深可謂賢達)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>先賢不尚爭</div>
</p></div>
<div class='div-commentary'><p style="margin-left:1em"><span class='note-inline'>(先賢即古聖不爭即坦然此盖大道淳淳古今不易道經云不尚賢使民不爭)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>誡貪興有利</div>
</p></div>
<div class='div-commentary'><p style="margin-left:1em"><span class='note-inline'>(外捐難得之貨內守淳和之理弃有作之務合無為之性善利物情而無慾念)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>無事保長生</div>
</p></div>
<div class='div-commentary'><p style="margin-left:1em"><span class='note-inline'>(無事即無為無為乃合道既符自然之道可以保守長生道經云聖人常有欲而無欲常有事而無事)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>物性三才逈</div>
</p></div>
<div class='div-commentary'><p style="margin-left:1em"><span class='note-inline'>(物謂世塵情物性即大道虛無雖運動不離於三才且取捨逈分於高下也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>幽通萬象清</div>
</p></div>
<div class='div-commentary'><p style="margin-left:1em"><span class='note-inline'>(虛無之性潛通萬靈若皎月之流光方圓順器同白蓮之在水泥滓不沾)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>但教依法度</div>
</p></div>
<div class='div-commentary'><p style="margin-left:1em"><span class='note-inline'>(守靜訥言修身奇德既行藏而無爽居祿利以何虞孝經云非法不言非道不行)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>積善響佳名</div>
</p></div>
<div class='div-commentary'><p style="margin-left:1em"><span class='note-inline'>(順理益物名之為善慈和仁恕與物無違才行進身忠貞奉國自然佳名著矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>壯年勤且樂</div>
</p></div>
<div class='div-commentary'><p style="margin-left:1em"><span class='note-inline'>(壯年乃成人之歲勤樂則顯彼苦心既能稟氣二儀湏務立身世上故孔子云學而時習之不亦樂乎此明果行育德者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>暮齒免荒凉</div>
</p></div>
<div class='div-commentary'><p style="margin-left:1em"><span class='note-inline'>(暮齒乃摽其衰<span class='corr'>朽</span>荒凉即顯彼無學此明材不可觀行無所取故語云幼而不遷悌長而無述焉若少而積學老免荒虛者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>有路撗霄漢</div>
</p></div>
<div class='div-commentary'><p style="margin-left:1em"><span class='note-inline'>(此明幼而學問長而有知乃習之以禮儀雖以成文藻則世人榮之既遂榮貴若昇霄漢之路也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>英風自蘊香</div>
</p></div>
<div class='div-commentary'><p style="margin-left:1em"><span class='note-inline'>(英則顯其明敏風乃彰彼神儀既學海方深乃詞鋒獨利則可內蘊德業外播馨香者歟)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>湖中明印月</div>
</p></div>
<div class='div-commentary'><p style="margin-left:1em"><span class='note-inline'>(人負德行世不可藏若月印長霄影澄秋水此乃舉况以顯於人事者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>星碎亦光芒</div>
</p></div>
<div class='div-commentary'><p style="margin-left:1em"><span class='note-inline'>(月既見朗星亦光芒煥若懸珠瑩如玉集以况乎處上位而明敏居下位以清通若陳仲弓之處世時乃号為少微星也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>誡懼知盈溢</div>
</p></div>
<div class='div-commentary'><p style="margin-left:1em"><span class='note-inline'>(誡乃懲勸復即若驚天道惡盈而明進退易曰君子以裒多益寡稱物平施者乃終吉矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>神靈禍不祥</div>
</p></div>
<div class='div-commentary'><p style="margin-left:1em"><span class='note-inline'>(神靈即聡明正直其功不測以福賞善以禍不祥善惡賞罰當無不均乃明乎天道無親善惡不爽也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>庶事情多感</div>
</p></div>
<div class='div-commentary'><p style="margin-left:1em"><span class='note-inline'>(萬機日用唯道是從而眾事弥多莫不情感于中也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>光陰自古長</div>
</p></div>
<div class='div-commentary'><p style="margin-left:1em"><span class='note-inline'>(聖人體於妙道混同萬物曲濟無遺深妙之宗舌古而常一則四時雖行運轉日月推移終古<span class='corr'>已</span>來純和而一致者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>貪癡何意遣</div>
</p></div>
<div class='div-commentary'><p style="margin-left:1em"><span class='note-inline'>(於物有所著謂之貪於心有所滯謂之癡大智之人用周萬物忘功體道經濟蒼生夫如是則於物無著於心無所留執滯之懷何莫由斯而遣矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>愚軰為誰忙</div>
</p></div>
<div class='div-commentary'><p style="margin-left:1em"><span class='note-inline'>(於物既執亦滯於心則徒然駈馳不能任於物性苟無滯執則於道玄通萬化各適其冝斯不遠而明矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>紅葉隨時變</div>
</p></div>
<div class='div-commentary'><p style="margin-left:1em"><span class='note-inline'>(春則萬物生焉秋乃萬物衰焉春秋肅成則萬物隨時而各得其所也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>白頭㝡易傷</div>
</p></div>
<div class='div-commentary'><p style="margin-left:1em"><span class='note-inline'>(二毛相待皆情所共傷自非識達幽深洞了玄微則情傷易往也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>世途能及物</div>
</p></div>
<div class='div-commentary'><p style="margin-left:1em"><span class='note-inline'>(愛老矜孤憐貧恤物有益之道豈徒然哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>善德遠馨香</div>
</p></div>
<div class='div-commentary'><p style="margin-left:1em"><span class='note-inline'>(恩惠及物德之大者故聖人布一善政人神以和出一嘉言士庶咸恱斯之善德若秋菊春蘭自邇及遐氛氳而皆聞矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>終日窮經史</div>
</p></div>
<div class='div-commentary'><p style="margin-left:1em"><span class='note-inline'>(經謂九經史則三史終日窮覽必通其幽而洞其微則日益其道故經云為學日益)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>思惟事轉深</div>
</p></div>
<div class='div-commentary'><p style="margin-left:1em"><span class='note-inline'>(經義淵博學而思之必達深玄乃日新其德)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>公忠懷士意</div>
</p></div>
<div class='div-commentary'><p style="margin-left:1em"><span class='note-inline'>(公忠者恭儉無私也聖人行於恭儉以和百姓之心使天下無私咸歸淳素而行上古之風莊子云必服恭儉拔出公忠之属而無阿私也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>是理好相尋</div>
</p></div>
<div class='div-commentary'><p style="margin-left:1em"><span class='note-inline'>(理者化治之道也夫天地無心而萬物各適其冝隨時運轉聖人法於天地亦同無心而萬化行為各適其所冝也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>聦惠玄高鑒</div>
</p></div>
<div class='div-commentary'><p style="margin-left:1em"><span class='note-inline'>(聖人用公忠恭儉治於天下百姓所以然者其欝聖人聦明惠鑒能順時而治使移風易俗以除矯害之心也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>回邪抂用心</div>
</p></div>
<div class='div-commentary'><p style="margin-left:1em"><span class='note-inline'>(回邪者矯偽之心也夫聖德御宇不獨親其親使天下皆親人心共一故去搖蕩矯偽抂用之心使淳素而歸乎一也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>從容閑歲月</div>
</p></div>
<div class='div-commentary'><p style="margin-left:1em"><span class='note-inline'>(聖人妙用虛無為道德而一以貫之使天下自然而不知其所以然日出而作日入而息皷腹擊壤夫如是則歲月位以閑居延容而無所施為者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>學古便知今</div>
</p></div>
<div class='div-commentary'><p style="margin-left:1em"><span class='note-inline'>(古之常道博學而通之以古明今然後進道修德今古一以行焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>一逢又一別</div>
</p></div>
<div class='div-commentary'><p style="margin-left:1em"><span class='note-inline'>(邂逅長途相求也傾之以蓋鞠躬受命唘行也贈之以言不期而會以纔忻瞻望弗及以還慘世態如此誠感嘉謀)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>來往幾時休</div>
</p></div>
<div class='div-commentary'><p style="margin-left:1em"><span class='note-inline'>(聖人在上四海一家來無弃繻之艱去勿焚舟之念故所以東西南北行伇勿休)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>處世皆名利</div>
</p></div>
<div class='div-commentary'><p style="margin-left:1em"><span class='note-inline'>(夫名器倣利君子小人各從所好也然則立身揚名急急於祿先哲猶此况與人乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>貪生去不留</div>
</p></div>
<div class='div-commentary'><p style="margin-left:1em"><span class='note-inline'>(固巳自弊命曰貪生不尚道以修德豈誡貪而去情是以嘆息逝川悲嗟隟駒而<span class='corr'>已</span>)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>善緣看似夢</div>
</p></div>
<div class='div-commentary'><p style="margin-left:1em"><span class='note-inline'>(立身行道善莫先於五常此仲尼之善也抱一守素善莫大於二要此伯陽之善也即境唯心善莫大於一乘此瞿曇之善也言似夢者示見義不為之流也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>惡事勿臨頭</div>
</p></div>
<div class='div-commentary'><p style="margin-left:1em"><span class='note-inline'>(且夫為惡者懲勸不聽而作禍患弗覺而至是以誡之在未萌之前俾知過而必悔也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>如病心常怕</div>
</p></div>
<div class='div-commentary'><p style="margin-left:1em"><span class='note-inline'>(病者不可不懼過者不可不悔不懼則身殞不悔則禍積也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>生前樂自由</div>
</p></div>
<div class='div-commentary'><p style="margin-left:1em"><span class='note-inline'>(知善為去惡之本則神府不乱達惡為生善之根則形骸不優)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>爵受帝恩榮</div>
</p></div>
<div class='div-commentary'><p style="margin-left:1em"><span class='note-inline'>(爵者量也量其才而授其軄故爵之所設也或三等五等二十五等故白虎通曰三等法三光五等法五行是知我有好爵與爾縻之非縈何謂也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>英才一德清</div>
</p></div>
<div class='div-commentary'><p style="margin-left:1em"><span class='note-inline'>(英才俊造之士適時之器也時不我與則良匠弃之愚者鄙之今君臣道合雲龍符契一德之清也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>昂藏真體㒵</div>
</p></div>
<div class='div-commentary'><p style="margin-left:1em"><span class='note-inline'>(聖人之有天下也羣賢必萃奇㒵必臻莫不映玉連珠彰堂堂之風彩凝脂點漆輔落落之神姿)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>忠孝福蒼生</div>
</p></div>
<div class='div-commentary'><p style="margin-left:1em"><span class='note-inline'>(軒皇六相虞舜五臣為雨為霖為柱為石盡忠盡孝有始有卒熙熙生民咸受其賜非福何謂)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>武士干戈偃</div>
</p></div>
<div class='div-commentary'><p style="margin-left:1em"><span class='note-inline'>(夫兵者聖人不得<span class='corr'>已</span>而用之是以庠序文教倒載干戈昇平之業既成耕鑿之民必暢華山㱕馬桃林休牛今見之矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>文儒銳氣橫</div>
</p></div>
<div class='div-commentary'><p style="margin-left:1em"><span class='note-inline'>(祖述堯舜張皇禮樂游心於六藝之外留情於五常之中勁健辭鋒雄布筆陣此即文銳之氣橫也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>盈朝多有位</div>
</p></div>
<div class='div-commentary'><p style="margin-left:1em"><span class='note-inline'>(形儀眾彥[施-也+圭]飾殊勳禪翰紫宸草撽黃閤三才九位靡不軄官詩云濟濟多士文王以寧)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>各願致昇平</div>
</p></div>
<div class='div-commentary'><p style="margin-left:1em"><span class='note-inline'>(上之所行下之所好故聖人執大象以治天下行之以中孚茂之以盛德君臣諧穆上下咸熙是以聖人感人心而天下和平其斯謂歟)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>謙遜明然得</div>
</p></div>
<div class='div-commentary'><p style="margin-left:1em"><span class='note-inline'>(仁以立身謙德之柄卑以自牧遊而履順抱其智而不自言智蘊其賢而不自言賢在易著謙爻之象於書有受益之文所以明然道自心得)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>滋章道理踈</div>
</p></div>
<div class='div-commentary'><p style="margin-left:1em"><span class='note-inline'>(法令滋章刑之煩也盜賊多有莫不由斯与道相違誠為踈矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>榮枯皆定分</div>
</p></div>
<div class='div-commentary'><p style="margin-left:1em"><span class='note-inline'>(春榮冬悴類人生定分皆有貴賤矣釋教也顯驗因果儒典也克明壽數理亦昭然矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>巧拙亦何如</div>
</p></div>
<div class='div-commentary'><p style="margin-left:1em"><span class='note-inline'>(陰符經云性有巧拙可以伏藏謂人之巧拙不可顯露慎言擇行無使患生)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>撫俗從仁感</div>
</p></div>
<div class='div-commentary'><p style="margin-left:1em"><span class='note-inline'>(撫之以道育之以仁唯德是修惟刑是恤五教在寬不嚴而治民感化矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>臨民用教敷</div>
</p></div>
<div class='div-commentary'><p style="margin-left:1em"><span class='note-inline'>(覩民設教容人畜眾寬猛相濟德惟善政是以庶績咸熙彛倫攸敘)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>高明歸輔德</div>
</p></div>
<div class='div-commentary'><p style="margin-left:1em"><span class='note-inline'>(皇天無親惟德是輔盖以體天垂蔭並日舒光有屈皆伸無幽不燭玄穹垂祐歸輔明德也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>建立紀功書</div>
</p></div>
<div class='div-commentary'><p style="margin-left:1em"><span class='note-inline'>(至德鴻名人君能事子育兆庶雍熙朝政功惟建立自有國書)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>爽思開清眼</div>
</p></div>
<div class='div-commentary'><p style="margin-left:1em"><span class='note-inline'>(心契冲寂道符閑澹對清境寓其目臻玄默爽其思當靜慮求理致無為景化矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>看書見古風</div>
</p></div>
<div class='div-commentary'><p style="margin-left:1em"><span class='note-inline'>(仄席求賢觀書乙夜遐探遂古慱考前編酌三代淳風明百王令則非聖賢之道詎歸其意)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>靜來入深道</div>
</p></div>
<div class='div-commentary'><p style="margin-left:1em"><span class='note-inline'>(靜者人生而靜天之性道者虛極之妙用是以心境俱靜一無所有心与道合入無間矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>廓落意何窮</div>
</p></div>
<div class='div-commentary'><p style="margin-left:1em"><span class='note-inline'>(大道既坦運意寬廣居惟恬淡自得清平廓尓何窮優游靡凝矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>荏苒郍堪久</div>
</p></div>
<div class='div-commentary'><p style="margin-left:1em"><span class='note-inline'>(人有違道迷而不信荏苒塵容郍堪久矣不了虛極由居世網)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>愚癡治不通</div>
</p></div>
<div class='div-commentary'><p style="margin-left:1em"><span class='note-inline'>(執言滯教愚癡難治欲求了悟其可得乎德經曰下士聞道大笑之)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>含生皆是性</div>
</p></div>
<div class='div-commentary'><p style="margin-left:1em"><span class='note-inline'>(含生者釋教云異生性也造異類業起差別見懷含善惡皆是其性矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>氣槩壓群雄</div>
</p></div>
<div class='div-commentary'><p style="margin-left:1em"><span class='note-inline'>(人之氣槩各負凌雲其或理蘊通明識包擁變寧知契無競之筌守必勝之理)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>慵修勤苦志</div>
</p></div>
<div class='div-commentary'><p style="margin-left:1em"><span class='note-inline'>(夫學以唘志道以處身且畫寢之情既篤時習之義殊乖飽食終日無所用心難矣哉苟無心於修尚又怠墯於進業非慵修而何也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>將甚立於身</div>
</p></div>
<div class='div-commentary'><p style="margin-left:1em"><span class='note-inline'>(而又學也入乎耳著於心布乎四支動靜皆法如此則性服忠信身行仁義餝禮樂選人倫上以忠於主下以撫於民若非學何以立身乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>經史何窮極</div>
</p></div>
<div class='div-commentary'><p style="margin-left:1em"><span class='note-inline'>(九經三史諸子百家文章之淵源禮樂之盛治若研精覃思窮理盡性然後知學之不足秉筆之士刻苦之人仰之弥高鑽之弥堅又何窮極耶)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>文儒慕好親</div>
</p></div>
<div class='div-commentary'><p style="margin-left:1em"><span class='note-inline'>(君子進德修業景慕文儒良有以也戴仁而行抱義而處尊賢而容眾毀方而瓦合不以金玉為寶以忠信為寶苟非其人比肩不親)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>緣深觀在掌</div>
</p></div>
<div class='div-commentary'><p style="margin-left:1em"><span class='note-inline'>(君子自強不息切磋琢磨學以聚之問以辯之既大業之富有又威德之日新徵一事引一辝依然在目豈非指諸掌乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>不奈世情人</div>
</p></div>
<div class='div-commentary'><p style="margin-left:1em"><span class='note-inline'>(仲尼云中人以下不可以語上者盖上智與下愚不移也處乎塵世隨彼時情愚智天生無以教導也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>鑒誡無休息</div>
</p></div>
<div class='div-commentary'><p style="margin-left:1em"><span class='note-inline'>(夫聖人立事設教無不䡄範將來儀形多士使昧道者知學而後祿勸在位者明忠以事君一則順素王鑒誡之言一則振芳聲無休息之譽凢諸庶品得不勉歟)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>泥蛙問海津</div>
</p></div>
<div class='div-commentary'><p style="margin-left:1em"><span class='note-inline'>(且性有巧拙學有淺深所以聖人不求俻於人不<span class='corr'>己</span>長<span class='corr'>格</span>物盖愚不足謀智淺不足測深亦如泥蛙不可語之以東海之廣大也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>清霄白鶴唳</div>
</p></div>
<div class='div-commentary'><p style="margin-left:1em"><span class='note-inline'>(夫言生於象象之也必幽象發於言言之也必隱况乎天高氣爽景靜風沉[婁*殳]聲之遼鶴唳空入極之清秋入望是時也徵吟取象焉能捨諸)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>移步向前看</div>
</p></div>
<div class='div-commentary'><p style="margin-left:1em"><span class='note-inline'>(乘興褰裳臨軒送目語玄微則妙將神契論雅正則穎逐天生)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>去住高分翼</div>
</p></div>
<div class='div-commentary'><p style="margin-left:1em"><span class='note-inline'>(若觀夫得自然運動之勢也似去而留似留而去若近若遠匪疾匪徐高分澄景之中逈出青冥之外)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>群飛景際寒</div>
</p></div>
<div class='div-commentary'><p style="margin-left:1em"><span class='note-inline'>(下彼群飛鳴而必和絕景之際禦以生寒斯盖遠而有應近而不獨也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>喜情依碧落</div>
</p></div>
<div class='div-commentary'><p style="margin-left:1em"><span class='note-inline'>(情資於興興遣於情依碧落以何斯喜清聲而甚邈此又何止乎鳴皐而聲聞也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>極望入雲端</div>
</p></div>
<div class='div-commentary'><p style="margin-left:1em"><span class='note-inline'>(心懸極望目断雲端念遐適以無蹤想善行而可則也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>遙天千萬里</div>
</p></div>
<div class='div-commentary'><p style="margin-left:1em"><span class='note-inline'>(目之一瞬千里萬里天之形也其何遠哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>方知世界寬</div>
</p></div>
<div class='div-commentary'><p style="margin-left:1em"><span class='note-inline'>(遠而不可極者天也彼雲鵠之舉矣以翱以翔盖得前自然運動之勢等何往不適寬之時義遠矣哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>生涯將所用</div>
</p></div>
<div class='div-commentary'><p style="margin-left:1em"><span class='note-inline'>(人之處世盡務生涯各稟高仾隨其所用矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>隨分勿教多</div>
</p></div>
<div class='div-commentary'><p style="margin-left:1em"><span class='note-inline'>(性分所有則可受用性分所無不可妄求乃誡彼情性貪婪遣隨時之節用也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>敗德因狂酒</div>
</p></div>
<div class='div-commentary'><p style="margin-left:1em"><span class='note-inline'>(易曰酒食致其訟多因狂酒溺思迷神敗德亡名於身何益)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>輕浮猛渡河</div>
</p></div>
<div class='div-commentary'><p style="margin-left:1em"><span class='note-inline'>(輕舉浮踈為事不中渡河麤猛必致湮沉論語云暴虎馮河死而無悔)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>不欺終降福</div>
</p></div>
<div class='div-commentary'><p style="margin-left:1em"><span class='note-inline'>(常行道德乃合穹蒼心契無為上天降福柔而勿抑剛亦不欺者其旋元吉矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>公政盡輸他</div>
</p></div>
<div class='div-commentary'><p style="margin-left:1em"><span class='note-inline'>(公政在心邪曲不能移其志法令無私於國乃可治其事事既無私人皆順伏孔子云為政以德譬如北辰居其所而眾星拱之)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>獄訟無怨抂</div>
</p></div>
<div class='div-commentary'><p style="margin-left:1em"><span class='note-inline'>(獄訟無怨湏用辯灰之智肅清刑法乃憑分絹之才詳察既明自除怨枉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>民摸治病痾</div>
</p></div>
<div class='div-commentary'><p style="margin-left:1em"><span class='note-inline'>(君恩普降福及萬靈乃千古之䂓摸除疲民之病瘵)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>二儀交始結</div>
</p></div>
<div class='div-commentary'><p style="margin-left:1em"><span class='note-inline'>(易曰二儀剖判萬物成形開闢乃分發生始立)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>元氣濁分清</div>
</p></div>
<div class='div-commentary'><p style="margin-left:1em"><span class='note-inline'>(清氣上騰為天濁氣下凝為地易曰元氣者天地凝結之氣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>浩渺無涯際</div>
</p></div>
<div class='div-commentary'><p style="margin-left:1em"><span class='note-inline'>(天之普覆廣遠無涯地之普載浩渺難測廣大之際其惟遠乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>陰陽造化成</div>
</p></div>
<div class='div-commentary'><p style="margin-left:1em"><span class='note-inline'>(元氣先運乃顯陰陽造化隨施始立名教所以萬物資天地之氣而生發稟陰陽之道而成立也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>三辰居象外</div>
</p></div>
<div class='div-commentary'><p style="margin-left:1em"><span class='note-inline'>(日月星謂之三辰旋遶太虛光臨八極晝夜運照出於眾象之外)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>五老隱芳名</div>
</p></div>
<div class='div-commentary'><p style="margin-left:1em"><span class='note-inline'>(晉有賢士遐振芳名結蓮社修白業隱居二林五老峯下)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>寒暑相催促</div>
</p></div>
<div class='div-commentary'><p style="margin-left:1em"><span class='note-inline'>(天吏奔馳寒暑催促纔觀芳威俄見衰殘遷變不恒光陰可惜)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>人天物誡盈</div>
</p></div>
<div class='div-commentary'><p style="margin-left:1em"><span class='note-inline'>(日盈則吳月滿則虧况於人乎况於鬼神乎故大易云天道虧盈而益謙地道變盈而流謙可不誡歟)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>閑心無事外</div>
</p></div>
<div class='div-commentary'><p style="margin-left:1em"><span class='note-inline'>(問道之餘觀書之暇虛襟息慮拱默超然叩無為於一氣之前抱冲和於萬機之外)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>属意在風騷</div>
</p></div>
<div class='div-commentary'><p style="margin-left:1em"><span class='note-inline'>(冥搜萬象文思安安握大雅之玄樞遊風騷之秘府以化成天下矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>日去還來遠</div>
</p></div>
<div class='div-commentary'><p style="margin-left:1em"><span class='note-inline'>(日之去矣其來遠哉雅道衰微難可復也惟聖作則可以變其風雅焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>文成壯志高</div>
</p></div>
<div class='div-commentary'><p style="margin-left:1em"><span class='note-inline'>(文之成也可以榷造化闢重玄動鬼神感天地則王者之大志仰之弥高也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>凝情知道廣</div>
</p></div>
<div class='div-commentary'><p style="margin-left:1em"><span class='note-inline'>(情之動也勞慮萬端息而凝之天真自顯知道之廣莫不由斯)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>拘束轉焦勞</div>
</p></div>
<div class='div-commentary'><p style="margin-left:1em"><span class='note-inline'>(大朴既散民益轉浮聖人設教化而治之則形慮焦勞矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>塵世是非理</div>
</p></div>
<div class='div-commentary'><p style="margin-left:1em"><span class='note-inline'>(塵世是非各執其理愛丹非素論辛忌甘異端起而大義乖良在斯矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>賢愚有智刀</div>
</p></div>
<div class='div-commentary'><p style="margin-left:1em"><span class='note-inline'>(智者性之用也其利如刀賢愚本有而賢者知之愚者昧之言皆有指其本也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>世途含萬象</div>
</p></div>
<div class='div-commentary'><p style="margin-left:1em"><span class='note-inline'>(大虛萬象廣遠無涯世路高低揔包含故易曰在天成象在地成形)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>稽古便知今</div>
</p></div>
<div class='div-commentary'><p style="margin-left:1em"><span class='note-inline'>(讀先生之典教習古聖之遺風自然識智通融皆知今古)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>大樹垂清影</div>
</p></div>
<div class='div-commentary'><p style="margin-left:1em"><span class='note-inline'>(凌雲大樹垂清影以廕庥名立大夫終不霑於風雨)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>如花耀碧岑</div>
</p></div>
<div class='div-commentary'><p style="margin-left:1em"><span class='note-inline'>(亦如花紅草綠[土*(厂@干)]蘂飄香依附碧岑故得滋茂)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>虛勞空自白</div>
</p></div>
<div class='div-commentary'><p style="margin-left:1em"><span class='note-inline'>(徒生妄念虛搆多端空勞駈伇之心不覺俄成白首)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>德行勝黃金</div>
</p></div>
<div class='div-commentary'><p style="margin-left:1em"><span class='note-inline'>(德行立身黃金濟世是知景行居先浮利居末誠[栽-木+(万-一)]勝之矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>有過而能改</div>
</p></div>
<div class='div-commentary'><p style="margin-left:1em"><span class='note-inline'>(見善則遷有過則改乃光聖之良䂓是立身之要行)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>無為積善深</div>
</p></div>
<div class='div-commentary'><p style="margin-left:1em"><span class='note-inline'>(稟無為之妙道蘊眾善以餝身必使積慶有餘禍殃不屇)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>澄寂都然靜</div>
</p></div>
<div class='div-commentary'><p style="margin-left:1em"><span class='note-inline'>(心澄境寂萬象都忘思靜神怡翛然自適)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>閑披短褐衣</div>
</p></div>
<div class='div-commentary'><p style="margin-left:1em"><span class='note-inline'>(志靜無撓逍遙任真披短褐以放情美古人之高跡萬邦無事三教優閑)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>臺高風爽麗</div>
</p></div>
<div class='div-commentary'><p style="margin-left:1em"><span class='note-inline'>(入望高臺風迴景麗目清神爽好景良時見率土之廓清觀普天之嘉瑞)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>花落鷰銜飛</div>
</p></div>
<div class='div-commentary'><p style="margin-left:1em"><span class='note-inline'>(花開花謝鷰去鷰來感光景以如流悟物情之所<span class='corr'>已</span>)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>老漸知茶味</div>
</p></div>
<div class='div-commentary'><p style="margin-left:1em"><span class='note-inline'>(與道冥合自覺老成貴在清神甘于茶味)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>年逢見日暉</div>
</p></div>
<div class='div-commentary'><p style="margin-left:1em"><span class='note-inline'>(風調雨順杲日麗天值斯有年甚資閑淡)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>道情深可笑</div>
</p></div>
<div class='div-commentary'><p style="margin-left:1em"><span class='note-inline'>(得道自怡情深叵測卷舒動靜語默往來施設無妨得謂熙怡適樂矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>怕酒養真機</div>
</p></div>
<div class='div-commentary'><p style="margin-left:1em"><span class='note-inline'>(酒者乱性之物也真機者會道之要也曷若味其玄酒而陶陶然)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>愛老及憐貧</div>
</p></div>
<div class='div-commentary'><p style="margin-left:1em"><span class='note-inline'>(仁惠之治愛老憐貧遐邇在懷矜孤恤苦踵堯舜之風矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>逢迎善者親</div>
</p></div>
<div class='div-commentary'><p style="margin-left:1em"><span class='note-inline'>(擇其善者而從之是謂親矣況於迎逢者乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>道高明似日</div>
</p></div>
<div class='div-commentary'><p style="margin-left:1em"><span class='note-inline'>(道無不顯至德唯明端拱垂衣無幽不燭)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>世有幾般人</div>
</p></div>
<div class='div-commentary'><p style="margin-left:1em"><span class='note-inline'>(人倫之中稟氣殊等愚智貴賤品類相懸春秋云人心之不同如其面焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>盛暑觀蚊蚋</div>
</p></div>
<div class='div-commentary'><p style="margin-left:1em"><span class='note-inline'>(當明盛之世觀小人之機施設多途以小喻大可以比於蚊蚋之類耳)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>窊魚探海津</div>
</p></div>
<div class='div-commentary'><p style="margin-left:1em"><span class='note-inline'>(仁君之量包納無私用四海而為家以兆民而為子譬之於海蕩蕩焉莫之能測豈窊魚小智容易而採之)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>閑忙皆自得</div>
</p></div>
<div class='div-commentary'><p style="margin-left:1em"><span class='note-inline'>(處覆載之中居照臨之內閑忙自得各務其冝百姓日用而不知顯自得之道也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>冬去後知春</div>
</p></div>
<div class='div-commentary'><p style="margin-left:1em"><span class='note-inline'>(四時無忒寒暑迭遷萬物昭蘓春生冬落觀無私之令知有道之風)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>舉措皆䂓矩</div>
</p></div>
<div class='div-commentary'><p style="margin-left:1em"><span class='note-inline'>(夫至人挺生於世雖萬化在乎品物咸御而一動一靜不逾法則盖德合於天地垂範於將來矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>廉能理道通</div>
</p></div>
<div class='div-commentary'><p style="margin-left:1em"><span class='note-inline'>(復能廉潔其懷虛明其心達大道之旨歸體物理之通塞蒸民受化功不虛設)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>公平高釋意</div>
</p></div>
<div class='div-commentary'><p style="margin-left:1em"><span class='note-inline'>(公心明白至道坦夷善行之者意自開釋民懷其政終古難忘書云民到于今受其賜)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>直曲在其中</div>
</p></div>
<div class='div-commentary'><p style="margin-left:1em"><span class='note-inline'>(其道既行遠安邇肅直曲相形曲者自直而由道稟無私風行偃草書云皇天無親惟德是輔)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>惠化歸仁德</div>
</p></div>
<div class='div-commentary'><p style="margin-left:1em"><span class='note-inline'>(無私之惠至化之風及物以時物無不被詠仁德之本感覆育之道斯乃王澤流於遐邇矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>周才有士風</div>
</p></div>
<div class='div-commentary'><p style="margin-left:1em"><span class='note-inline'>(才華富瞻學洞天人照鑒無私妍[蚩-一]有託景慕玄化光輝士流若煦日之高懸類清風之觸物)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>更求懷利益</div>
</p></div>
<div class='div-commentary'><p style="margin-left:1em"><span class='note-inline'>(上德既俻為爕理之佳猷仍慮曠尸乃旁求於眾善遐思利益[网-(ㄨ*ㄨ)+又]倦襟懷欲致生靈居於富壽)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>品物自冲融</div>
</p></div>
<div class='div-commentary'><p style="margin-left:1em"><span class='note-inline'>(兆民獲益樂自性於天和大道既行保冲融於品物德無不被理無不臻功亦無壃頌聲不竭)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>世間何所益</div>
</p></div>
<div class='div-commentary'><p style="margin-left:1em"><span class='note-inline'>(居天地覆載之內處日月照臨之中堂堂容儀詵詵禮教思起何行思遵何法而能終身獲益終古流芳耶)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>樂善有馨香</div>
</p></div>
<div class='div-commentary'><p style="margin-left:1em"><span class='note-inline'>(五常五德目之為善即能兢兢修習上裨贊於國風下和平於庶品端在㓗己體道資神流不<span class='corr'>朽</span>佳聲續無壃餘慶豈不謂馨香乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>貴賤雖差等</div>
</p></div>
<div class='div-commentary'><p style="margin-left:1em"><span class='note-inline'>(貴列公侯賤居民庶雖尊卑有異奈福業不同然處照臨之中盡荷生成之力事符前言豈可妄求)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>非違定不祥</div>
</p></div>
<div class='div-commentary'><p style="margin-left:1em"><span class='note-inline'>(貴不能康濟生靈忠勤王室賤不能修身積學守道固窮暴虐侵民非理違教即不祥立至詩人所以傷㓨之矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>春臺冝勝地</div>
</p></div>
<div class='div-commentary'><p style="margin-left:1em"><span class='note-inline'>(登春臺望遠景樂和煦之令謌發生之德融融品物各獲滋榮比君子處世修身以典教為本乃終保光榮矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>花木敗嚴霜</div>
</p></div>
<div class='div-commentary'><p style="margin-left:1em"><span class='note-inline'>(東君唘候萬物發生暖日高昇奇花自秀喻君子惟冝雨露比小人不耐風霜積德居懷勤學處世庶臻恭謹之道以遠耻辱之患)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>求取立身行</div>
</p></div>
<div class='div-commentary'><p style="margin-left:1em"><span class='note-inline'>(立身之道積學之門志士勤行無時暫廢盖齊賢之令範實通古之宏䂓示諸學人幸勿忘矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>恒持但久長</div>
</p></div>
<div class='div-commentary'><p style="margin-left:1em"><span class='note-inline'>(斯文之誡不<span class='corr'>朽</span>之宗遵修在人的為恒式既光揚於萬代[諒-口+日]遐布於淳風)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>宮沼澄天水</div>
</p></div>
<div class='div-commentary'><p style="margin-left:1em"><span class='note-inline'>(宮乃朱楹麗曰沼即沚水方塘表乎澤潤之恩象以涵儒之德雲水逈分於天外煙波既異於人寰)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>泉分曲直邪</div>
</p></div>
<div class='div-commentary'><p style="margin-left:1em"><span class='note-inline'>(水源曰泉異[泳-永+(瓜-、)]曰分尚書摽洪範之篇老子談上善之喻方圓任噐曲直隨流彰有作於世途表無私而育物也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>有時經暮雨</div>
</p></div>
<div class='div-commentary'><p style="margin-left:1em"><span class='note-inline'>(美景良時怡情樂性霏霏暮雨寂寂園林得無釋性者乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>流出上林花</div>
</p></div>
<div class='div-commentary'><p style="margin-left:1em"><span class='note-inline'>(瀲灔素光清波寒練浩蕩而冷含秋色攸揚而泛出宮花喻若君恩流注潤下也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>逕草連朝霧</div>
</p></div>
<div class='div-commentary'><p style="margin-left:1em"><span class='note-inline'>(衡門半掩綠草滋榮冐薄霧以含芳襲輕煙而列翠)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>踈林照晚霞</div>
</p></div>
<div class='div-commentary'><p style="margin-left:1em"><span class='note-inline'>(息念頤神隨時遣興宮樹踈而紅霞落影馳道遊而輦路雲香情動於中必成吟詠)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>高閑心物外</div>
</p></div>
<div class='div-commentary'><p style="margin-left:1em"><span class='note-inline'>(高閑即無事心寂乃慮忘但舉纖塵皆為外物也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>人事樂生涯</div>
</p></div>
<div class='div-commentary'><p style="margin-left:1em"><span class='note-inline'>(古之聖人以有作之事契無為之理可樂於道樂道之志乃是生涯焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>雅道包玄理</div>
</p></div>
<div class='div-commentary'><p style="margin-left:1em"><span class='note-inline'>(雅道即二雅之道包含乃理貫玄微故孔子云空知博我之情徒有起予之興表乎雅道其理淵玄者[栽-木+(万-一)])</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>人天悉盡通</div>
</p></div>
<div class='div-commentary'><p style="margin-left:1em"><span class='note-inline'>(雅道之理者上于天道迨乎國風為教化之所先作人倫之大本理該造化妙極玄虛通括三才精研六義者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>悟真全可事</div>
</p></div>
<div class='div-commentary'><p style="margin-left:1em"><span class='note-inline'>(悟即洞達曉了真謂至理玄微乃摛錦繡之文寔金玉之韻得之者內匪勞思外豈矜伐矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>迷昧不成功</div>
</p></div>
<div class='div-commentary'><p style="margin-left:1em"><span class='note-inline'>(得之一義迷之万途虛積勤勞安能曉解何異刻舟求劒待兔守株豈可成功者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>身外皆緣寂</div>
</p></div>
<div class='div-commentary'><p style="margin-left:1em"><span class='note-inline'>(內守於道外質於塵有相之情妄緣俱作合道之性物外何求)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>心閑即是空</div>
</p></div>
<div class='div-commentary'><p style="margin-left:1em"><span class='note-inline'>(身既寂靜心自高閑是以古之聖人了心了歸非心達境非境明心處有事而無事居有為而無為乃是心閑合乎道矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>常情能自遣</div>
</p></div>
<div class='div-commentary'><p style="margin-left:1em"><span class='note-inline'>(常情即恒用自遣乃隨時自守淳和坦然沉靜合乎大道不繫煩籠)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>豈靜覔山中</div>
</p></div>
<div class='div-commentary'><p style="margin-left:1em"><span class='note-inline'>(苟或隨時遣事抱守玄虛即何湏避閙踈林棲心古洞乃任性所居皆可寂靜矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>天降符冥合</div>
</p></div>
<div class='div-commentary'><p style="margin-left:1em"><span class='note-inline'>(天降符信冥合人心人舉至誠以合天意所謂先天而天不違後天而奉天時又或天地相合以降甘露盖交泰致和以瑞時矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>亨然遠事來</div>
</p></div>
<div class='div-commentary'><p style="margin-left:1em"><span class='note-inline'>(亨通也自遠之事通達而來此蓋神武寄睿謀料敵制變舉無遺䇿故可翹足以待也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>揵音邊上奏</div>
</p></div>
<div class='div-commentary'><p style="margin-left:1em"><span class='note-inline'>(獫狁冰消邊封入奏為虛<span class='corr'>己</span>甚長惡不悛天地之所不容人神以之共憤俾拔拒投衡之旅討無知稔惡之徒貔虎纔興群凶自潰此乃不爭而善勝不陣而成功異黃帝之親征鄙宣王之薄伐故得星馳馹騎継聞捷音也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>喜甚勇聲咍</div>
</p></div>
<div class='div-commentary'><p style="margin-left:1em"><span class='note-inline'>(封豕既戮邊民以安見聖人子育之心壯在位夾輔之道然則為而不恃功成不處其如群情喜而且勇致咍笑而凱旋矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>風卷長空靜</div>
</p></div>
<div class='div-commentary'><p style="margin-left:1em"><span class='note-inline'>(揄関罷候玉塞秋閑縣是聖人端拱無為凝旒[聽-王]政使帝王之風布於四極扇於八茲士詠聲詩民被道德亦如太虛晴廓景風悠颺何所不至又與夫成於土囊之口生於青蘋之未一何異[栽-木+(万-一)])</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>雲從景際開</div>
</p></div>
<div class='div-commentary'><p style="margin-left:1em"><span class='note-inline'>(山川出雲凝結寥廓祥風發吹麗日升中散片影於嶺頭絕餘霞於天際景象遠近覿覽煥然是知明達四聦無幽不燭矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>軍民欣不<span class='corr'>已</span></div>
</p></div>
<div class='div-commentary'><p style="margin-left:1em"><span class='note-inline'>(貴以賤為本高以下為基今則遠肅邇安既富且庶雖有兵甲無所陳之雖有舟輿無所乘之盖樂其俗安其居致欣戴之情不能自<span class='corr'>已</span>)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>世務益康哉</div>
</p></div>
<div class='div-commentary'><p style="margin-left:1em"><span class='note-inline'>(世務以簡國用益充察察之政既除淳淳之風可復况求人共理任賢勿二使康哉之歌復見於今日矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>善事足多魔</div>
</p></div>
<div class='div-commentary'><p style="margin-left:1em"><span class='note-inline'>(三教雖殊同歸於善所以歷代寶之垂範世久凢有慕其事學其道多不成功者何也良有以也或以勤修者昧其理或明理者未之行既心與行違行將心背隨遇惡境即廢前功所謂多魔以攻我善若愷悌君子求福不回又豈畏於魔而敗於事仲尼云中道而廢今汝盡可不勵歟)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>惡緣不奈何</div>
</p></div>
<div class='div-commentary'><p style="margin-left:1em"><span class='note-inline'>(五色令人目盲五音令人耳聾是知聲色皆惡緣也且天境適於情則喜物忤於意則嗔皆由愛惡生心謟曲存念若能處其厚為其腹則善道日新凢諸惡緣皆無能為也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>生踈無正定</div>
</p></div>
<div class='div-commentary'><p style="margin-left:1em"><span class='note-inline'>(道體玄微俗見麤淺既信不足則有不信情向生踈心無正定所以中士聞道若存若亡大易云不恒其德或承之羞又無恒之人不可作巫醫況為有道之士者哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>孰究理相和</div>
</p></div>
<div class='div-commentary'><p style="margin-left:1em"><span class='note-inline'>(唯之與阿相去幾何善之與惡相去何若盖善惡之理同起於心恭慢之辤同出於口若能去惡從善遣慢惟恭在乎心識迴照思慮改作孰究其源道理一致也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>塵垢迷情染</div>
</p></div>
<div class='div-commentary'><p style="margin-left:1em"><span class='note-inline'>(五塵六垢為患寔深復以迷情而加染著譬如抱薪救焚却走求反以此類彼良可悼[栽-木+(万-一)])</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>經文妙義多</div>
</p></div>
<div class='div-commentary'><p style="margin-left:1em"><span class='note-inline'>(凢言經者則常也法也或詮真理或論虛無或談仁義理道不別義味無窮故云多也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>信之含大道</div>
</p></div>
<div class='div-commentary'><p style="margin-left:1em"><span class='note-inline'>(大道者強名也視之不見[聽-王]之不聞不可以智知不可以識識唯信之人方明斯旨佛言汝舍利弗尚以信得入故知信之為義大矣哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真性起煙蘿</div>
</p></div>
<div class='div-commentary'><p style="margin-left:1em"><span class='note-inline'>(楞嚴經云若一人發真歸源十方空界一時銷殞即是所證之理徧於山河大地豈唯煙蘿獨非真性[栽-木+(万-一)]是翠竹黃花皆真妙用斯言不誣矣)</span>。</p>
</div></div>
<p class='juan'>御製秘藏詮幽隱律詩卷第二十三</p>
<div class='div-w'><p style="margin-left:1em">丙午歲高麗國大藏都監奉敕雕造</p>
</div></div>
</div><!-- end of div[@id='body'] -->
</body></html>