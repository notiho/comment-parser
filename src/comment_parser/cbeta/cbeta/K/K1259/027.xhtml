<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御製秘藏詮</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu57' />
<p class='juan'>御製秘藏詮懷感一百韻詩卷第二十七<span class='note-inline'>(卷下)</span>　肥</p>
<div class='div-other'><a id='mulu58' />
<div class='div-orig'><p style="text-indent:0em" class="lg-abnormal"><div class='lg-row'>仰望長空非霧散</div>
</p></div>
<div class='div-commentary'><p style="margin-left:1em"><span class='note-inline'>(非煙非霧盖王者之瑞也時或散之必仰望於長空矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>臨危俯視景星孤</div>
</p></div>
<div class='div-commentary'><p style="margin-left:1em"><span class='note-inline'>(春秋運斗樞日景星見則麒麟生萬人壽)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>猛風似箭吹砂磧</div>
</p></div>
<div class='div-commentary'><p style="margin-left:1em"><span class='note-inline'>(北虜之地砂磧而苦寒戎俗犬羊腥羶之眾自謂其樂也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>遇雪巡樓釅酒沽</div>
</p></div>
<div class='div-commentary'><p style="margin-left:1em"><span class='note-inline'>(謂中夏和平人躋富壽既瑞雪時降而井邑懽娛也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>膳部少曾加饌味</div>
</p></div>
<div class='div-commentary'><p style="margin-left:1em"><span class='note-inline'>(膳部者典饌之司也每進其食則聖人不令廣其味何者念彼農務之勞知其播植之伇所以不貪滋味唯懷儉省而<span class='corr'>已</span>)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>太常雅調雜笙竽</div>
</p></div>
<div class='div-commentary'><p style="margin-left:1em"><span class='note-inline'>(夫聖人之聽樂為協萬物之情察乎八風之韻苟非咸池之奉大護之音則不欲經於耳故使鄭衛之聲從茲而泯)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>將癡欲為虛求劒</div>
</p></div>
<div class='div-commentary'><p style="margin-left:1em"><span class='note-inline'>(癡乃無智之稱也劒墜於水刻舟記之且夫舟行劒沉何以再獲故云虛求也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>性僻還應但守株</div>
</p></div>
<div class='div-commentary'><p style="margin-left:1em"><span class='note-inline'>(性僻者堅執之謂也偶因株而得兔常待兔而守株也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>媚侫乖張多自惑</div>
</p></div>
<div class='div-commentary'><p style="margin-left:1em"><span class='note-inline'>(夫吉人之詞寡誣善之人其詞游縱使媚等春華言如貝錦苟行無所取理無所歸猶彼水火益自乖張以此而推誠為自惑耳)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>公行譚論不咨諏</div>
</p></div>
<div class='div-commentary'><p style="margin-left:1em"><span class='note-inline'>(夫論國風譚王道言唯梗槩意尚公行而無諂者况其咨諏乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>指蹤怠慢真堪辱</div>
</p></div>
<div class='div-commentary'><p style="margin-left:1em"><span class='note-inline'>(潔身事上如履輕冰苟或莅事不勤於公怠慢是以聖人乃舉黜陟之科鉄鉞之刑誠可辱矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>勤儉清廉濯舊襦</div>
</p></div>
<div class='div-commentary'><p style="margin-left:1em"><span class='note-inline'>(不勤無以事上不儉無以約身不清無以奉公不廉無以幹任修此四德即士大夫不貪賁飾唯務節儉所以見濯舊襦之義矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>受寵若驚皆得所</div>
</p></div>
<div class='div-commentary'><p style="margin-left:1em"><span class='note-inline'>(居位若驚如重剛之在險處位夕惕例春冰之難行唯戰戰兢兢如臨深淵矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>揚名顯行豈違踰</div>
</p></div>
<div class='div-commentary'><p style="margin-left:1em"><span class='note-inline'>(行蘊冲和儀彰素範顯清名於九土談節橾於四人豈涉朝夕之端悞染瑕疵之各也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>舞風垂柳輕藍色</div>
</p></div>
<div class='div-commentary'><p style="margin-left:1em"><span class='note-inline'>(御隄煙柳帶雨而舞盡春風陶令垂楊和露而拂開翠檻則可以功歸造化力籍陽和)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>笑日名花似錦鋪</div>
</p></div>
<div class='div-commentary'><p style="margin-left:1em"><span class='note-inline'>(春日遲遲韶光隱隱芬芳而景色鮮妍幾多艶曳菡萏而馨香得地到處煙籠)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>巷聽歌時相倣斆</div>
</p></div>
<div class='div-commentary'><p style="margin-left:1em"><span class='note-inline'>(王者之政化及無私九陌盡歌閭里相倣千門有緒尊卑有儀巍巍而威振八方蕩蕩而德敷四海)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>仁慈布慧盡昭蘇</div>
</p></div>
<div class='div-commentary'><p style="margin-left:1em"><span class='note-inline'>(仁慈育物惠德流芳國無勞伇之民路有讓先之語昭蘇可覩政化咸觀)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>夏田壓壠同康濟</div>
</p></div>
<div class='div-commentary'><p style="margin-left:1em"><span class='note-inline'>(東臯稼穡密壓於壠頭南畒耕畒耕耘於古路豐年共喜康濟同居)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>秋稼如雲不欠租</div>
</p></div>
<div class='div-commentary'><p style="margin-left:1em"><span class='note-inline'>(風雨以時陰陽順序多稼常稔民皆樂輸於征賦矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>我武惟揚宣致理</div>
</p></div>
<div class='div-commentary'><p style="margin-left:1em"><span class='note-inline'>(書云我武惟揚我伐用張斯乃順乎天常蕩彼[宋-木+祋]厲首用七德克定四方然後布政宣風致乎理定者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>崇文柔遠播中孚</div>
</p></div>
<div class='div-commentary'><p style="margin-left:1em"><span class='note-inline'>(易曰中孚柔在內而剛得中所謂信及豚魚物各遂性崇重文教柔服遠人制禮作樂以安民重熙累洽而貽慶行簡易之道播中孚之風)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>廣開視事洪纖達</div>
</p></div>
<div class='div-commentary'><p style="margin-left:1em"><span class='note-inline'>(夫詢四岳闢四門明四目達四聡者盖廣其視[聽-王]於天下也豈若親决庶務躬臨萬機巨細之冝咸從宸断孜孜翼翼何止明四目闢四門者哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>庶務從容自遣祛</div>
</p></div>
<div class='div-commentary'><p style="margin-left:1em"><span class='note-inline'>(臨下以簡視民如傷於是庶事康哉五教敷矣從容於政理君子所以知進祛遣於蒙昧小人所以知退惟進惟退盡簡自于天心焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>戈甲豈施杭越定</div>
</p></div>
<div class='div-commentary'><p style="margin-left:1em"><span class='note-inline'>(聖德遠被吳越歸朝帝澤霶[雨/(湤-方)]庶民忻戴斯謂不施戈甲而東南定焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>梟巢<span class='corr'>已</span>下晉陽屠</div>
</p></div>
<div class='div-commentary'><p style="margin-left:1em"><span class='note-inline'>(聖人親御六騑直平井壘積世勍敵一日而平覆四紀之梟巢光千年之鳳歷則九郡塗炭以武功而整焉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>彤庭濟濟依班敘</div>
</p></div>
<div class='div-commentary'><p style="margin-left:1em"><span class='note-inline'>(詩云濟濟多士文王以寧方今彤庭丹陛之臣紆朱拖金之列拱日而鴛鸞有敘趍朝而軒冕堪觀文物成眀前朝莫比)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>輔弼鏘鏘罄保樞</div>
</p></div>
<div class='div-commentary'><p style="margin-left:1em"><span class='note-inline'>(旁求俊彥夜寐夙興故得輔佐弼諧之賢保傅樞衡之任鏘鏘有禮惕盡心各罄嘉謀同佐昌運)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>帶礪勳侯推果毅</div>
</p></div>
<div class='div-commentary'><p style="margin-left:1em"><span class='note-inline'>(帶礪即忠信盟誓之言礪盟泰岳帶指洪河致百辟以推誠克安宗社感五侯之列効盡竭忠貞千年契果毅之心萬載著雲龍之美)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>貔貅羣効悉何如</div>
</p></div>
<div class='div-commentary'><p style="margin-left:1em"><span class='note-inline'>(國家之屏翰也貔貅之旅虎豹之師弦弧剡矢之能雖威四海鯶鼓翎旗之陣即罷三邊盖以慈愛於人柔服以德)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>頒霑煥赫皆傾節</div>
</p></div>
<div class='div-commentary'><p style="margin-left:1em"><span class='note-inline'>(聖人以恩加四海澤及萬方出帑藏之珠珎頒宣文武降堯天之雨露普潤蒼生皆傾捧日之誠盡竭拱辰之感)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>錫宴冲融許大酺</div>
</p></div>
<div class='div-commentary'><p style="margin-left:1em"><span class='note-inline'>(美夫君臣道合魚水同歡每浩宴於羣寮騰今寵錫仍大酺於民市曠古希聞盖萬彚以昭蘇致兆人之康樂率土歡呼歸於仁壽者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>西洛荒榛經嵗久</div>
</p></div>
<div class='div-commentary'><p style="margin-left:1em"><span class='note-inline'>(伊洛市朝荒閑嵗久三殿之鸞與曠幸榛蔓堦墀五門之卿士罷遊草芊路陌察居民懸東望之睛感上帝時西顧之德)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>東京繁盛往年無</div>
</p></div>
<div class='div-commentary'><p style="margin-left:1em"><span class='note-inline'>(東都繁盛文物大昌壯麗皇居見未見之佳境靈祥異瑞覩難覩之奇蹤事冠古今人駢億兆易云聖人出而萬物覩大人之道亨矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>爕調宛順璿璣正</div>
</p></div>
<div class='div-commentary'><p style="margin-left:1em"><span class='note-inline'>(道唯宵旴功務爕調沐兩櫛風天寧地肅是感璿璣栱極齊七政以光乹帝座端居致二儀之昭泰)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>郊祀虔誠禮樂徐</div>
</p></div>
<div class='div-commentary'><p style="margin-left:1em"><span class='note-inline'>(金泥玉捦告封禪以成功郊祀圓丘奉虔誠於宗廟樂懸九奏禮冠百王丹鳳來儀祥麟効祉太堦端拱萬彙雍熙者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>紫殿成名增俊彥</div>
</p></div>
<div class='div-commentary'><p style="margin-left:1em"><span class='note-inline'>(每至春闈躬臨寶殿自秉文柄親賜御題端栱垂衣崇儒尚學四方俊彥慕文德而自至也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>金門脫灑免嗟吁</div>
</p></div>
<div class='div-commentary'><p style="margin-left:1em"><span class='note-inline'>(入金門之內陟殊科之上盖擇才而進選賢而昇既無抑滯之人故絕嗟吁之嘆也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>瓊漿美醞供盈甕</div>
</p></div>
<div class='div-commentary'><p style="margin-left:1em"><span class='note-inline'>(漢書曰酒者天之美祿帝王所以頤養天下至于大張文物羅罩群英錫之以羙醞瓊漿者愛賢之道也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>嘉會眀堂設內廚</div>
</p></div>
<div class='div-commentary'><p style="margin-left:1em"><span class='note-inline'>(左傳曰會以訓上下之則明堂者天道之堂亦天子布政之宮會文士于茲設天廚之芳饌者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>憫惻降祥呈効祉</div>
</p></div>
<div class='div-commentary'><p style="margin-left:1em"><span class='note-inline'>(心懷仁愛則降之以吉祥呈之以休祉聖人視民如赤子恐一物之失所豈非憫惻之道耶)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>恤刑高鑒眚嚴誅</div>
</p></div>
<div class='div-commentary'><p style="margin-left:1em"><span class='note-inline'>(憂恤刑罰恐其冤濫然律禁小人由來共貫桓範世要論曰德多刑少五帝也刑德相半三王也刑多德少五霸也聖人所以高明睿鑑修德務政息嚴峻之誅以示於慈愛也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>奔聽肆赦臻靈貺</div>
</p></div>
<div class='div-commentary'><p style="margin-left:1em"><span class='note-inline'>(易曰君子以赦過宥罪至于幽繫之處德澤咸被王充論衡曰赦令將至繫室籥動感應然也每有肆赦天下之人奔馳而來以聽德音如此足可臻於福祐也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>盡放從良改賤俘</div>
</p></div>
<div class='div-commentary'><p style="margin-left:1em"><span class='note-inline'>(俘掠之人盡以釋放各從其良也是知赦罪[西/卑]恩之道大矣哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>漸變澆風歸質朴</div>
</p></div>
<div class='div-commentary'><p style="margin-left:1em"><span class='note-inline'>(道既無為風歸淳素息杵臼為利之後復巢居穴處之初質朴再生澆醨克散)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>普施寬濟並沾濡</div>
</p></div>
<div class='div-commentary'><p style="margin-left:1em"><span class='note-inline'>(垂不嚴之化敷有道之文墜典咸修廢官重舉既四門之穆穆乃王道以平平)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>蒸黎滿望湏虔禱</div>
</p></div>
<div class='div-commentary'><p style="margin-left:1em"><span class='note-inline'>(高以下為基國以民為本察其風土慰以疲民惠愛流而槁木重蘇囹圄空而姧訛盡服)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>苗稼無災絕舞雩</div>
</p></div>
<div class='div-commentary'><p style="margin-left:1em"><span class='note-inline'>(謂風調雨順時和歲<span class='corr'>豐</span>不勞雩縈而鄉閭安也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>引領情通深可重</div>
</p></div>
<div class='div-commentary'><p style="margin-left:1em"><span class='note-inline'>(雲晴氣歛月圓風清乙夜觀書豁達玄微之表虛心聽政洞閑樂道之情敦穆宸襟深而可重)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>舒張妙理謾欷歔</div>
</p></div>
<div class='div-commentary'><p style="margin-left:1em"><span class='note-inline'>(聖人務靜守柔居實處厚功成不宰為而不恃既得為理之妙復何欷歔)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>禹功及物玄珪受</div>
</p></div>
<div class='div-commentary'><p style="margin-left:1em"><span class='note-inline'>(禹以治水手足胼胝天錫玄珪表其至德也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>湯網推仁尚泣辜</div>
</p></div>
<div class='div-commentary'><p style="margin-left:1em"><span class='note-inline'>(謂聖人有大堯之德而猶推成湯泣辜之仁也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>[宋-木+祋]盜屏除潛惡跡</div>
</p></div>
<div class='div-commentary'><p style="margin-left:1em"><span class='note-inline'>(今萬方人泰四海波清故[宋-木+祋]盜屏除咸知進善盡慕修身乃永潛於惡跡也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>兇頑悛革悟榮枯</div>
</p></div>
<div class='div-commentary'><p style="margin-left:1em"><span class='note-inline'>(任有德選有能使教化大行除兇罸暴自然天下富壽人知耻格)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>旁求俊造為心膂</div>
</p></div>
<div class='div-commentary'><p style="margin-left:1em"><span class='note-inline'>(六藝掄材四科取土作濟川之用以德行為先君臣之道斯隆父子之情無間是明敡之日當庂席之辰)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>周想昔賢猶病諸</div>
</p></div>
<div class='div-commentary'><p style="margin-left:1em"><span class='note-inline'>(夫觀人設教先王之道眀矣故善不可失惟賢是求以百姓心為心猶兢不迨德經云聖人方而不割廉而不害欲以化民不以傷害是以聖人患民間之病)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>所在怡然頒弊帛</div>
</p></div>
<div class='div-commentary'><p style="margin-left:1em"><span class='note-inline'>(所在之處怡怡然荷非常之賜感湛露之恩所以豐其弊帛也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>搜羅幽滯遍門閭</div>
</p></div>
<div class='div-commentary'><p style="margin-left:1em"><span class='note-inline'>(搜羅俊彥以至幽遠沉滯之士咸遍門閭以求之故得野無遺賢也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>耿光褒稱竆編簡</div>
</p></div>
<div class='div-commentary'><p style="margin-left:1em"><span class='note-inline'>(舉用賢良發揮令典耿光之羙慶以稱之故必竆於編簡也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>紀錄湮沉被野廬</div>
</p></div>
<div class='div-commentary'><p style="margin-left:1em"><span class='note-inline'>(湮沉汨沒者有一善可稱必紀之錄之惟賢是求無幽不燭仁化被於野廬之間也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>省分推誠堪作則</div>
</p></div>
<div class='div-commentary'><p style="margin-left:1em"><span class='note-inline'>(省躬克<span class='corr'>己</span>以天下心為心是以虞舜有德臯陶歌之文武有德周公頌之流滿天下傳於後代也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>因循委命笑揶揄</div>
</p></div>
<div class='div-commentary'><p style="margin-left:1em"><span class='note-inline'>(天賦之命斯乃定矣是以達人樂天知命而不躁競也今若妄貪名利不曉竆通生平之事[网-(ㄨ*ㄨ)+又]知則揶揄之笑冝矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>垂休烈世遵先古</div>
</p></div>
<div class='div-commentary'><p style="margin-left:1em"><span class='note-inline'>(一人以大善撫萬國坦然明白故得皇猷弃弃行於四方光乎祖宗遵之先古盛王業也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>側陋遐宣共坦途</div>
</p></div>
<div class='div-commentary'><p style="margin-left:1em"><span class='note-inline'>(惠澤寬均眀揚側陋物無遺棄盡致坦途乃明君之招隱也之)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>納諫為緣無忌諱</div>
</p></div>
<div class='div-commentary'><p style="margin-left:1em"><span class='note-inline'>(忠臣之事君也莫先於諫下能言之上能聽之木從繩則正后從諫則聖即正道光矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>滋章却恐信欺誣</div>
</p></div>
<div class='div-commentary'><p style="margin-left:1em"><span class='note-inline'>(合先古之風垂栱而治復帝王之業道德而行若法令滋章恐竊法為姦信於欺枉也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>酬恩環在知黃雀</div>
</p></div>
<div class='div-commentary'><p style="margin-left:1em"><span class='note-inline'>(有惻隱之心所以兼愛也黃雀尚氶於慈惠蒼生固頼於渥恩報惠銜環盖仁之所感也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>表瑞年祥見赤烏</div>
</p></div>
<div class='div-commentary'><p style="margin-left:1em"><span class='note-inline'>(昔吴有國赤烏見焉作有道之祥表太平之瑞矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>靜聽中原歸歷[婁*殳]</div>
</p></div>
<div class='div-commentary'><p style="margin-left:1em"><span class='note-inline'>(中原之地萬方之㝡天下之所歸也故一人以居之盖歷[婁*殳]在弟矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>晏安域內放懸逋</div>
</p></div>
<div class='div-commentary'><p style="margin-left:1em"><span class='note-inline'>(上即位以來施恩惠捨勞伇上逋債城中大定海內穆清)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>彛倫庶績熙哉盛</div>
</p></div>
<div class='div-commentary'><p style="margin-left:1em"><span class='note-inline'>(神龜負文出洛聖禹因法成書書曰天乃錫禹洪範九疇九疇既定彛倫所以有其次敘也方今信治百官咸熙庶績斯不得不謂之盛矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>眾恱難儔務本與</div>
</p></div>
<div class='div-commentary'><p style="margin-left:1em"><span class='note-inline'>(儔比也夫民以國生國以民本一人臨御萬庶恱隨猶草偃風餘莫能比此盖務其本也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>丹宂鳳儀翔紫閣</div>
</p></div>
<div class='div-commentary'><p style="margin-left:1em"><span class='note-inline'>(鳳有九苞出丹宂也為王者之瑞樂成而後來儀斯覽德而歸也必翔於紫閣矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>六眸龜出泛清渠</div>
</p></div>
<div class='div-commentary'><p style="margin-left:1em"><span class='note-inline'>(龜壽千年也郭景純云龜有六眸皇上御極之後江表所進斯乃水德効靈陽侯薦祉也既游官沼必泛清渠)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>興隆大寶宗皇業</div>
</p></div>
<div class='div-commentary'><p style="margin-left:1em"><span class='note-inline'>(易曰聖人之大寶曰位若乃無用而用自周者道也有用而用為貴者寶也夫能行有用之寶以濟元元者莫大乎居至尊之位故云大寶矣今載興載隆所以宗其皇業者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>亭育羣生盡樂胥</div>
</p></div>
<div class='div-commentary'><p style="margin-left:1em"><span class='note-inline'>(君臨萬域子育羣黎自邇陟遐莫不相胥而樂)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>枉恣昏迷誇調態</div>
</p></div>
<div class='div-commentary'><p style="margin-left:1em"><span class='note-inline'>(子曰君子不重則不威今若枉恣昬迷矜誇調態則非大人君子所履之道也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>踈狂醉臥豈堪扶</div>
</p></div>
<div class='div-commentary'><p style="margin-left:1em"><span class='note-inline'>(踈怠之情[网-(ㄨ*ㄨ)+又]堪任使是人之所惡也非聖哲之所為盖指事以言懷令知過而自悔實可謂箴誡矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>隟中平地香多潔</div>
</p></div>
<div class='div-commentary'><p style="margin-left:1em"><span class='note-inline'>(峻宇雕甍可資於綺飾表人居也閑隟坦地潔而復香非功勞也君行慈儉取實去華知其綺飾不合其道也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>廉讓之家水不污</div>
</p></div>
<div class='div-commentary'><p style="margin-left:1em"><span class='note-inline'>(廉儉禮讓人之羙哉可以成家可以為天下則表其節用如水之性五色不可污)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>得意勿輕成浪跡</div>
</p></div>
<div class='div-commentary'><p style="margin-left:1em"><span class='note-inline'>(人之得意繫以天時勿易輕焉若不然者則萍蓬天下以成浪跡此則聖人垂誠勗之言也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>情憐光景隱巖峿</div>
</p></div>
<div class='div-commentary'><p style="margin-left:1em"><span class='note-inline'>(興於道情憐於光景若水流之濺急思高隱於巖峿勿離塵寰但求其志)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>瓊林㝡好齊三境</div>
</p></div>
<div class='div-commentary'><p style="margin-left:1em"><span class='note-inline'>(茂苑瓊林乃人間之勝境逍遙豁意齊海上之三峯契道從心如遊仙署)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>畫舸應難渡泗洙</div>
</p></div>
<div class='div-commentary'><p style="margin-left:1em"><span class='note-inline'>(魯之洙泗乃是㳙流難通畫舸之游唯稱仲尼之興)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>獫狁來賔閑甲馬</div>
</p></div>
<div class='div-commentary'><p style="margin-left:1em"><span class='note-inline'>(獫狁之族也既欽文化能自來賔戰馬甲兵適足閑矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>關防無事罷戈歿</div>
</p></div>
<div class='div-commentary'><p style="margin-left:1em"><span class='note-inline'>(関之所以設也察出禦入禁暴服民今四海一家天下無事亦何察禦乎亦何禁服乎如是則知王者無外矣干戈足以倒載農噐足以鎔鑄也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>煩苛<span class='corr'>已</span>變眀真偽</div>
</p></div>
<div class='div-commentary'><p style="margin-left:1em"><span class='note-inline'>(爾雅云苛害也<span class='corr'>已</span>變煩苛之政盡成文物之風率土普天全歸真化矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>威德遐臨懾虜胡</div>
</p></div>
<div class='div-commentary'><p style="margin-left:1em"><span class='note-inline'>(以威以德遐臨彼胡有以見解辮來歸者眾矣凋殘醜虜得無懾懼乎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>造化恢崇資勝境</div>
</p></div>
<div class='div-commentary'><p style="margin-left:1em"><span class='note-inline'>(宮闕壯麗苑囿森羅中外恢張术陸具羙境之優勝悉造化之自新也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>施張利益振嘉謀</div>
</p></div>
<div class='div-commentary'><p style="margin-left:1em"><span class='note-inline'>(述作纔成嘉謀是振流行天下利益誠深盖欲蒼生咸登富壽所謂利民之事知無不為也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>生民務本傾葵藿</div>
</p></div>
<div class='div-commentary'><p style="margin-left:1em"><span class='note-inline'>(生民心也務孝悌以為本盡忠節而事君是以傾懷若葵藿之向日耳)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>耕叟懽欣滿路衢</div>
</p></div>
<div class='div-commentary'><p style="margin-left:1em"><span class='note-inline'>(聖德所化庶民樂康鑿井耕田擊壤皷腹盈滿衢路唯謌太平者哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>通義尋常皆砥礪</div>
</p></div>
<div class='div-commentary'><p style="margin-left:1em"><span class='note-inline'>(若欲洞達於淳源先稽古於雅誥砥礪名莭方稱搢紳展佐命之通才致無為之大化矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>開襟寂靜若醍醐</div>
</p></div>
<div class='div-commentary'><p style="margin-left:1em"><span class='note-inline'>(若或奇雲暮雨凉風䬃然居靈堂而寂靜向清景以開襟既爽思以醒心若醍醐之上味也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>但看佳氣籠金闕</div>
</p></div>
<div class='div-commentary'><p style="margin-left:1em"><span class='note-inline'>(法犧軒之化理侔三代以垂風自然闕上[夕*即]雲日中王字者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>何異神仙化玉壺</div>
</p></div>
<div class='div-commentary'><p style="margin-left:1em"><span class='note-inline'>(化及無外功合玄穹行蕭何壯觀之術聽婁敬不㧞之筞衣冠濟濟宮殿峩峩可齊於洞裏長春何異於壺中日月矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>審逐稽違聲自遠</div>
</p></div>
<div class='div-commentary'><p style="margin-left:1em"><span class='note-inline'>(雷動之化<span class='corr'>已</span>遠雨露之恩更深自然遐迩瞻光佳聲大播矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>廉平慎守道情俱</div>
</p></div>
<div class='div-commentary'><p style="margin-left:1em"><span class='note-inline'>(若夫廉潔高行慎守忠良貴清淨之寡欲扣希夷之一門者也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>熙熙大布無為化</div>
</p></div>
<div class='div-commentary'><p style="margin-left:1em"><span class='note-inline'>(無為之化<span class='corr'>已</span>行不言之教斯理自然民樂熙熙還淳返朴者矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>咸使飛沉向帝都</div>
</p></div>
<div class='div-commentary'><p style="margin-left:1em"><span class='note-inline'>(飛空走陸草木昆蟲皆霑惠化盡樂皇風者矣)</span>。</p>
</div></div>
<p class='juan'>御製秘藏詮懷感一百韻詩卷第二十七</p>
<div class='div-w'><p style="margin-left:1em">丁未歲高麗國大藏都監奉敕雕造</p>
</div></div>
</div><!-- end of div[@id='body'] -->
</body></html>