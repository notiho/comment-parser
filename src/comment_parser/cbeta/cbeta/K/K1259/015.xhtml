<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御製秘藏詮</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu30' />
<p class='juan'>御製秘藏詮卷第十五　　　　　　駕</p>
<div class='div-other'><a id='mulu31' />
<div class='div-orig'><p style="text-indent:0em" class="lg-abnormal"><div class='lg-row'>信及生緣業</div>
</p></div>
<div class='div-commentary'><p style="margin-left:1em"><span class='note-inline'>(唯識論云信如水清珠能清濁水生則眾生緣業不同自性渾濁迷覆真空信若起時業緣自遣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>生緣情莫齊</div>
</p></div>
<div class='div-commentary'><p style="margin-left:1em"><span class='note-inline'>(法華經云善惡業緣受報好醜眾生情行緣業差殊果感不同致招好醜)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>攝心歸佛理</div>
</p></div>
<div class='div-commentary'><p style="margin-left:1em"><span class='note-inline'>(佛者覺也具三覺故理則妙理湛寂凝然心即八識心也若攝其心歸向佛理乃真空平等楞嚴經云攝念未久身心忽空)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>達處絕狂迷</div>
</p></div>
<div class='div-commentary'><p style="margin-left:1em"><span class='note-inline'>(謂未證悟而起狂迷若達本源妄緣自滅楞嚴經云狂性自歇歇即菩提)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>智識非深淺</div>
</p></div>
<div class='div-commentary'><p style="margin-left:1em"><span class='note-inline'>(智即四智識乃八識至果位中轉成無漏四智圓明非淺非深唯佛方證下位不知法華經云盡思共度量不能測佛智)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真心用可躋</div>
</p></div>
<div class='div-commentary'><p style="margin-left:1em"><span class='note-inline'>(真心則理智融和遍周法界起真如用運載迷生可躋覺岸楞嚴經云於一毛端現寶王剎坐微塵裏轉大法輪)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>有情無處用</div>
</p></div>
<div class='div-commentary'><p style="margin-left:1em"><span class='note-inline'>(有情迷覆致使輪廻未達真心無處可用楞嚴經云眾生洞眎不過分寸)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>理性有高仾</div>
</p></div>
<div class='div-commentary'><p style="margin-left:1em"><span class='note-inline'>(真性妙理本自凝然體用女微法無高下金剛經云一切賢聖皆以無為法而有差別)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>我見眾生性</div>
</p></div>
<div class='div-commentary'><p style="margin-left:1em"><span class='note-inline'>(我者如來也見即後得智如來以後得智照見眾生性行差殊三性不等法華經云我以智慧力知眾生性欲)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>如何却自迷</div>
</p></div>
<div class='div-commentary'><p style="margin-left:1em"><span class='note-inline'>(如何即逐妄隨生自迷則却違真理楞嚴經云譬如有人於自衣中繫如意珠不自覺知雖實貧窮珠不曾失如是迷因因迷自有)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>愚癡開不悟</div>
</p></div>
<div class='div-commentary'><p style="margin-left:1em"><span class='note-inline'>(無明覆慧遂使狂癡金口親開無由豁悟楞嚴經云雖佛發明猶不能悟)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>豈諭隔雲泥</div>
</p></div>
<div class='div-commentary'><p style="margin-left:1em"><span class='note-inline'>(雲泥性隔真妄同源煩惱纏心法身路遠華嚴經云若知煩惱即是菩提)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>西域論金人</div>
</p></div>
<div class='div-commentary'><p style="margin-left:1em"><span class='note-inline'>(金人者即我佛也身真金色降生西域迦毗羅城淨飯王宮普曜經云佛初生剎利王家放大智光照十方界)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>東流遷大道</div>
</p></div>
<div class='div-commentary'><p style="margin-left:1em"><span class='note-inline'>(大道則四十二章經云守志奉道其道甚大此教是摩騰笁法蘭二僧始從西天白馬馱經傳至東土)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>萬里取經廻</div>
</p></div>
<div class='div-commentary'><p style="margin-left:1em"><span class='note-inline'>(西域記云唐三藏玄奘貞觀三年往中印度至十九年取經以巨象載之却廻數萬餘里也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>普慧慈悲照</div>
</p></div>
<div class='div-commentary'><p style="margin-left:1em"><span class='note-inline'>(普慧則二乘得悟慈悲乃鑒照無私法華經云遍覆一切慧雲含潤)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真實無虗法</div>
</p></div>
<div class='div-commentary'><p style="margin-left:1em"><span class='note-inline'>(真實之理法性無虗楞嚴經二十方如來及大菩薩於其目性三摩地中見與見緣并所想相如虗空花本無所有又般若經云真實不虗)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>如來等一齊</div>
</p></div>
<div class='div-commentary'><p style="margin-left:1em"><span class='note-inline'>(如來即三際諸佛一時齊等俱證法身楞嚴經云若此妙覺本妙覺眀與如來心不增不減)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>更無分別相</div>
</p></div>
<div class='div-commentary'><p style="margin-left:1em"><span class='note-inline'>(根本智證真理時如照鑒像不分能所相也維摩經云非有非無)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>即此是菩提</div>
</p></div>
<div class='div-commentary'><p style="margin-left:1em"><span class='note-inline'>(妄心纔滅四智圓眀湛理凝然遍周法界楞嚴經云滅塵合覺故發真如妙覺明性)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>慧通三昧性</div>
</p></div>
<div class='div-commentary'><p style="margin-left:1em"><span class='note-inline'>(慧即智也通即達也三昧即妙定智達妙定之時乃法性一如維摩經云深達實相智慧無礙)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>三乘一法齊</div>
</p></div>
<div class='div-commentary'><p style="margin-left:1em"><span class='note-inline'>(一真法界唯佛證知三等權乘同歸寶所法華經云諸佛方便力分別說三乘唯有一佛乘)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>迷情終未悟</div>
</p></div>
<div class='div-commentary'><p style="margin-left:1em"><span class='note-inline'>(有情心妄迷覆真空未到菩提終不能悟楞嚴經云譬如澄清百千大海弃之唯認一浮漚目為全潮)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>解了不心迷</div>
</p></div>
<div class='div-commentary'><p style="margin-left:1em"><span class='note-inline'>(真心寂淨了解如源智與理冥不分能所楞嚴經云生滅既滅寂滅現前忽然超越世出世間)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>論空方便理</div>
</p></div>
<div class='div-commentary'><p style="margin-left:1em"><span class='note-inline'>(論空說理皆方便之談至理無名離於詮相維摩經云空可分別耶荅曰分別亦空)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>上智不求來</div>
</p></div>
<div class='div-commentary'><p style="margin-left:1em"><span class='note-inline'>(起無分別智合法界理無能所取不求而自來普曜經云佛於二月八日明星出時豁然大悟)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>頓悟達真際</div>
</p></div>
<div class='div-commentary'><p style="margin-left:1em"><span class='note-inline'>(䪺悟則不歷僧祇達真而獲法身際楞嚴經云不歷僧祇獲法身)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>冥然水月開</div>
</p></div>
<div class='div-commentary'><p style="margin-left:1em"><span class='note-inline'>(水則眾生心水月是應化身佛眾生心水開清冥然月影現中金光眀經云佛真法身猶如虗空應物現形如水中月)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>賢聖化無明</div>
</p></div>
<div class='div-commentary'><p style="margin-left:1em"><span class='note-inline'>(賢聖者十地菩薩也無明是俱生煩惱十地菩薩起智漸㐲消化無明至果位中種習俱盡楞嚴經云名為永断根本無眀)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>情田耨忍道</div>
</p></div>
<div class='div-commentary'><p style="margin-left:1em"><span class='note-inline'>(情田者是菩薩心地耨即上義三地菩薩所行上品忍道維摩經云忍辱是道塲)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>佛法因地力</div>
</p></div>
<div class='div-commentary'><p style="margin-left:1em"><span class='note-inline'>(佛法即法身佛也由因地中修行六度萬行之力果德圓成三身具足楞嚴經云乘此心開得無上道)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>七種湏弥寶</div>
</p></div>
<div class='div-commentary'><p style="margin-left:1em"><span class='note-inline'>(湏弥即四寶所成將喻自受用佛色相無此有七種聖財維摩經云如湏弥山王)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>理諭懸河辯</div>
</p></div>
<div class='div-commentary'><p style="margin-left:1em"><span class='note-inline'>(理諭法界之體懸河迅捷之言四大辯則往復無際維摩經云善說法要辯才無滯)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>身觀自在來</div>
</p></div>
<div class='div-commentary'><p style="margin-left:1em"><span class='note-inline'>(身即佛也觀見有情機器不等所以現身自在來應㝡勝金光明經云自在力故隨眾生意現種種身)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>一宗超百億</div>
</p></div>
<div class='div-commentary'><p style="margin-left:1em"><span class='note-inline'>(一真如宗湛寂疑然超百億之塵勞悟依他之不有佛頂經云首楞嚴王世希有銷我億劫顛倒想)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>妄想豈能裁</div>
</p></div>
<div class='div-commentary'><p style="margin-left:1em"><span class='note-inline'>(妄想是緣慮心豈能裁度一真妙理楞嚴經云如何世間三有眾生以所知心測度如來無上菩提)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>詮法本無見</div>
</p></div>
<div class='div-commentary'><p style="margin-left:1em"><span class='note-inline'>(法本無名豈言詮及離可見相唯佛證知維摩經云法離於相無所緣故法無名字言語断故)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>微音去自來</div>
</p></div>
<div class='div-commentary'><p style="margin-left:1em"><span class='note-inline'>(微音雖去真理自來湛寂凝然本周法界金剛經云如來者無所從來亦無所去)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>玄機唯寂默</div>
</p></div>
<div class='div-commentary'><p style="margin-left:1em"><span class='note-inline'>(玄機聖智也澄湛寂然默照群生是真解脫維摩經云時維摩詰嘿然無言)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>倐忽到靈臺</div>
</p></div>
<div class='div-commentary'><p style="margin-left:1em"><span class='note-inline'>(靈臺者理智之珠不過一時倐忽便到楞嚴經云忽有智者方悟神珠)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>求法將何用</div>
</p></div>
<div class='div-commentary'><p style="margin-left:1em"><span class='note-inline'>(維摩經云若求法者於一切法應無所求求法者望趣真理也將何用則湏假智慧之舟方登涅槃彼岸)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>虛無有自來</div>
</p></div>
<div class='div-commentary'><p style="margin-left:1em"><span class='note-inline'>(虛無則真空妙理有自來即不求而至法華經云而忽見來甚適我願)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>眾生緣業重</div>
</p></div>
<div class='div-commentary'><p style="margin-left:1em"><span class='note-inline'>(眾生情妄緣業難停輪廻無窮實為深重維摩經云眾生業故不見如來佛國嚴淨非如來咎)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>不悟可哀哉</div>
</p></div>
<div class='div-commentary'><p style="margin-left:1em"><span class='note-inline'>(自心迷執不悟菩提流浪四生是堪傷愍楞嚴經云汝等即是迷中悞人如來說為可憐愍者)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>愚惡貪嗔恚</div>
</p></div>
<div class='div-commentary'><p style="margin-left:1em"><span class='note-inline'>(愚癡之人起貪嗔念於法不了染汙淨識明王經云貪欲嗔恚癡是世間三毒諸佛皆<span class='corr'>已</span>断)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>迷情違大道</div>
</p></div>
<div class='div-commentary'><p style="margin-left:1em"><span class='note-inline'>(迷情心異執境差殊違大菩提難登覺道四十二章經云佛言行道守真者善志與道合者大)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>若逢如意珠</div>
</p></div>
<div class='div-commentary'><p style="margin-left:1em"><span class='note-inline'>(如意珠即本真智也謂貪慾根深汙染真淨迷妄交雜障礙性源楞嚴經云若復有人指示其珠所願從心致大饒富)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>福德莊嚴造</div>
</p></div>
<div class='div-commentary'><p style="margin-left:1em"><span class='note-inline'>(福即福慧二嚴德則河沙功德莊嚴相好顯煗法身金剛經云即非莊嚴是名㽵嚴)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>解講千經論</div>
</p></div>
<div class='div-commentary'><p style="margin-left:1em"><span class='note-inline'>(解於了義能講妙法經之與論諸聖傳心智慧雖差理歸真諦楞嚴經云縱能宣說十二部經)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>能亡人我乖</div>
</p></div>
<div class='div-commentary'><p style="margin-left:1em"><span class='note-inline'>(能除人我之執方達二空之門於理既同不乖如體維摩經云夫說者當如法說法無有我離我垢故)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>聖理如不悟</div>
</p></div>
<div class='div-commentary'><p style="margin-left:1em"><span class='note-inline'>(聖理寂然本同法界由自業覆不悟一如楞嚴經云不悟如來發眀二種精見色空)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>法要豈梯階</div>
</p></div>
<div class='div-commentary'><p style="margin-left:1em"><span class='note-inline'>(雖登十地猶涉梯階於法無心獲證真淨維摩經云夫求法者不著佛求不著法求不著眾)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>證了因來果</div>
</p></div>
<div class='div-commentary'><p style="margin-left:1em"><span class='note-inline'>(雖伏因果而證妙眀道契法身理智無礙楞嚴經云善能成就五十五位真菩提路)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真常有洞開</div>
</p></div>
<div class='div-commentary'><p style="margin-left:1em"><span class='note-inline'>(有為既盡乃證菩提洞徹真源頓明妙理楞嚴經云開示我等覺心明淨無為真如性淨明露)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>不能明一法</div>
</p></div>
<div class='div-commentary'><p style="margin-left:1em"><span class='note-inline'>(不悟真空無明覆慧未能達了於法昏蒙楞嚴經云不能通達清淨實相當善思惟妙菩提路)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>滿目翳塵埃</div>
</p></div>
<div class='div-commentary'><p style="margin-left:1em"><span class='note-inline'>(於法不悟滿目翳生達了真空寂然清淨楞嚴經云出既翳空旋當翳眼)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>志啔如來藏</div>
</p></div>
<div class='div-commentary'><p style="margin-left:1em"><span class='note-inline'>(志能出纏能啟寶藏性含妙有何法不通楞嚴經云知如來藏妙覺眀心遍十方界)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>非論萬億垓</div>
</p></div>
<div class='div-commentary'><p style="margin-left:1em"><span class='note-inline'>(萬億垓者即數極也法身之理體離言詮超越僧祇豈論塵劫維摩經云佛身無為不墮諸數)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>靈山宣妙偈</div>
</p></div>
<div class='div-commentary'><p style="margin-left:1em"><span class='note-inline'>(我佛昔來常在靈鷲山中開示四眾說微妙偈楞嚴經云宣妙蓮花佛知見地)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>諸境欻然開</div>
</p></div>
<div class='div-commentary'><p style="margin-left:1em"><span class='note-inline'>(不能曉悟妙理妄境縱然欻然了達真空諸境當時寂滅華嚴經云為我演說普眼法門開示一切如來境界)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>舒展他方界</div>
</p></div>
<div class='div-commentary'><p style="margin-left:1em"><span class='note-inline'>(妙慧舒展普照三千大千真法玄微徧滿他方世界楞嚴經云十方虛空滿足微塵一一塵中現塵現界不相留礙)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>菩提妙相好</div>
</p></div>
<div class='div-commentary'><p style="margin-left:1em"><span class='note-inline'>(道證菩提能圓妙相照諸昬濁咸得清涼莊嚴維摩經云微妙是菩提諸法難知故)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>心開一切智</div>
</p></div>
<div class='div-commentary'><p style="margin-left:1em"><span class='note-inline'>(於一法中豁然大悟心開意解一切圓通自照照他俱登彼岸楞嚴經云微塵如來乘此心開得無上道)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>熏習去煩惱</div>
</p></div>
<div class='div-commentary'><p style="margin-left:1em"><span class='note-inline'>(煩惱既去熏習亦除解脫心安法身周遍華嚴經云煩惱<span class='corr'>已</span>盡習亦除梵釋龍天咸恭信)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>果熟祇園說</div>
</p></div>
<div class='div-commentary'><p style="margin-left:1em"><span class='note-inline'>(菩提果熟悟在一時說法祇園事理顯證楞嚴經云性比丘尼聞說偈<span class='corr'>已</span>成阿羅漢果)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>輪廻理道開</div>
</p></div>
<div class='div-commentary'><p style="margin-left:1em"><span class='note-inline'>(輪廻諸趣無有了期慧性開張於法無礙楞嚴經云皆由不知常住真心性淨眀體用諸妄想故受輪轉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>信知熏習力</div>
</p></div>
<div class='div-commentary'><p style="margin-left:1em"><span class='note-inline'>(熏習未断猶能信心一悟無生於法清淨楞嚴經云皆以三昧聞熏聞修無作妙力自在成就)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>方便認當來</div>
</p></div>
<div class='div-commentary'><p style="margin-left:1em"><span class='note-inline'>(佛以方便力誘喻眾生三世因中决定成聖楞嚴經云方便易成就堪以教阿難及末刧沉淪真實心如是)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>因假緣為事</div>
</p></div>
<div class='div-commentary'><p style="margin-left:1em"><span class='note-inline'>(唯因與緣借事顯理託因仗緣真理現前因緣寂默楞嚴經云若眾生心憶佛念佛現前當未心定見佛斯則因緣皎然明白)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>緣隨因自來</div>
</p></div>
<div class='div-commentary'><p style="margin-left:1em"><span class='note-inline'>(有為之緣皆從因起因緣會合俱契心源楞嚴經云我從因緣心得開悟)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>有緣相契合</div>
</p></div>
<div class='div-commentary'><p style="margin-left:1em"><span class='note-inline'>(有緣無緣自然契會能眀妙有定證無心楞嚴經云我於路中逢迦葉波宣說因緣悟心無際得大無畏)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>寂靜萬靈開</div>
</p></div>
<div class='div-commentary'><p style="margin-left:1em"><span class='note-inline'>(心源不動一法常如開智慧門萬靈寂靜楞嚴經云尒時心開乃見東方不動佛國)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>義且非人意</div>
</p></div>
<div class='div-commentary'><p style="margin-left:1em"><span class='note-inline'>(第一義諦非意測量唯我如來方能證得楞嚴經云第一義者汝等若欲捐捨聲聞修菩薩乘入佛知見)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>心非性莫來</div>
</p></div>
<div class='div-commentary'><p style="margin-left:1em"><span class='note-inline'>(有情逐妄真性莫來故受輪廻難登覺岸楞嚴經云若於因地以生滅心為本修因而求佛乘無有是處)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>眼看無一物</div>
</p></div>
<div class='div-commentary'><p style="margin-left:1em"><span class='note-inline'>(佛眼觀照五濁惡世能障菩提獲清淨理寂然無物楞嚴經云以清淨眼觀晴眀空逈無所有)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>六賊混塵埃</div>
</p></div>
<div class='div-commentary'><p style="margin-left:1em"><span class='note-inline'>(楞嚴經云六賊為媒目刧家寶六賊則六識與塵埃浪同劫內法財未得解脫)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>滅盡人天惡</div>
</p></div>
<div class='div-commentary'><p style="margin-left:1em"><span class='note-inline'>(惑亂人天三界煩惱起智滅盡果證真常金光明經云滅盡三界諸人天等無量惡趣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>慈光懷聖抱</div>
</p></div>
<div class='div-commentary'><p style="margin-left:1em"><span class='note-inline'>(煩惱<span class='corr'>已</span>盡聖抱現前懷慈悲光普照佛剎楞嚴經云廻佛慈光向佛安住)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>法身在眼前</div>
</p></div>
<div class='div-commentary'><p style="margin-left:1em"><span class='note-inline'>(法身常現不動周圓如在目前獲清淨樂金光眀經云如是法身一切眾苦悉皆盡故而方得見)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>障礙無心討</div>
</p></div>
<div class='div-commentary'><p style="margin-left:1em"><span class='note-inline'>(道合無心能圓真智障礙迷妄隨境俱亡金光眀經云譬如虛空烟雲塵霧之所障蔽)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>法道歸真智</div>
</p></div>
<div class='div-commentary'><p style="margin-left:1em"><span class='note-inline'>(唯識論云法以䡄持為義道以遊履為名䡄持自性遊履玄津不離此岸而到彼岸真即真如智即本智雖萬法分歧莫不全歸一揆)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>終超出世情</div>
</p></div>
<div class='div-commentary'><p style="margin-left:1em"><span class='note-inline'>(世以遷流情以造作且一真之體清淨本然故非世間情之所及天親論云是出世間智)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>猶如華藏海</div>
</p></div>
<div class='div-commentary'><p style="margin-left:1em"><span class='note-inline'>(華嚴經云華藏莊嚴世界海出生種種寶莊嚴周融法界湛而常寂如如不動泯相歸真)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>不縮又無盈</div>
</p></div>
<div class='div-commentary'><p style="margin-left:1em"><span class='note-inline'>(一乘真際諸佛本源增減兩忘去來雙泯維摩詰經云而彼大海本相如故)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>旨論通玄說</div>
</p></div>
<div class='div-commentary'><p style="margin-left:1em"><span class='note-inline'>(旨群聖之大旨也論之則玄機密契妙本深窮心緣慮忘口談詞廢故得謂之玄說也肈論云聖旨虛玄)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>強名不是名</div>
</p></div>
<div class='div-commentary'><p style="margin-left:1em"><span class='note-inline'>(實相本無假名何有強而名之名亦非矣無名論云名無得物之功非名也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>綿綿而不絕</div>
</p></div>
<div class='div-commentary'><p style="margin-left:1em"><span class='note-inline'>(明悟法身之理則圓智凝然一得永得綿綿不断妙盡真常唯識論云無漏善常也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>境像自分眀</div>
</p></div>
<div class='div-commentary'><p style="margin-left:1em"><span class='note-inline'>(境能生心心能了境能知之智不昧則所見之像皆明不真空論二像非真像雖像而非像也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>玄識廣諸教</div>
</p></div>
<div class='div-commentary'><p style="margin-left:1em"><span class='note-inline'>(玄以微妙為義識以了別為名教即三乘十二分教也其中有性有相若能眀了則性相雙融故唯識云識性識相皆不離識)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真詮意渾成</div>
</p></div>
<div class='div-commentary'><p style="margin-left:1em"><span class='note-inline'>(由真故立詮以詮故明真必思其詮得其意則渾然而成真常一體無名論云渾尓與大虛同體)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>滿空如白雪</div>
</p></div>
<div class='div-commentary'><p style="margin-left:1em"><span class='note-inline'>(道體虛明綿綿不断猶飛皓雪方極長空)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>響谷應來聲</div>
</p></div>
<div class='div-commentary'><p style="margin-left:1em"><span class='note-inline'>(谷神不泯以虛而應即依他起性也隨聲赴響自然而然肈論云道之玄感譬如幽谷之響不知其所以來也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>疑信似迷猿</div>
</p></div>
<div class='div-commentary'><p style="margin-left:1em"><span class='note-inline'>(於本真妙理未能决定明知故信若猿心更增迷昧未曾有因緣經云世人心麤譬彼猿候)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>人心多返覆</div>
</p></div>
<div class='div-commentary'><p style="margin-left:1em"><span class='note-inline'>(真心或爽淨信尤虧一失源流故多返覆維摩經云凡夫於佛法而有返覆終能起無上道心也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>但依真實理</div>
</p></div>
<div class='div-commentary'><p style="margin-left:1em"><span class='note-inline'>(破疑生信即愚成智九流則深昧果因五位則高談伏断故湏依之也金剛三昧經云為彼宣說一味真實)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>絃直豈曾曲</div>
</p></div>
<div class='div-commentary'><p style="margin-left:1em"><span class='note-inline'>(如彼朱終曾無有曲即喻也發揮妙行流演玄音即法也故佛頂經云因地不真果招迃曲)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>妙理莊嚴相</div>
</p></div>
<div class='div-commentary'><p style="margin-left:1em"><span class='note-inline'>(妙理即無相之妙理所謂無上真淨莊嚴則苐一真聖義諦超彼色相莊嚴也金剛經云莊嚴佛土者即非莊嚴是名莊嚴)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>通經自適情</div>
</p></div>
<div class='div-commentary'><p style="margin-left:1em"><span class='note-inline'>(不生色相即當處出生隨處解脫情無所滯道有所歸金剛經云應如是生清淨心)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真源常湛淨</div>
</p></div>
<div class='div-commentary'><p style="margin-left:1em"><span class='note-inline'>(真如為萬法之源含融法界湛然無垢楞嚴經云妙覺湛然周遍法界)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>出沒自縱撗</div>
</p></div>
<div class='div-commentary'><p style="margin-left:1em"><span class='note-inline'>(根本智證真後得智達俗大之則遍於宇宙細之則不隔毫釐自利利他住無所住佛頂經云含吐十方寧有方所)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>大智非求得</div>
</p></div>
<div class='div-commentary'><p style="margin-left:1em"><span class='note-inline'>(佛智二乘之所不及萬德之所獨高故稱為大非求而得本自圓成佛頂經云方悟神珠非從外得)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>恒沙諭物情</div>
</p></div>
<div class='div-commentary'><p style="margin-left:1em"><span class='note-inline'>(由佛知心非心得真理故乃能遍知若取心相即觸途生礙不能遍知眾生心也金剛經云尓所國士中若干種心如來悉知)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>無邊皆是教</div>
</p></div>
<div class='div-commentary'><p style="margin-left:1em"><span class='note-inline'>(法既無邊教寧有盡隨類生解殊途同歸法華經云無量無邊未曾有法佛悉成就)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>覆餗不通明</div>
</p></div>
<div class='div-commentary'><p style="margin-left:1em"><span class='note-inline'>(滯言[戶@句]相背覺合塵既在有為終乖無得即不能明悟也金剛䟽云覆餗增尤)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>信解受持者</div>
</p></div>
<div class='div-commentary'><p style="margin-left:1em"><span class='note-inline'>(淨信明解故受彼文持彼義也所謂五蘊空故雖受持而非受持者以未嘗有一法而與他人金剛經云若當來世信解受持是人則為第一希有)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>經文不自聲</div>
</p></div>
<div class='div-commentary'><p style="margin-left:1em"><span class='note-inline'>(真經之義法亦皆無空亦非有盖無分別智名言之所不及大集經云實義無聲)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>金剛般若智</div>
</p></div>
<div class='div-commentary'><p style="margin-left:1em"><span class='note-inline'>(金剛是喻般若乃智六度三檀無先於此是為佛母也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>論釋六緣情</div>
</p></div>
<div class='div-commentary'><p style="margin-left:1em"><span class='note-inline'>(無著論云一断疑二起信三甚深四不退轉五生歡喜六正法久住明言此智為母令佛種不断者具此六緣故)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>悟則背時流</div>
</p></div>
<div class='div-commentary'><p style="margin-left:1em"><span class='note-inline'>(談真故逆俗順俗故違真真妄兩遺是非雙泯則出世之情故云背也佛頂經云悟圓通根與不圓根日刧相昔)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>迷來昧器局</div>
</p></div>
<div class='div-commentary'><p style="margin-left:1em"><span class='note-inline'>(迷者闇義亦猶迷杌謂人盖於能緣心上有所未明是生邪執若明正智則器局奚昧楞嚴經云迷晦即無明)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>修行若直心</div>
</p></div>
<div class='div-commentary'><p style="margin-left:1em"><span class='note-inline'>(勤修妙行平等直心因果歷然善惡咸尓法華經云常修質直行)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>圓滿無斜曲</div>
</p></div>
<div class='div-commentary'><p style="margin-left:1em"><span class='note-inline'>(圓滿即成就義如能正直其心精修其行則成就見在當來諸功德法永無斜曲大悲經云正念是法門)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>智者求無二</div>
</p></div>
<div class='div-commentary'><p style="margin-left:1em"><span class='note-inline'>(智之大者上求下度於身內外世出世間法無有二般若經云一切智智清淨無二無二分)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>經題一等平</div>
</p></div>
<div class='div-commentary'><p style="margin-left:1em"><span class='note-inline'>(淨名經云一相無相為二也若知一相即是無相亦不取無相入於平等是為入不二法門)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>眾生疑自苦</div>
</p></div>
<div class='div-commentary'><p style="margin-left:1em"><span class='note-inline'>(凡夫於不二上乘平等真智未能决定生信解故為疑之所覆也苦即逼迫義法華經云若但讚佛乘眾生沒在苦)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>正解得休聲</div>
</p></div>
<div class='div-commentary'><p style="margin-left:1em"><span class='note-inline'>(若生正解者則了知自性本來平等於一切法永離見間無行經云了知聲本<span class='corr'>已</span>不為聲所染)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>我恐眾生見</div>
</p></div>
<div class='div-commentary'><p style="margin-left:1em"><span class='note-inline'>(眾生不能觀身如幻深達法源遍計妄生為見所惑金剛三昧經云若滅是見得法真源)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>根緣被愛情</div>
</p></div>
<div class='div-commentary'><p style="margin-left:1em"><span class='note-inline'>(愛以貪染為義情以嗜好為名苦之所因貪之為本根由愛潤緣自根生楞嚴經云流愛為種)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>提撕明注意</div>
</p></div>
<div class='div-commentary'><p style="margin-left:1em"><span class='note-inline'>(金剛䟽序云提撕眾論也提撕發揮之義惣諸論之玄極群經之妙委明注意宣演真宗如無不包細無不顯)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>瞹昧信難成</div>
</p></div>
<div class='div-commentary'><p style="margin-left:1em"><span class='note-inline'>(金剛䟽序云附贊天文莊嚴義府說而無說為而不為靡執二邊䪺超中道豈曖昧者而能成哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真語真如語</div>
</p></div>
<div class='div-commentary'><p style="margin-left:1em"><span class='note-inline'>(金剛經云真語者如語者是真語顯此諦相若了義而談即真罔如語顯第一義諦相也亦猶即煩惱而證菩提即有違而觀實相矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>八風散杳冥</div>
</p></div>
<div class='div-commentary'><p style="margin-left:1em"><span class='note-inline'>(唯識論云四逆四順謂之八風也若達真如之境實際之源即彼八風所不能動故云散杳冥)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>澹然銷妄識</div>
</p></div>
<div class='div-commentary'><p style="margin-left:1em"><span class='note-inline'>(澹然寂靜義一切法對妄則立真明真則息妄妄從分別因得識名法華經云其心常澹怕)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>萬法藏中經</div>
</p></div>
<div class='div-commentary'><p style="margin-left:1em"><span class='note-inline'>(了萬法一如者即不為塵之所礙也故華嚴經云有一聡惠人破塵出經卷)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>知過能而改</div>
</p></div>
<div class='div-commentary'><p style="margin-left:1em"><span class='note-inline'>(罪無自性由妄心起若了真心則無諸過金剛三昧經云云何名懺悔入真實觀眾罪消滅)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>清心無自辱</div>
</p></div>
<div class='div-commentary'><p style="margin-left:1em"><span class='note-inline'>(精心內照真智外明惟淨惟清何思何虛即能離諸過辱也佛頂經云心清淨故即無淪溺)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>如能隨日用</div>
</p></div>
<div class='div-commentary'><p style="margin-left:1em"><span class='note-inline'>(向十二時中於四威儀內性與道合日用不知楞嚴經云雖終日行而不自覺)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>春煦變寒谷</div>
</p></div>
<div class='div-commentary'><p style="margin-left:1em"><span class='note-inline'>(如能隨處狂真朝夕無二喧嘿一如即猶寒谷生春乃發生之道明矣故法華經云令以譬喻更明斯義)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>慧日破諸闇</div>
</p></div>
<div class='div-commentary'><p style="margin-left:1em"><span class='note-inline'>(慧之如日能破一切不善之闇遺教經云若人有智慧之照雖無天眼而是明見人也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>如空豁大明</div>
</p></div>
<div class='div-commentary'><p style="margin-left:1em"><span class='note-inline'>(如大眀之在東無幽不燭上窮空際下極人倫觸像斯分隨形赴影法華經云而此大光明遍照於十方)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>六塵隨壞刧</div>
</p></div>
<div class='div-commentary'><p style="margin-left:1em"><span class='note-inline'>(色等六塵新新不住壞以遷流為義刧以代謝為名謝<span class='corr'>已</span>歸空空無有相佛頂經云六塵變壞唯以空寂)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>我佛正無情</div>
</p></div>
<div class='div-commentary'><p style="margin-left:1em"><span class='note-inline'>(我佛妙湛凝然情無動轉含融無量猶太虛空入佛境界經云諸佛虛空相虛空亦無相離諸因緣故)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>說法無邊際</div>
</p></div>
<div class='div-commentary'><p style="margin-left:1em"><span class='note-inline'>(大哉世尊解既無礙法乃無邊不住於相而形於言華嚴經云剎說眾生說三世一切說)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>誰人解發明</div>
</p></div>
<div class='div-commentary'><p style="margin-left:1em"><span class='note-inline'>(微妙甚深難見難了唯佛與佛乃能知之楞嚴經云發明便解脫)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>如來常寂嘿</div>
</p></div>
<div class='div-commentary'><p style="margin-left:1em"><span class='note-inline'>(來無所從去無所至故稱如來寂然不動周遍十方嘿尓忘言恒宣妙法無著論云顯示唯寂靜者於法能覺能說故)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>煩惱辯諸情</div>
</p></div>
<div class='div-commentary'><p style="margin-left:1em"><span class='note-inline'>(如來以清淨智决擇有情皆悉了知心行差則辯諸煩惱令趣菩提佛地論云斷煩惱障得一切種智者覺有情也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>理顯心無妄</div>
</p></div>
<div class='div-commentary'><p style="margin-left:1em"><span class='note-inline'>(理即一真之妙理明之則真心獨朗妄識全祛弥勒頌云常能作此觀真妄坦然平)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>太陽景自明</div>
</p></div>
<div class='div-commentary'><p style="margin-left:1em"><span class='note-inline'>(智慧之照如日舒光見種種色陰霾自廓流景無徧菩薩纓絡經云習無為行者猶如日光能除諸闇)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>利緣彰本末</div>
</p></div>
<div class='div-commentary'><p style="margin-left:1em"><span class='note-inline'>(惟佛始修萬行終成萬德自他之利不虛本末之緣克著圓覺䟽云能仁應感稱心源本末無遮䪺演說)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>福業應來情</div>
</p></div>
<div class='div-commentary'><p style="margin-left:1em"><span class='note-inline'>(慈悲莫大福業無邊應彼來情隨根利樂法華經云我所有福業盡廻向佛道)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>非是他緣業</div>
</p></div>
<div class='div-commentary'><p style="margin-left:1em"><span class='note-inline'>(流浪四生循環六趣緣有善惡業有淺深豈曰他因率由<span class='corr'>己</span>造未曾有因緣經云罪業因緣自身所造)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>烏飛月兔速</div>
</p></div>
<div class='div-commentary'><p style="margin-left:1em"><span class='note-inline'>(以古明今以今達古必了一真之體照二空之門則時有遷流理無動轉不遷論云然則四象風馳雖速而不轉也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>朝昬無處用</div>
</p></div>
<div class='div-commentary'><p style="margin-left:1em"><span class='note-inline'>(冥心內照諸境外虛若昬若明用無所用華嚴經云諸法無作用亦無有體性)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>色相何拘束</div>
</p></div>
<div class='div-commentary'><p style="margin-left:1em"><span class='note-inline'>(萬法本空觀照無礙縱撗妙用色相寧拘維摩經云法無形相如虛空故)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>詮理求幽細</div>
</p></div>
<div class='div-commentary'><p style="margin-left:1em"><span class='note-inline'>(所詮之理一念現前則開方便門示真實相必湏幽求妙趣細察玄機法華經云諸佛智慧甚深無量)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>教行義要精</div>
</p></div>
<div class='div-commentary'><p style="margin-left:1em"><span class='note-inline'>(依教起行行必難思即其精也直是菩提離諸障染淨名經云微妙是菩提諸法難知故)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>向知非少剩</div>
</p></div>
<div class='div-commentary'><p style="margin-left:1em"><span class='note-inline'>(法本不增亦無有減如形之影似谷之聲法華經云以順法故不多不少)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>眼內勿求聲</div>
</p></div>
<div class='div-commentary'><p style="margin-left:1em"><span class='note-inline'>(眼以九緣生能視也耳以八緣合能聽也前五各從自種生自現行遠離顛倒根能發識識本全真圓覺經云見清淨故眼根清淨)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>求得非言意</div>
</p></div>
<div class='div-commentary'><p style="margin-left:1em"><span class='note-inline'>(般若無知無所不知斯乃無知之知無得之得故非言意之所及也大般若經云以無所得故而得菩提)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>其中物外情</div>
</p></div>
<div class='div-commentary'><p style="margin-left:1em"><span class='note-inline'>(是中妙理理貫一如既非言意之所及也故摽物外之情矣肈論云超言象之談出有無之表)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>筌蹄因果悟</div>
</p></div>
<div class='div-commentary'><p style="margin-left:1em"><span class='note-inline'>(三祇葉滿四智俱圓因悟筌蹄逈超言意也故般若䟽云冲漠隔於筌蹄)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>方現一珠眀</div>
</p></div>
<div class='div-commentary'><p style="margin-left:1em"><span class='note-inline'>(了諸法外寂乃一珠內眀神鑒不窮嚴淨無比法華經云如王解髻明珠賜之)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>解釋詮源理</div>
</p></div>
<div class='div-commentary'><p style="margin-left:1em"><span class='note-inline'>(能詮之教解而釋之必窮其源盡其理故得忘其詮也弥勒頌云悟理詎勞詮)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>三天徧八紘</div>
</p></div>
<div class='div-commentary'><p style="margin-left:1em"><span class='note-inline'>(紘即方也悟之則寧獨欲等三天亦乃遍彼八方渾一真常咸歸正理矣法華經云十方世界通達無礙)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>斷疑心妄著</div>
</p></div>
<div class='div-commentary'><p style="margin-left:1em"><span class='note-inline'>(由觀勝義生正智故永断疑根長祛妄習善夜經云妄想心難遣智人應善觀)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>起信願非輕</div>
</p></div>
<div class='div-commentary'><p style="margin-left:1em"><span class='note-inline'>(信以法身為體從自證分起無漏智妙證一乘無上信果酬四大誓度一切生故言非輕也起信論云起大乘正信佛種不断故)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>江海桑田變</div>
</p></div>
<div class='div-commentary'><p style="margin-left:1em"><span class='note-inline'>(幻妄不真唯心所現若眀幻妄之境深窮實相之門則可以變大地為真金超穢土而成淨土也法華經云即變清淨瑠璃為地)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>愚癡躭嗜慾</div>
</p></div>
<div class='div-commentary'><p style="margin-left:1em"><span class='note-inline'>(肈論云欲止於心也心眀則離欲離欲則智生智生則如幻之義妙際之源常得現前永無退轉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>若能心自了</div>
</p></div>
<div class='div-commentary'><p style="margin-left:1em"><span class='note-inline'>(知幻即離不作方便離幻即覺亦無漸次盖心能自了也法華經云明了心决定)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>真實無偏曲</div>
</p></div>
<div class='div-commentary'><p style="margin-left:1em"><span class='note-inline'>(真謂至真實謂諦實由真故智了無偏由實故等心無曲楞嚴經云真實心如是也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>證義云何有</div>
</p></div>
<div class='div-commentary'><p style="margin-left:1em"><span class='note-inline'>(證謂證達義謂義理法華論云能知義理證真境故得理忘言幻云何有)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>周旋論道成</div>
</p></div>
<div class='div-commentary'><p style="margin-left:1em"><span class='note-inline'>(周旋者往還義往還研覈於道德克致功期故唯識論云循環研覈究暢真宗)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>敲冰求覓火</div>
</p></div>
<div class='div-commentary'><p style="margin-left:1em"><span class='note-inline'>(遍計求真若鑽冰覓火冥心一境即䪺契無為仁王護國經云譬如虗空花因緣故誰有)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>何日達無生</div>
</p></div>
<div class='div-commentary'><p style="margin-left:1em"><span class='note-inline'>(唯識論云未得真覺常處夢鄉隨六道以循環逐四流而漂溺妄心不息寧悟無生)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>志心思見佛</div>
</p></div>
<div class='div-commentary'><p style="margin-left:1em"><span class='note-inline'>(法華經云志求佛道即思佛猒離有為作無為觀在在處處常得親近我昔曾供養是故今信禮)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>佛不阻眾生</div>
</p></div>
<div class='div-commentary'><p style="margin-left:1em"><span class='note-inline'>(佛者覺悟明知号具大慈悲利樂一切歸心信順有願必從似月應千地聲傳萬谷法華經云應以佛身得度者即現佛身)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>自是心無徹</div>
</p></div>
<div class='div-commentary'><p style="margin-left:1em"><span class='note-inline'>(自是眾生妄心遍計唯識論云此徧計所執自性無所有心無悟徹豈識本源)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>何時道業成</div>
</p></div>
<div class='div-commentary'><p style="margin-left:1em"><span class='note-inline'>(道謂道德業謂功業見性修行功業方就四十二章經云若人求道貪欲纏心道實遠矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>果性因緣種</div>
</p></div>
<div class='div-commentary'><p style="margin-left:1em"><span class='note-inline'>(果謂佛果性即是因果目因生因能克果法華經云佛種從緣起是故說<span class='corr'>一</span>乘)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>持齋及誦經</div>
</p></div>
<div class='div-commentary'><p style="margin-left:1em"><span class='note-inline'>(藥師經云潔淨齊或讀誦是經不生悟達枉致功勤虛勞心耳)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>自家無道理</div>
</p></div>
<div class='div-commentary'><p style="margin-left:1em"><span class='note-inline'>(證理悟道冥心息志契會功圓何業能累哉法華經云是我等欲非世尊也)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>心地豈惺惺</div>
</p></div>
<div class='div-commentary'><p style="margin-left:1em"><span class='note-inline'>(唯識論云有為之中心王㝡勝諸法所依名之為地真覺未起曷得惺惺華嚴經云成就慧身不由他悟心地不明豈能惺解)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>海量潮宗水</div>
</p></div>
<div class='div-commentary'><p style="margin-left:1em"><span class='note-inline'>(海者法性量無極故楞伽經号毗盧花藏海百川競流皆赴大海萬區分義惣歸真性厥号潮宗)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>澄波萬文淥</div>
</p></div>
<div class='div-commentary'><p style="margin-left:1em"><span class='note-inline'>(風息而海水澄風生則波濤起人若智生法性澄靜倒心迷乱業海波飜楞伽經云如海遇風緣波濤皆競起)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>法舡如得渡</div>
</p></div>
<div class='div-commentary'><p style="margin-left:1em"><span class='note-inline'>(大海求珎非舡不進趣求佛理非智莫通架般若舟入佛性海華嚴經云彼人眼清淨能入諸佛海)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>三界諸天速</div>
</p></div>
<div class='div-commentary'><p style="margin-left:1em"><span class='note-inline'>(無色界色界欲界凡二十八天法華經云三界無妄由如火宅速謝速滅非究盡故)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>因如常假合</div>
</p></div>
<div class='div-commentary'><p style="margin-left:1em"><span class='note-inline'>(五蘊和合惣号有情從眾因業所感生故對法論云一業引一生多業能圓滿因如於果皆名假合)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>一念一分眀</div>
</p></div>
<div class='div-commentary'><p style="margin-left:1em"><span class='note-inline'>(一念即一剎那華嚴經云一念淨心成正覺剎那智起萬象䪺清耳)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>法以云何是</div>
</p></div>
<div class='div-commentary'><p style="margin-left:1em"><span class='note-inline'>(法謂教法執教不捨未可稱是維摩經云夫求法者離文字相若執名教則不稱真)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>視現兩無成</div>
</p></div>
<div class='div-commentary'><p style="margin-left:1em"><span class='note-inline'>(視者頋眄義即能執心現者顯現義即所緣境般若經云如來常說諸法平等不可攀緣心境若存二相未泯欲求真空却成有漏名兩無成)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>義有修行喻</div>
</p></div>
<div class='div-commentary'><p style="margin-left:1em"><span class='note-inline'>(義者旨也喻者曉也凡欲進修妙行湏要曉其旨趣慈氏菩薩云自身及報恩果報斯不著此真行門矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>豈教虗妄生</div>
</p></div>
<div class='div-commentary'><p style="margin-left:1em"><span class='note-inline'>(若不著於果報又不求於報恩觀彼我平等虗妄自除虗妄者執著心法華經云諸佛如來言無虛妄)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>還如第一義</div>
</p></div>
<div class='div-commentary'><p style="margin-left:1em"><span class='note-inline'>(顯揚聖教論云第一義諦即真智境境謂真理超出有為故名第一)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>三際坦然平</div>
</p></div>
<div class='div-commentary'><p style="margin-left:1em"><span class='note-inline'>(三際者即過去未來現在真理於三際中離彼我絕冤親體如虗空坦然安樂法華經云如虗空一切語言道断)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>法應無所住</div>
</p></div>
<div class='div-commentary'><p style="margin-left:1em"><span class='note-inline'>(法謂六波羅法行此法時應無所著著者住也仁王經云若修六度有所著者不得入正性離生正性離生是見道智)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>南北及西東</div>
</p></div>
<div class='div-commentary'><p style="margin-left:1em"><span class='note-inline'>(住相行檉果有邊極離相修習可等虗空能断經云如十方虗空不可思量豈以南北西東而能阻哏哉)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>唯有一宗法</div>
</p></div>
<div class='div-commentary'><p style="margin-left:1em"><span class='note-inline'>(六度真性名一宗法此無住本不忘不愚在至聖所通非方域能滯法華經云唯有一乘法)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>空知大道雄</div>
</p></div>
<div class='div-commentary'><p style="margin-left:1em"><span class='note-inline'>(大道無私用而不竭慈氏菩薩云果中不住道而道能為因雄之極聖人知之矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>降彼袪人我</div>
</p></div>
<div class='div-commentary'><p style="margin-left:1em"><span class='note-inline'>(降伏也彼謂彼此即是人我也降伏人我去除彼此金剛經云無我相<span class='corr'>人</span>相等)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>斯言非委曲</div>
</p></div>
<div class='div-commentary'><p style="margin-left:1em"><span class='note-inline'>(人我滅時諸業不生維摩經云直心是道場無虗假故此是真道別無委曲)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>捨邪歸善道</div>
</p></div>
<div class='div-commentary'><p style="margin-left:1em"><span class='note-inline'>(無因自然執我常住捨此邪見專歸善道善道有二人天為世間善佛果為出世間善法華經云世間知我心拔邪說涅槃)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>照破無明慾</div>
</p></div>
<div class='div-commentary'><p style="margin-left:1em"><span class='note-inline'>(慾謂色聲香味觸此五境著名慾法華經云諸苦所因貪慾為本修出世間智照破無明貪慾自滅)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>旨諭顛來倒</div>
</p></div>
<div class='div-commentary'><p style="margin-left:1em"><span class='note-inline'>(旨即趣也諭謂言教言義百端未契真性及會無為語同顛倒也法華經云種種因緣種種譬喻)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>菩提道果同</div>
</p></div>
<div class='div-commentary'><p style="margin-left:1em"><span class='note-inline'>(菩提謂智道果謂理因中行門雖各有異果中理智眾聖同途佛地論云一切如來理智平等)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>能心除二障</div>
</p></div>
<div class='div-commentary'><p style="margin-left:1em"><span class='note-inline'>(唯識論云一煩惱障一所知障二障分別起者見道初断俱生起者修道方除佛果永盡矣)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>善達惡緣風</div>
</p></div>
<div class='div-commentary'><p style="margin-left:1em"><span class='note-inline'>(惡緣風者喻伽論云其有四種一毀二苦三憂四譏達自性空觀境為幻設遇四心則不動)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>玄誦經文說</div>
</p></div>
<div class='div-commentary'><p style="margin-left:1em"><span class='note-inline'>(玄者奧妙誦謂記持經文即圓通大乘之教說色相皆空護國經云菩薩觀因果三世善惡如空中雲)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>色身相一宗</div>
</p></div>
<div class='div-commentary'><p style="margin-left:1em"><span class='note-inline'>(一宗謂冥理體無相色身謂五蘊有質礙故大智觀色空而無有二相大品經云即色是空非色滅空)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>發心能戒忍</div>
</p></div>
<div class='div-commentary'><p style="margin-left:1em"><span class='note-inline'>(戒有三種忍亦有三菩薩發心欲觀空理以持戒忍辱為得道之本法華經云持戒清潔如淨眀珠)</span>。</p>
</div>
<div class='div-orig'><p style="text-indent:0em" class="lg-abnormal"><div class='lg-row'>精進利煩籠</div>
</p></div>
<div class='div-commentary'><p style="margin-left:1em"><span class='note-inline'>(精進則徧筞諸根普断惡法利他自利恒無懈倦華嚴經云為利於他常勤精進)</span>。</p>
</div></div>
<p class='juan'>御製秘藏詮卷第十五</p>
<div class='div-w'><p style="margin-left:1em">丁未歲高麗國大藏都監奉敕雕造</p>
</div>
</div><!-- end of div[@id='body'] -->
</body></html>