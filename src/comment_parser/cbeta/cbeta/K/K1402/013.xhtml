<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>高麗國新雕大藏校正別錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu122' />
<p class='juan'>高麗國新雕大藏挍正別錄卷第十三　<span class='corr'>乂</span></p><p class="byline">沙門　守其等奉　勑挍勘</p>
<div class='div-other'><a id='mulu123' />
<p class='h3'>大寶積經論之餘</p><p>何以故貪著利養名聞故親近諸檀越是中利養者衣服等供養者禮拜等著於利養名聞故說著利養名聞耳以著利養名聞故受於邪命資養等顯說應知以親近檀越家故多有親近中諸患若彼有如是二疑助成者故說以如法得財利養以為不滅因以依諂曲等意故不住聖處彼如是著名聞利養親近諸白衣家故以多緣親故聞等善法不能增長聞等不增長已聞等諸善法悉不增長故令盡義便滅根本因故及增謗菩薩<span class='corr'>已</span>惡見還增及謗菩薩法藏<span class='corr'>已</span>瞋故於諸菩薩覓諸錯謬等患令為諸菩薩以虛實等罪謗故令得大罪以此罪業因緣故所有善法從根本拔除遠離滅盡遠離滅因故未聞未曾受持諸脩多羅法而能誹謗未聞者未至耳識道故未曾受持者雖至耳識道不誦持諸頓說教及諸脩多羅法謗以是義故如來說此脩多羅大阿波提舍中亦說此義若有邪師能測量如來意者彼人得大毀謗正法之事是故彼遠離諸盡法故諸白等法令滅顛倒對治故明此白等法句應知是故如來告迦葉言迦葉菩薩成就四法所生善法轉勝增長不令有失轉復倍勝何等為四捨離邪法唯求正法如是等是中唯求正法者六波羅蜜菩薩法藏所說正聞非不正聞所明世閒呪術等不定聞現事故言非不定聞復是隨如勸心者柔耎善心故顯示何意求世閒語言呪術等求因故著我慢者成世閒呪術等事求世閒呪術語言者成捨利養恭敬名聞之心令捨故言求六波羅蜜及菩薩法藏耳以法財利養為足捨離一切諸邪命等及安住知足聖主性中者以法利為足如法所得利養心足故捨離一切諸邪命等者遠離諸諂曲等心故安住知足聖主性中者不生疲倦心故得失不以心故彼如是行之正行已為成自利利他行故防護他心若有失事不諫向人罪過虛實何况覓人長短諸過是菩薩修行六波羅蜜菩薩法藏以於諸佛法中心不通達是中唯佛為現作證故不生謗心何以故佛菩提無邊及所信根非一故演說諸法亦治諸法㹅略而明以何退失不能增長如何退失以何時失及何等法彼以顯說以何退失不能增長者謂諸善法如何退失者以我慢心求世閒語言呪術等漸次說以何時失者現法中及未來何等法者具足四法白朋中亦尒所有善法生及如何生以何時生及何等法生以何對治說復此諸法漸次以何我慢所攝諸利養等悕望求世閒語言呪術等求以隨所家中見利養者則能親近此家身為利養名聞被縛妬吝心故因彼家所有餘菩薩親近者為令起瞋及以惡謗因瞋謗彼人故則謗正法白朋法中漸次明離慢等諸患故六波羅蜜所攝菩薩修學正聞故能行順法行順法<span class='corr'>已</span>如法得施以為知量捨離一切諸邪命等安住知足聖主性中以著利養名聞謗因緣故不說他人罪過實以不實不求人短離謗菩薩心故能行利益如法等事行如法行故不謗正法捨離滅諸白法因諸法故修行不滅諸白法因<span class='corr'>已</span>捨離似非菩薩隨一一相習行惡心等修行似菩薩直心修相習諸行故為令勸故明顯生滅苦不行諸惱等行故佛語迦葉菩薩有四種諂曲心菩薩常應捨離何等為四於佛法中心生疑悔不决了如是等問曰何故唯說四法荅曰為因四種諂曲等法故以有此四種諂曲心故說四諂曲應知何等四一者於乘諂曲二者化受諂曲三者助功德諂曲四者助智諂曲是中乘諂曲者於佛法中心生疑惑不决了等及不敬尊復不敬諸戒等法於佛法中生疑惑等故諸大乘中生不信默然行是中於諸佛法中以有故生疑以有大意德故生惑以其不可得故生不决了等事化受諂曲因者於諸眾生起憍慢瞋恨妄想等以慢等心故化諸眾生中恨默故不能化導憍慢瞋恨妄想等於諸尊及弟子并勸諫有益無益等中應知助功德諂曲因者於他利養中生妬恡等心是中見他得利養心起忿惱瞋意妬若見彼求而起惜心是名吝彼如是既起妬吝心熾盛故於助功德智中恨不修行故諸功德智即便退失助智諂曲因者於諸菩薩廣彰諸惡惡名惡稱惡行等說惡名等事前<span class='corr'>已</span>解說為諸菩薩說諸惡等句為說大乘經應知以謗大乘故菩薩於助道智中默住懈怠不修行故修道智中成於退失以為此故說朋應知諂曲對治故佛語迦葉菩薩有四質直之相何等為四所謂所犯諸罪終不覆藏如是等是中所犯諸罪終不覆藏者是㹅向他發露者發露事故說者有犯能懺悔故彼如是懺悔是以後時不生悔恨等情發起善故或失國土或財者以真求實故示現不惜諸施等故身命難者以捨離身命不依止餘種種不舉餘事捨彼事<span class='corr'>已</span>令惑人故憶餘事故一切惡事中罵詈誹謗撾打繫縛種種傷害受此苦時但求自責自憶業報不瞋恨他此諸句有何異義是中罵者說虛妄故瞋者虛實俱說故於他苦者已說種生姓等說諸惡事故誹謗者以因實見彰惡故撾打責數者於身中具諸緣故責數者具三業故復撾打者以手足等諸身分故煞者依身手等及刀杖等故繫縛者以繩索鎖等如是等事中唯責<span class='corr'>己</span>之業報善惡業報因故不瞋恨他心不懷瞋恨等及無諸結使不懷瞋恨結使彼善堅住信欲之中設使有不可信諸佛法者彼能信以心清淨故顯說於大乘中身心成就此諸句漸次說於諸佛法中以疑心故不修戒行故令諸眾生中行諸邪行行邪行<span class='corr'>已</span>彼利養中即生慳吝妬心以不能制妬心故見聞有功德利養諸菩薩中起誹謗廣彰惡名白朋法中漸次亦作依持戒故善持戒者善護諦語護諦語者能順忍法以具忍故得身心清淨以清淨身心故能信諸佛正法略說諂曲者是名心愧恒事何處諂曲於諸佛法中及以眾生以何時諂曲者現法中習不捨故亦至未來隨所有法及隨所說二種四句隨所有真直之相以何義中復以何時有記等法對治明於白法應知於諸諂曲心中諸菩薩諫及以諸真直心菩薩說真直心<span class='corr'>已</span>為真直心菩薩說諸調伏義故防諂曲法故勸彼調順現示調順及不調順等法故佛語迦葉菩薩有四種不調順散壞之相何等為四讀誦經典而生戲論法及順法不隨而行於諸教誨中不調散壞如是等四法何故但說四法有四法有四種不調散壞因故何者不調散壞四法一者處不調散壞二者發行中不調散壞三者受用中不調散壞四者共住不調散壞是中不調散壞者名為不善調伏故喻如惡馬此諸不調散四法能障修彼菩薩行故名為不調散法是中聞諸法及修行處而生戲論者是名處不調散壞因喻如不調散惡馬以不調故還安本處<span class='corr'>已</span>尒時不能善住復不能調伏不能散壞菩薩亦尒如法義中多聞<span class='corr'>已</span>多聞故心不調伏彼諸善知識正勸令行修諸法及次法不能正住於教誨中不能正受法行是名發行不調散壞因譬如不調伏惡馬安置正道處中以不調伏故向於惡道不調伏菩薩亦復如是為諸善知識所勸修行法及次法諸悔之中現以心顛倒分別念故即便倒取損他信施供養恭敬者是名受用中不調散壞因喻如不調伏惡馬共諸調伏馬同其一處而與諸調伏馬行異故說不調伏也不調伏菩薩亦復如是雖在調伏菩薩同其一處已漏戒行故受諸信施供養恭敬以成其悔恨於善調伏菩薩所行行不相似不樂知見善調伏菩薩中起心誹謗不生恭敬是名處不調伏散壞因譬如不調惡馬共諸調伏馬同其一處以不調伏故心不恱樂善調伏者共不調伏同其一處亦尒不調伏菩薩亦復如是以自有見取義故共諸善調伏菩薩同在一處故心不恱樂善調伏菩薩亦復如是是中調者根調勝故伏者一心滅惡得勝行故轉一切黑法對治說白朋法應知經言善說所聞聞便信受如所說行依止於法不依言說者非妬心諍勝故但聽聞正法唯求利益不求覓見人諸短菩薩如是行諸行<span class='corr'>已</span>常得值不離法善知識隨順師教能知依止以餘言語所作皆善不失師意不退戒定者此諸句有異義是中於教誨處隨順師教者是㹅能令善以喻言語者聞善惡等忍故所作皆善者一切時不犯戒故不失師意者於教誨中心敬重故菩薩如是行諸行<span class='corr'>已</span>常得值不離阿練善知識故不退戒定以調順心而受供養者所說不退戒定者重明戒以定名說故應知菩薩如是行行已諸常得不離行諸功德善知識見諸善調順菩薩<span class='corr'>已</span>恭敬愛樂隨順善人勸受等行順向順意順諸功德為令得利此諸句有何異義是中善調及順等諸句前<span class='corr'>已</span>解釋恭敬愛樂者示現喜敬重心故順向者樂見故順意者正親近意故順諸功德者樂聞意故為令得彼利者順行此法意故菩薩如是行諸行<span class='corr'>已</span>成不離得眾首善知識略說以何故調順不調順邊壞事及云何而有唯以聞等諸相故以何時現法中及未來習學不止故以何等相具足四法行聞等法對治故說白朋等法應知起次說者行聞等法慢心故順行正法次法等行<span class='corr'>已</span>於正教授處不如法行既正教授處不如法行<span class='corr'>已</span>所用受信施中諸事彼令能墮不饒益處彼如是雜垢染心故見諸善調伏心菩薩<span class='corr'>已</span>即不生恭敬對治漸次說白朋等法應知不調伏諸法中諫<span class='corr'>已</span>勸修調伏等法故防護住調伏法菩薩錯謬等法勸修不錯謬等法故說錯謬不錯謬等法佛語迦葉菩薩有四錯謬法何等為四未與所化信受眾生而共同意是菩薩錯謬乃至攝取破戒惡人等是菩薩錯謬問曰何故但說四法荅曰依四種錯謬法故說菩薩有四種錯謬何等四種一者不作錯謬二者過量錯謬三者不正作錯謬四者惡作錯謬是中不作錯謬者未受化眾生而與同意依化眾生勸令到究竟故信心敬眾生中所說法中断絕是菩薩錯謬過量錯謬者非器眾生中說深妙上法故於小乘眾生悕求大乘而不隨根說是菩薩錯謬不正作錯謬者為諸上根眾生說小乘法於大乘眾生求小乘不隨根說法是名錯謬惡作錯謬者住正行眾生如法持戒者持罰不敬攝取破戒等於持戒破戒中偏心倒說法故是中持戒者有三義應知住正行者不犯諸業故持戒者不缺漏諸戒故真法者敬戒法故有二種相釋成破戒者破戒缺漏戒故惡法者不敬重諸戒錯謬者取不正道及示不正道故應知此四錯謬句現說四法一者不說二者不相似說三者不稱根說四者惡說不說者對前後說法疲倦<span class='corr'>已</span>生惡心故不相似說者所說無方便故不稱根說者憙樂小乘法故惡說者以利養心訓誨行行故是中惡心者以不說故於諸善根中而便退失不能滿足以不滿足故調誑眾生<span class='corr'>已</span>說法中無方便善巧故及不能攝取諸上善根以樂小乘故及遠離上善根復悕求利養心訓誨行行故不集功德及助諸惡故調誑眾生對治彼故白朋所說應知經言於諸眾生其心平等乃至普令眾生等住正行於諸眾生其心平等者自<span class='corr'>己</span>及他心平等故於不深信眾生化未成熟者而為說法防護不作錯謬心知於一切眾生平等說法者法等故名為等法於非器眾生樂小乘等悕求大乘者隨力說法防護過量錯謬應知隨器說故普化一切眾生令入佛慧者信樂大乘上根眾生而意求小乘法勸令入佛慧防護不正作錯謬應知普令眾生等住正行者捨諸利養名聞破戒持戒等心以等同說法謢惡作錯謬事應知諫菩薩不正取因及不應親近<span class='corr'>已</span>示現可親近不可親近因故佛語迦葉菩薩有四非善知識非善等侶菩薩常應捨彼何等為四求小乘者但欲自利乃至親近以成世閒利而無法利問曰何故定說四法荅曰因非善知識故說四種非善知識非善等侶應知何等四種一者於乘中非善知識二者於行中非善知識三者於佛法中非善知識四者於正法中非善知識是中小乘人者但求<span class='corr'>己</span>利不求他益性行狹劣相似故勸菩薩令遠離大乘法中故是名於乘中非善知識應知求緣覺者少欲少作背眾生益及修行處令勸菩薩遠離眾生益及諸行等以遠離益故成失行因是名於行中非善知識應知盧伽耶陁者說種種異言故勸令遠離於佛法中以遠離故成失行因是名於正法中非善知識應知彼親近<span class='corr'>已</span>唯有世閒利而無法利於善法中勤修故得成退失因以退失善法因故名為於正法非善知識應知對治非故說四種善知識經言諸來求者是菩薩善知識佛道因緣者對不断絕大乘法故說諸來求者是菩薩善知識差別應知菩薩作是念我依來求善知識因故修無量功德迴向無上菩提修行不虛故不悕求小乘所修布施助成菩提作善根故令不失大乘行說法者是菩薩善知識生智慧純志者不失行對治以多聞故能令為他說法是故不求少欲之事聞慧多純志故雖得世閒苦而不疲倦教化人令得出家者是菩薩善知識純志增長一切善法者不断正法理對治勸出家故於諸邪法而成遠離以一切善根純志故作利益而不生懈怠疲倦退失諸佛世尊是菩薩菩知識純志一切佛法增長者對治不失佛法故示現得諸佛挍量勝不退故釋成不著利養名聞等既著利養名聞故令遠離退失諸佛法修習純志諸佛法及以積善根力故不能退失以是義故從非善知識中諫<span class='corr'>已</span>勸修如是實行行菩薩事故明不如實及如實諸菩薩相故佛語迦葉菩薩有四非菩薩而似菩薩何等為四一者貪求利養而不求法乃至樂聚徒眾不樂遠離問曰何故唯有四法荅曰因四種非菩薩相故說四種非豈菩薩相事而似菩薩應知一者多聞相似二者阿蘭若相似三者造作功德行相似四者將諸徒眾相似貪求利養而不求法者菩薩於諸信心中悕求利養者雖復持法是名不如實非如實貪求名聞稱<span class='corr'>己</span>之德不求出世功德者樂名聞菩薩者雖為阿蘭若是名不如實非如實貪求自樂不能救拔眾生諸苦者以利養悕求心縛故菩薩雖作功德行而名不如實非如實樂求聚徒眾不樂遠離者以供養恭敬心縛故菩薩雖是眾首而名不如實行非如實行菩薩如是行行<span class='corr'>已</span>令失持法阿蘭若作諸功德及眾首之事對治彼故說諸真實功德應知經言能信解空亦信業報以信解空故不樂利養等事及信業報故憙樂諸法因樂法故聞修無量功德忍一切無我我所者以忍無我故不憙樂著名聞稱等事於一切眾生起大悲心者以大悲故悕求菩薩功德入涅槃意者以涅槃意不樂自樂不捨世間行者以不捨世間故拔眾生苦為化眾生者心不捨眾生故而行布施者以行施故善知眾生功德雖修行施而不望報者以樂寂靜故行施而不求報耳問曰白朋中演信樂等法說空等法何用荅曰布施等助道諸行者意謂與聲聞緣覺等共諸行而欲聞菩薩勝行故及生猶豫心為欲現說聲聞緣覺不共助成正覺諸菩薩法故<span class='note-inline'>(寶積經論竟)</span>。</p>
</div></div></div>
<div class='div-other'><a id='mulu124' />
<p class='h1'>日凾　攝大乘論釋卷第九<span class='note-inline'>(世親菩薩釋真諦三藏譯)</span></p>
<div class='div-other'><a id='mulu125' /><p>第九幅十三行懶墯即是退弱心因<span class='note-inline'>(之下)</span>應有定慧二波羅密文而三國本皆闕遂令次文壞失心因者謂散亂邪智之言及與結文為對治六種惑障故立波羅密有六數等言皆無所從來今撿本論中卷<span class='note-inline'>(二十四幅)</span>此中有云若<span class='corr'>已</span>起發行及不退弱心為對治壞失心因故立定慧二波羅密等二十<span class='corr'>五</span>字今依本論足之。</p>
</div></div>
<div class='div-other'><a id='mulu126' />
<p class='h1'>當凾　决定藏論</p>
<div class='div-other'><a id='mulu127' /><p>下卷十五幅十八行依大五塵一切<span class='note-inline'>(之下便云)</span>思惟如正心人<span class='note-inline'>(等)</span>第十七幅第六行水雨溉灌芽等增長<span class='note-inline'>(之下便云)</span>他色假名說陰法入中<span class='note-inline'>(等)</span>第二十幅第五行如是隣虛不正<span class='note-inline'>(之下便云)</span>是名長生離增長生是名壞生<span class='note-inline'>(等)</span>按此宋本三節論文皆文断義絕不相連續今撿國丹二藏宋本錯將第三節是名長生<span class='note-inline'>(之上)</span>思惟如正心人<span class='note-inline'>(乃至)</span>水雨溉灌㸦得增長<span class='note-inline'>(等)</span>凡三十五行惣四百一十七字却安初節依大五塵一切<span class='note-inline'>(之下)</span>却將初節依大五塵一切<span class='note-inline'>(之下)</span>他色假名說陰法入中<span class='note-inline'>(乃至)</span>如是隣虛不正<span class='note-inline'>(等)</span>凡三幅㹅六十九行之文却安第三節是名長生<span class='note-inline'>(之上)</span>故致如是断絕今依二本進退正之又為看舊宋藏論者具錄正文于左。</p>
</div>
<div class='div-other'><a id='mulu128' /><p>依大五塵一切他色假名說陰法入中色得有二種物有假有依定自在定中觀色名為物有是定果化定共識塵戒非戒色皆是假名又定塵色處果定處色相應故依於定大得生世法依有漏定及無漏定色是世法非出世法何以故有相思惟定因緣故一切定人有能生色不能生色猶如化生若不思惟依前自在無有闇障得淨光明自然而至現在世生是名物有思惟思惟解脫力故得見諸色色未現前是假名有非出世定境界之塵出世定色不可思惟欲色界色云何為異色界中色極大清淨出光明故極妙微細非下根塵無有苦受過苦受故不可思惟住隣虛塵無妨礙故隨於心想得有麤細是五種異略說色陰有六種相自相共相依依者相関相用相業相妙相地水等大堅潤熱動四大自相眼等諸根淨是自相是名自相皆有障礙是色共相四大是依依者五塵是相関相內入有色用增上故外塵得生多種有一色聚得名堅觸有潤有熱有動有雜為內入用是名用相地等四大依攝熟牽是事業相復有別業後當廣說隣虛細色是名妙相妙相三種分破極細有生極細自在極細分破故隣虛極微生極細故風等諸微至中陰色色界中色無色界色自在細故得名極微如佛經說人生中住得平等心修學自心莊嚴自心作自在心共一處住不相妨礙亦無惱害若於此後生色究竟大梵自在是其生處下閻浮提為聽法故破一二十頭作十六分地如一切眾天共住無相妨礙名自在極微妙是色陰物種思惟隣虛色相幾種分別略說有五後當廣說如經本地智分破故種分別故獨自分故共伴分故無方分故析色究竟智决定故是隣虛分非身量故是故隣虛不生不滅是故色聚非隣虛生分別隣虛有十五種眼等五根色等五塵四大法色自相分別是名獨分和合隣虛是共伴分何以故地等隣虛不相離故何故有障礙法不離一處共伴住故不無障礙如心大地合根相似故諸事用生為相似業增上緣故諸色和合共為根用故得生起若不如是非諸和合眼識等塵根塵無用是故共伴不得相離有一種色或礙不礙如中陰等乃至梵色名共伴分色究竟故諸隣虛色無有方分不和合故和合諸色隣虛方離一方處無隣虛色如前所說五種隣虛有五種眼肉天聖慧法眼似佛眼五種隣虛幾眼境界肉天二眼所不能見餘三眼見何以故唯色和合天眼得見內外上下前後明闇不見隣虛智分別故隣虛色相非體別故何故隣虛不生不滅可知可說荅具足和合前得生故未至後時未得別體於中滅故譬如水滴五種相故隣虛思惟得知不正於色和合以自體故隣虛得住是為第一不正思惟隣虛生滅是為第二隣虛色住共伴離伴是名第三唯隣虛中色和合住是名第四隣虛和合能生他色他色得生異於隣虛如是隣虛不正思惟如正心人又取諸相離前五種不正思惟隣虛思惟正故得起五種功德和合色處隣虛分故用行修道於諸境界無疑惑因所作自在是一功德身見滅道漸漸增勝是二功德我慢滅道方便得生是三功德諸煩惱起起而蹔止心得清淨是四功德為空無相二解脫門便得修慧是五功德生者略說色物有五種生依生種生牽生長生壞生何者依生於四大依造色得生是故四大不名造色是四大虛造色得生此色和合是四大依知色自相於和合中得知有色復更有虛不見自相知無別色略說得知有相非有相若虛不見而言有者譬喻得知若有共依為得同物為不同物義有二種量故力故若不同量應得小知小知不得則無是義若有力故依物不同離自相故則無別力此力不同亦無是義是名依生何者種生從自種生譬如穀子至多因緣芽內等界地灰等生遇諸因緣堅物得䎡䎡物得堅不熱不動得動動得不動如是好色及不好色有自相故為自種子多得生是名種生何者牽生內入業增不動外物而能得生譬如世器宿業牽故內入得生譬如為業五道入生外諸色物三種業牽一者如欝單越依報自生四天王天至第四天二者現業自牽外色得生如第五天三者依他念業外色得生如第六天是名牽生何者增長生具足因緣多種得生謂色增長漸漸具足水雨溉灌芽等增長。</p>
</div></div>
<p class='juan'>高麗國新雕大藏挍正別錄卷第十三　<span class='note-inline'>(二十二張)</span></p>
<div class='div-w'><p style="margin-left:1em">丁<span class='corr'>未</span>歲高麗國大藏都監奉勑㓮造</p>
</div>
</div><!-- end of div[@id='body'] -->
</body></html>