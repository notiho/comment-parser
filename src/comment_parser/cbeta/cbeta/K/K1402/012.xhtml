<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>高麗國新雕大藏校正別錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu108' />
<p class='juan'>高麗國新雕大藏挍正別錄卷第十二　乂</p><p class="byline">沙門　守其等奉　勑挍勘</p>
<div class='div-other'><a id='mulu109' />
<p class='h1'>作凾　大智度論第四卷</p>
<div class='div-other'><a id='mulu110' /><p>第一幅第九行云荅曰<span class='note-inline'>(之下)</span>菩薩雖應次佛以諸煩惱<span class='note-inline'>(乃至第二幅第八行云)</span>菩薩眾荅曰等凡二十二行文此宋本中本闕今依二本補之又為看舊宋藏論者具錄其文于左。</p>
</div>
<div class='div-other'><a id='mulu111' /><p>荅曰菩薩雖應次佛以諸煩惱未盡故先說阿羅漢諸阿羅漢智慧雖少而<span class='corr'>已</span>成熟諸菩薩智慧雖多而煩惱未盡是故先說阿羅漢佛法有二種一秘密二現示現示中佛辟支佛阿羅漢皆是福田以其煩惱盡無餘故秘密中說諸菩薩得無生法忍煩惱<span class='corr'>已</span>断具六神通利益眾生以顯示法故前說阿羅漢後說菩薩復次菩薩以方便力現入五道受五欲引導眾生若在阿羅漢上諸天世人當生疑恠是故後說問曰在阿羅漢後可尒何以乃在優婆塞優婆夷後荅曰四眾雖漏未盡盡在不久故通名聲聞眾若於四眾中閒說菩薩者即不便如比丘尼得無量律儀故應次比丘後在沙弥前佛以儀法不便故在沙弥後此諸菩薩亦如是雖應在學人三眾上以不便故在後說復次有人言菩薩功德智慧超殊阿羅漢辟支佛是故別說問曰聲聞經中但說四眾此中何以別說菩薩眾荅曰。</p>
</div></div>
<div class='div-other'><a id='mulu112' />
<p class='h1'>聖凾　大智度論第十四卷</p>
<div class='div-other'><a id='mulu113' /><p>第十一幅初行云能到<span class='note-inline'>(之下)</span>菩薩若遇惡口<span class='note-inline'>(乃至)</span>阿毗曇廣分別等凡十七行文此宋本中本闕今依二本補之又為看舊宋藏論者具錄其文于左。</p>
</div>
<div class='div-other'><a id='mulu114' /><p>菩薩若遇惡口罵詈若刀杖所加思惟知罪福業因緣諸法內外畢竟空無我無我所以三法印印諸法故力雖能報不生惡心不起惡口業尒時心數法生名為忍得是忍法故忍智牢固譬如畫彩得膠即堅著有人言善心有二種有麤有細麤名忍辱細名禪定未得禪定心樂能遮眾惡是名忍辱心得禪定樂不為眾惡是名禪定是忍是心數法與心相應隨心行非業非業報隨業行有人言二界繫有人言但欲界繫或不繫色界無外惡可忍故亦有漏亦無漏凡夫聖人俱得故障<span class='corr'>己</span>心他心不善法故名為善善故或思惟断或不断如是等種種阿毗曇廣分別。</p>
</div></div>
<div class='div-other'><a id='mulu115' />
<p class='h1'>建凾　大智度論第三十一卷</p>
<div class='div-other'><a id='mulu116' /><p>第二十七幅末六行云無始空之下問曰有始法<span class='note-inline'>(乃至第二十九幅初行云)</span>有始空等凡三十一行文此宋本中本闕今依二本補之又為看舊宋藏論者具錄其文于左。</p>
</div>
<div class='div-other'><a id='mulu117' /><p>無始空問曰有始法亦是邪見應當破何以但說破無始荅曰有始是大惑所以者何若有始者初身則無罪福因緣而生善惡處若從罪福因緣而生不名為初身何以故若有罪福則從前身受後身故若世閒無始無如是咎是故菩薩先<span class='corr'>已</span>捨是麤惡邪見菩薩常習用無始念眾生故說無始常行因緣法故言法無始未得一切智故或於無始中錯謬是故說無始空復次無始<span class='corr'>已</span>破有始不須空破有始今欲破無始故說始空問曰若無始破有始者有始亦能破無始汝何以言但以空破無始荅曰是二雖皆邪見而有差別有始起諸煩惱邪見因緣無始起慈悲及正見因緣所以者何念眾生受無始世苦惱而生悲心知從身次第生身相續不断便知罪福果報而生正見若人不著無始即是助道善法若取相生著即是邪見始常無常見有始見雖破無始見不能畢竟破無始能畢竟破有始是故無始為勝如善破不善不善破善雖㸦相破而善能畢竟破惡如得賢聖道永不作惡惡法則不然勢力微薄故如人雖起五逆罪断善根墮地獄久不過一劫因緣得脫地獄終成道果無始有始優劣不同亦如是以無始力大故能破有始是故不說有始空。</p>
</div></div>
<div class='div-other'><a id='mulu118' />
<p class='h1'>谷凾　大寶積經論四卷<span class='note-inline'>(菩提流支　譯)</span></p>
<div class='div-other'><a id='mulu119' /><p>宋本第一卷與國丹二本逈異未知去取今按開元錄中敘此論云右釋舊單卷大寶積經即寶積第四十三會是<span class='note-inline'>(<span class='corr'>已</span>上)</span>按寶積部第四十三普明菩薩會一卷失譯右舊譯單卷大寶積經有釋論四卷<span class='note-inline'>(<span class='corr'>已</span>上)</span>今對撿之宋本初卷全是彼經非論文也是則宋本錯將經本為論初卷耳其名加論字又為流支譯何耶故今去彼取此為正後賢欲知今之所去宋本初卷是何等者請見大寶積經第一百一十二卷則是耳今為看舊宋藏論者具錄其文于左。</p>
</div>
<div class='div-other'><a id='mulu120' />
<div class='div-other'><a id='mulu121' />
<p class='h3'>大寶積經論卷第一</p><p class="byline">後魏北印度三藏菩提流支譯</p><p>歸命世閒救苦海度彼岸大悲降魔怨。</p>

<div class="lg regular" style="margin-left:0em;"><div class='lg-row'>我釋寶積經　莊嚴十六種　真實微妙義</div>
<div class='lg-row'>欲令法久住　自利利他故</div>
</div><p>問曰汝欲釋寶積經應先釋此法問以何義故名為寶積荅曰大乘法寶中一切諸法差別義攝取故所有大乘法寶中諸法差別相者彼盡攝取義故名曰寶積一聚二積三陰四合和義一名異是中一切大乘法中如來為諸菩薩十六種相差別說法何者十六種相一法邪行相如是菩薩行邪行已名為行邪行相二正行相如是菩薩行正行已名為行正行相三行正行利益相菩薩住正行<span class='corr'>已</span>名法行等行善行四行法行諸相差別五於諸菩薩所生慈心相為令生敬重心行說相故六菩薩住正行學戒相故七聲聞戒與菩薩戒中說優劣勝如相故八菩薩善學菩薩戒已能與世閒智等饒益他行差別相故九受彼菩薩藏時教修聲聞戒相差別十不善學沙門相差別故十一不學沙門相差別故十二住假名行相差別故十三住真實行相差別故十四如來方便化度眾生相差別故十五說微密語相差別故十六於菩薩藏中得教誨已善信有益相差別故大乘經中如來為諸菩薩說如是等十六種相差別法故彼法門中此一切諸相現所說故彼大乘法寶中所有諸相盡攝取故此妙法門名為寶積問曰云何彼大乘正法寶中所有諸相而此法門中所攝取成荅曰迦葉有四法退失智慧如是等黑朋所攝八種四句攝邪行相差別故迦葉菩薩有得四大伏藏如是等六種四句所攝正行利益相差別如是此諸二十二四句具說染淨退益之事迦葉名菩薩者非但名字名為菩薩如是等有三十二種相差別應知迦葉菩薩功德無量無邊我當以譬喻演說如是十九喻所明諸相差別應知迦葉菩薩欲學此大寶積經乃至其燈明者聖慧根是其黑闇者諸結業是是名住正行中攝諸戒相差別應知迦葉譬如種在空中而能生長者從本以來無有是處乃至能出無量百千聲聞辟支佛報如是等明聲聞戒喻菩薩戒中勝劣相差別攝故應知尒時世尊復告大迦葉言乃至從本以來畢竟淨故如是等攝取世閒出世閒智饒益他行事差別相應知迦葉汝等觀內莫外逃走乃至出家人有二種病何等為二一者懷增上慢而自伏心二者壞他發大乘心如是等攝取受彼菩薩藏時教修聲聞戒相差別應知迦葉沙門沙門者以何義故名為沙門復云何沙門迦葉有四種沙門乃至如是普明是名菩薩速疾法通如是等攝前三種沙門不善學沙門相差別應知尒時尊者摩訶迦葉白佛言世尊希有希有此大寶積經行大乘者而能作利益乃至讀誦受持書寫此大寶積經彼人即供養一切諸佛如是等於菩薩得教授<span class='corr'>已</span>善信有益相差別攝故應知如是大乘中所說十六種諸法相差別攝取故此法門名為寶積應知耳佛住王舍大城問曰何故初明住處荅曰佛住此處者欲令敬重彼處故重福眾生敬此處故增長善根是故先明住處問曰何故此法唯王舍城說非餘城郭荅曰釋此法門法王住處故喻如王舍王所止住故明王舍此大法門亦復如是法王住處釋成此義故說住王舍城問曰何故唯在耆闍崛山非餘方中答曰說此大乘法比於聲聞緣覺乘中增上義故增上自利利他行故與大比丘眾八千人俱菩薩万六千人俱問曰既因菩薩明此法門以是義故應說菩薩大名稱眾說聲聞眾有何義也荅曰說聲聞眾若有聲聞於大乘中所有疑心為除彼疑故若有不定助成正信若有自謂得清淨者為欲捨離彼淨心故復有聲聞謂盡諸結於佛法中無復所修所謂滅諸煩惱等障心生逮得來利為欲捨離彼慢心故此法門中為諸菩薩說煩惱障滅因彼煩惱障及滅智障亦非餘所說勝於聲聞緣覺中得上果報問曰聲聞眾數此諸菩薩從何而至荅曰未來世中有疑惑者為令除彼疑惑故經家所說從他方諸佛國土而來集會問曰何故說言皆得不退轉也荅曰皆得不退轉者<span class='corr'>已</span>得具足四忍故一生得者聞說此法堪為器故問曰是諸菩薩從他方諸佛國土而來此土成有何益彼世界中是諸如來各自說法荅曰為益眾生故此世界中亦有眾生彼諸菩薩本所化受既見本同修諸行故是則樂見及本所化諸菩薩法以復受是行餘方亦有無量諸佛為令生渴仰敬重諮請親近之心說無量佛故令諸眾生生堪得心起勇猛精進不生疲惓復是釋迦如來本所化故憶本化度修諸願行事從他方來親近如來問曰何故明菩薩多說聲聞少荅曰說菩薩眾多者此法門中所辯諸行彼盡因為諸菩薩說問曰何故先說聲聞眾荅曰因彼加持所說法故問曰何故說言從他方來集會皆得一生者說懈怠我慢故令不生往求於正法對治此患故言自樂法故從他方來集會不為順他心故釋成遠來諸佛世界中此諸菩薩<span class='corr'>已</span>得佛位尚為法來况於餘者云何不來問曰如來何故<span class='corr'>但</span>對迦葉說此法門不對菩薩荅曰如來告大迦葉時知堪能說故唯未知覺復未正信以釋成堪知覺信大乘義故是中邪行所攝八種四句上上相釋漸次應知第一四句說退失智慧邪行相事第二四句退失智慧<span class='corr'>已</span>忘於正念第三四句滅正念<span class='corr'>已</span>令滅白法第四四句滅白法已似非菩薩行惡心相第五四句行惡心相<span class='corr'>已</span>難調伏故第六四句難調伏<span class='corr'>已</span>行於邪盜第七四句行邪盜<span class='corr'>已</span>不應親近而能親近第八四句不應親近而能親近<span class='corr'>已</span>令不助菩薩行成於邪行對治此故正行所攝亦有八四句上上相釋漸次應知第一四句說為滿足助道智<span class='corr'>已</span>令不忘正念第二四句令不忘正念助道智增長故第三四句不忘正念<span class='corr'>已</span>增長白法第四四句增長白法<span class='corr'>已</span>行似菩薩心想行故第五四句行不惡心事善調伏故第六四句善調伏<span class='corr'>已</span>行於正道第七四句既行正道<span class='corr'>已</span>應親近者而能親近第八四句應親近而能親近<span class='corr'>已</span>令隨菩薩所行諸行成於正行先所說正行利益有六種四句上下相釋漸次應知第一四句菩薩如是多行正行<span class='corr'>已</span>習成福德智慧第二四句依功德智慧習成<span class='corr'>已</span>令得障淨第三四句依障淨<span class='corr'>已</span>令一切法門助習通達一法門故第四四句依習一切白法門<span class='corr'>已</span>一切相一切種利益一切眾生故復修行無量功德第五四句既修行無量功德<span class='corr'>已</span>令過無明住地第六四句依過無明住地<span class='corr'>已</span>令得無障礙地是名此諸二十二四句之中所說漸次自此<span class='corr'>已</span>後還彼前四句次第解釋說應知經言迦葉菩薩有四法退失智慧問曰以何義故發此說荅曰修大乘者為得無上菩提方便故愚癡者為令示現故放逸者令正勸故怯弱小心者令助慰喻使發大意故<span class='corr'>已</span>行正行者為令讚歎故問曰明四法者此數無義而說自體明故荅曰四筭數者說攝取義故廣不可盡伏防聽者不樂多聞故以數攝故令憶持則易如繩穿華不使零落故問曰何以故唯定四不多亦不少荅曰遮無窮及無義問故復有喻者退失三種助智攝取故明四數復有餘者略說有三種智慧聞思修等是中前三法多示盡失助聞慧智故第四法者多明盡失思修慧等是故說四法次者是諸法中示相近漸次差別解釋義佛告迦葉時勸令聽眾聽眾之徒一心不念餘緣聽故法者捨於人故言聽法若不言法者容有生疑為欲說法為欲說人問曰先言菩薩者以何義故名為菩薩荅曰行大乘者此菩薩名為攝取多義然今略說三義說應知一者信二者修行三者證云何信覺知甚深智慧而能令覺故云何修行為自利利他因故往行無上菩提云何得證以智慧力故今得證無上菩提退失智慧者明二時有二種失一<span class='corr'>已</span>得失二當得失何者退云何失於無漏中失當得餘者世閒故二時俱失不甄說退失智慧故問曰無漏亦失荅<span class='corr'>已</span>解釋不尒說退失智慧者欲明不放逸因於所作事中令作法故言退失智慧何以故有漏智者與無漏智助道因故是有漏智得已未得二故便失無漏智失者以不得故既證無漏智則無有退失問曰云何不尊重等法令能退失智慧荅曰瞋恨故不敬不敬故不聞不聞故不生解以不生解故即現退失智慧吝惜諸法所受諸法秘不盡說故不聞不聞故於未來世中眾緣不具緣不具故退失智慧有樂法者為作留難說諸因緣沮壞其心說有餘言所犯覆藏不能悔過等故得聞障報<span class='corr'>已</span>聞障報故得愚癡因是故未來必得愚癡以愚癡故退智慧其心憍慢自高讚<span class='corr'>己</span>卑下他人故令恨他以恨他故即為倒說以顛倒說故於未來世中招倒以招倒故退失智慧問曰何時退失荅曰二時中現及未來問曰若布施等諸法亦是退失因有恡等諸法者何故但說唯退失智慧因不說布施等退失因也荅曰易失故先說菩提是智性故諸餘波羅蜜者從彼智所生智依止故菩薩於智中邪行<span class='corr'>已</span>即於菩提及助菩提法中不名正行是故<span class='corr'>但</span>說退失智慧因不說布施等退失因如是不敬等法退失智慧因四句顯說不樂聞等四法是中不敬重故顯說不樂聞恡惜法故不聞障他法故得不聞障報我慢故姤心倒說如是不能助聞等智退失意此四法<span class='corr'>已</span>以復有餘智相謂生於四悔法現及未來何者四法一不能生解二眾緣不具三助愚癡福報四及<span class='corr'>已</span>顛倒故依不聞故於現法中不生正解依不聞故於未來世中眾緣不具依聞障故亦於未來世中得愚癡報依姤心倒說故未來世得顛倒報問曰不尊重敬法及不敬法師者此二句重說有何義荅曰此二句重說中顯示具足不樂聞意設有人瞋謗不敬法故不聞其法敬重法師故樂聽聞法復有瞋恨不敬重法師故不聽聞法復有瞋敬重法故能樂聽聞法若二俱瞋恨謗不敬重者彼眾無方而能聽聞是故此二句重說示現具足不樂聽聞法意吝惜諸法所受諸法秘不盡說者此二句有何義吝惜諸法見既於他所知解中勝故即於法中秘不盡說護得後不敬防畏勝故或復有義若請不請一向不說故吝法者或有向說或復不說或復吝法故棄捨正法<span class='corr'>已</span>捨法故即壞其心所受諸法秘不盡說起吝惜心行故說言壞行有樂法者為作留難說諸因緣沮壞其心說有餘言所犯覆藏不能悔過如是等句有何異義是中有樂法而作留難者此是說有餘言云何樂法者而作留難說諸因緣沮壞其心呵責說有餘言所犯覆藏不能悔過云何沮壞人法並說諸惡所有法從人所欲樂聽聞者彼法及彼人已無實言及無義者而言能種種說既說<span class='corr'>已</span>即令不復樂聞云何說諸因緣呵責等所說不正復言無限或復樂聞者為助種種難訪無限等言說聞難訪等即便不聽亦不樂聞云何不能為說教故復請而不受有他樂法者來請問說法<span class='corr'>已</span>吝惜法故即不為說復不請餘法師等若欲請聞不為許可云何覆藏說其聽者及呵聽眾亦說彼法汝等無智此法甚深不能通達知故<span class='corr'>已</span>說聽眾故覆藏正法如是障法因緣令得難處果報其心憍慢自高讚<span class='corr'>己</span>卑下他人如是等句有何義憍慢者說初句云何憍慢若讚<span class='corr'>己</span>為勝毀謗於他云何讚<span class='corr'>己</span>為勝自所說不善修行不正見他所說皆善修行亦正於中起慢妬心云何毀謗於他若他善說善修行中生不善說不善修憍慢妬心想<span class='corr'>已</span>憍慢患故令不能得證正覺智慧諸法盡證所攝此要略而說一唯所退失二如何退失三以何時失四所有既法退失彼盡顯示何處退失者於智慧中如何退失以何想退失者失<span class='corr'>已</span>解釋何時退失者現在及未來所有既法而退失者明不敬重等四法<span class='corr'>已</span>有此不恭敬等四法能令退失智慧等法障故說四對治法復次迦葉菩薩有四法成大智慧何等為四所謂尊敬重法及敬法師等菩薩順行此敬等法因故得與大智因故生四種智慧何等為四一者起二者成熟三者滿足助道四者能為成菩提然彼恭敬故樂聽聞法既聞法<span class='corr'>已</span>便得起發智慧隨所聞讀誦受持諸法以清淨心廣為人說而不求一切名聞利養恭敬等事故令得化他成熟心智善知智慧從多聞生精進不懈怠如救頭燃聞法誦持樂如說行不隨言說常求多聞聞則憶持不忘故令得滿足助道智行其實行行不隨言語及<span class='corr'>己</span>音聲為實行故令能得成菩提智慧是中尊敬重法及敬法師者以不敬重故對治說敬重應知隨所聞諸法讀誦受持是中聞者以耳識故誦持者以意識故或復聞者以聞慧故誦持者以思慧故經言以清淨心廣為人說者以離慳妬嫉心故不求一切名聞利養恭敬等事者是則吝法因故利養者衣服等恭敬者禮拜等名聞者稱揚諸功德以多聞故堪得聞慧等智<span class='corr'>已</span>如救頭燃修求聞慧為求聞慧故勸轉明修慧譬如有人或燃頭或燃衣彼人捨一切諸事先救頭及衣服菩薩亦如是知聞慧是智因智者乃至亦能得一切智因故轉勤求聞為自利利他故隨所聞法而能誦持及如說行者若隨聞而能取義者彼<span class='corr'>已</span>順行故則能生如順智非如但有音聲語言者非如但求聞非但口說或復無義故或復所說皆無出世之益順次解釋不尊敬重法及行順法已成吝惜諸法吝惜法<span class='corr'>已</span>於樂求法者起諸障礙秘不為說彼滅此三種智因<span class='corr'>已</span>無智故則起我慢自法對治尊敬法者<span class='corr'>已</span>順行法及次法故離慳吝惜心<span class='corr'>已</span>隨所聞法廣為人說好樂法故求多聞記具多聞<span class='corr'>已</span>即能行自利利他之行隨說修行不著語言語言音聲等事菩提心者唯智根本一切智者唯菩提心為本是以不忘菩提心故忘菩提心及<span class='corr'>已</span>不忘諸法因故佛告迦葉菩薩有四法忘失菩提心何等為四欺誑阿闍梨等問曰何故但說有四法能忘失菩提心因不多不少荅曰忘失有四種故略說有四種一不正信忘失二信顛倒忘失於菩提心中見有過故三所受諸法皆是假名心故忘失四得法體心忘失此四種忘失中對有四種因如是次第應知是中欺誑阿闍梨師長等者於師長前不能如實語既犯罪不發露故妄語心誑故即成欺誑師長是中阿闍梨者能諫及勸指授隨彼所犯為令發露此不應作先所犯罪為欲懺滅故說諸方便汝應如是作師長者若能助益長秀聖者雖非師長<span class='corr'>已</span>有諸功德故憐愍與樂勸止惡修善為既犯故令彼以妄語忘失以是義故助得增上業報<span class='corr'>已</span>助得增上業報故成不正信忘失菩提心應知若彼不能令忘失者如是彼<span class='corr'>已</span>習妄語及得戒障故忘失菩提心是名初因無疑悔者令生疑悔同修梵行中無疑能令生顛倒疑故同梵行中正修戒行者於戒中令起疑惑故彼如是同梵行中不至心恭敬及行諂曲心能於戒中生疑惑故生深重業障彼以是故於菩提心中顛倒不正信見過故忘菩提心彼若不能令生疑惑者如是彼<span class='corr'>已</span>謗說故令忘菩提心是名第二因修大乘人呵罵誹謗廣彰惡名樂修法者隨所有法利彼能令遠離背故若有信樂修大乘者為欲壞彼故呵罵誹謗廣彰惡名說不善言破壞說無利益無利益語是中不善語者說惡名響彰其諸過所謂破戒發言說謂惡廣彰人短謂非梵行分別說者不稱功德隨彰其說惡有如是等事彼如是向諸菩薩說無利語分別廣彰惡名等若欲修大乘者如是等令退迷惑<span class='corr'>彼</span>如是向諸菩薩心不恭敬<span class='corr'>已</span>所有功德則便覆藏<span class='corr'>已</span>覆藏故令惡深重業障以彼障故本所修戒心即便滅壞若使不能覆藏菩薩真實功德者彼如是以得戒障故退滅其心是名第三因以諂曲心與他從事非真實心者欲為諸法師開彰諸秘密之事令生迷惑故是中諂者以虛偽無有實心而與從事故曲者以心諂誑非真實心與人隨順為欲諸法師開彰說行諸秘密之事從諸法師所聞深密微妙法<span class='corr'>已</span>若有修行大乘者為彼能起誹謗意作如是意<span class='corr'>已</span>令助無量惡業以有彼業障故應得順法心而成遠離退失若不能誹謗遠離者彼以如是故於戒障中心得退失略說以何退失所謂心何時退失現法中及<span class='corr'>已</span>未來行中如何等行於師尊長中不正恭敬等故有何等相具四法故彼以顯說對治彼故說四善法應知經言菩薩乃至失命因緣不故妄語者護治實語故以不惜身命故何况戲笑者菩薩於微輕罪中生大怖畏故常以真心與人從事者以離無我諂曲心故是中真心者實心隨順親近故離無我患者菩薩如實親近不示假名行離諂曲遠離不調伏惡心故於一切菩薩生世尊想能為諸菩薩於四方中稱揚功德者隨所得法利彼常讚歎故自不愛樂諸小乘法隨所化眾生令彼一切住阿耨多羅三藐三菩提者不樂狹小乘<span class='corr'>已</span>劣弱故既得上義行所攝取化意欲故此諸句漸次重釋欺誑阿闍梨等復不供養恭敬阿闍梨師長等故於戒法中不生慇重速疾之意自無慙愧悔過見他有慚愧悔過者為令惱故助不安樂心憂惱彼<span class='corr'>已</span>無慚愧開令悔故於修大乘人中說諸惡事以謗菩提心所起諸利益他心無故以諂曲心與他從事非實真心復有不失諸句漸次重釋以實語不忘菩提心集因故不失菩提心所起眾生饒益故自身中所有無量希有諸法知<span class='corr'>己</span>敬菩提心及一切智因故於菩提心并一切菩薩所起世尊想<span class='corr'>已</span>敬菩提心故所化眾生彼一切勸令向阿耨多羅三藐三菩提不憙樂求行狹劣小乘之法菩提心者是菩提應義問曰若是菩薩初發心者我當成於正覺彼心有何等性復有何相有何等念有何功德有何勝事以何所攝為誰根本是誰現氣因誰所依止荅曰初正願性豈欲求相菩提為念及念眾生以一切智因無量功德一切世閒聲聞緣覺願中上故為勝信地所攝無上菩提根本慈悲現氣因菩薩戒所依止然是發菩提心略有二種一者出世因二者不出世因是中出世因者若發心<span class='corr'>已</span>永遂不忘是名出世因不出世因者若心不永遂中忘彼心退亦有二種一者永退二者不永退是中永退者若有數退而復能生不永退者若退<span class='corr'>已</span>即生然彼心以四種緣四種因及四種力而能生何等四種緣一者見聞如來希有變化故發菩提心二者因於無上菩提以聞法為憐愍利益眾生故發菩提心三者菩薩為欲正法久住故發菩提心四者見末世眾生受諸重苦故發菩提心何者四種因一者具性故二者具善知識故三者慈悲為首故四者不驚怖世閒長夜種種深重有聞等因故何等四力一者自力二者他力三者因力四者修行力是中自力者以自力故堪樂欲發阿耨多羅三藐三菩提心是名自力他力者以他所勸令發心是名他力前所習大乘善法者是名因力現在法中親近知識長夜之中聞思等正法習行善不息者是名修行力是中若廣略此四緣及四因藉故若使內自力及以因力具此二因生彼心者如是故名為有益名堅不動而生他力修行力生彼心者名為不應動失應知彼心退轉相亦有四種無性故惡知識所攝於諸眾生不起悲愍心及恐怖世閒故不忘菩提心菩薩還憶持彼菩提心故能修行功德智明助道所攝善根法中彼如是修諸行<span class='corr'>已</span>善法滅不增長因故說諸法經曰佛語迦葉菩薩成就四法所生善法滅不增長何等為四<span class='corr'>但</span>以憍慢心讀誦世閒經典呪術如是等問曰何故唯有四法明因能滅善法不能增長不多亦不少荅曰善法有四種滅不增長故此略有四種善法滅不增長事一者不生滅不增長二者不能增長滅不增長故三者除拔根本滅不增長四者作及遠離滅不增長是中不生諸白法滅因者以我慢心故讀誦世閒經典求諸呪術不能通達菩薩六波羅蜜及菩薩法藏菩薩以我慢心降伏故悕望名聞利養妬勝憎他常誑故求於世閒呪術不能求善白等法<span class='corr'>已</span>不生諸白法滅盡故能令盡滅及先所得者以緣事故聞習轉弱故是不增長滅。</p>
</div>
<p class='juan'>高麗國新雕大藏挍正別錄卷第十二　<span class='note-inline'>(二十五張)</span></p></div></div>
</div><!-- end of div[@id='body'] -->
</body></html>