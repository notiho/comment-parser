<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>高麗國新雕大藏校正別錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu19' />
<p class='juan'>高麗國新雕大藏挍正別錄卷第二　俊</p><p class="byline">沙門　守其等奉　勑挍勘</p>
<div class='div-other'><a id='mulu20' />
<p class='h1'>王凾　普耀經八卷<span class='note-inline'>(第二卷)</span>　法護譯</p>
<div class='div-other'><a id='mulu21' /><p>宋本第一卷末有現相品第三第二卷初便有欲生時三十二瑞品第五其第四品本闕今於國丹本第二卷初得降神處胎品第四凡十三紙而補其闕焉又為看舊宋藏經者具錄其文于左。</p>
</div>
<div class='div-other'><a id='mulu22' />
<div class='div-other'><a id='mulu23' />
<p class='h3'>普曜經降神處胎品第四</p><p>於是四天王天帝釋焰天子兜術天子無慢天子善化天子魔子導師梵忍跡天梵滿天善梵天光淨天光音天大神妙天淨居天竟往天阿迦膩吒天及餘無數百千天人皆共集會轉相謂言今仁君等假使菩薩獨往降神處於母胎我等諸天不往侍從墮無反復不識恩養誰能堪任侍衛菩薩降神入胎不離其側如影隨形乃至成佛降伏魔官而轉法輪和慈四等至大滅度以懷慈心歡忻恱心調和其心而奉事焉未曾遠離不違約誓於是頌曰。</p>

<div class="lg regular" style="margin-left:0em;"><div class='lg-row'>今誰能堪任　進侍常恱心　誰得名稱力</div>
<div class='lg-row'>自發長往侍　忉利天誰意　捨安不樂天</div>
<div class='lg-row'>住在玉女眾　侍離垢月顏　諸微妙最樹</div>
<div class='lg-row'>雖貪天宮宅　屋宅化金色　當侍離垢威</div>
<div class='lg-row'>心念若干品　不慕其諍訟　少欲如妙華</div>
<div class='lg-row'>大男子所好　言寂兜術天　諸天求大威</div>
<div class='lg-row'>所生常見敬　常樂無量稱　慕應化妙本</div>
<div class='lg-row'>自在諸天宮　心吉皆奉行　當好是功勳</div>
<div class='lg-row'>魔王懷毒心　越度一切尊　及愛此經法</div>
<div class='lg-row'>自在度欲尊　亦度於欲界　亦及梵所居</div>
<div class='lg-row'>修行四等心　在諸仙中上　遊諸天殊特</div>
<div class='lg-row'>如轉輪聖王　室宅常安隱　侍離欲威尊</div>
<div class='lg-row'>欲得國君安　大財無極富　眷屬無怨仇</div>
<div class='lg-row'>往送可敬順　致財色豪位　名稱力功勳</div>
<div class='lg-row'>見歎及仁君　往侍送梵音　欲得天人樂</div>
<div class='lg-row'>及致三界安　處安及法安　當侍大仙安</div>
<div class='lg-row'>若除淫怒癡　欲棄眾冥塵　寂然心憺怕</div>
<div class='lg-row'>侍從調定意　學不學緣覺　常逮一切智</div>
<div class='lg-row'>十力師子吼　常侍從江海　意勝閉惡趣</div>
<div class='lg-row'>致安住甘露　得成八正道　侍從降五趣</div>
<div class='lg-row'>其欲得見佛　欲聽大哀法　慕致眾福祚</div>
<div class='lg-row'>往侍自在聖　盡生老死苦　欲解宛轉縛</div>
<div class='lg-row'>清淨如虛空　侍清明真人　欲致一切敬</div>
<div class='lg-row'>相好殊異德　常欲濟彼<span class='corr'>已</span>　當侍可愛敬</div>
<div class='lg-row'>戒定及智慧　此及無量稱　究竟所生安</div>
<div class='lg-row'>當侍彼大聖　欲達深難解　玄絕難逮義</div>
<div class='lg-row'>欲得慧疾解　當侍大醫王</div>
</div><p>尒時諸天聞歎此偈其四天王四萬人俱百千忉利天焰天兜術天無憍樂天化自在天各與百千諸天子俱六萬魔天前世積德修清淨行梵迦夷天六萬六千乃至阿迦膩吒天與無央數百千眷屬又有四方無數百千皆來集會是諸天子各各嗟歎歌誦妙偈。</p>

<div class="lg regular" style="margin-left:0em;"><div class='lg-row'>聽我無限言　意審至三乘　棄欲樂安住</div>
<div class='lg-row'>所慕此最淨　大聖度降神　眾奉可重敬</div>
<div class='lg-row'>守德神仙護　微妙無害意　執樂鼓和音</div>
<div class='lg-row'>歎德海功勳　歸命天人尊　聞菩薩上慧</div>
<div class='lg-row'>散花供養聖　奉仁名華香　恱心天人尊</div>
<div class='lg-row'>離欲安無患　意妙清淨華　善願演光明</div>
<div class='lg-row'>迦夷散眾華　等供福清淨　處胎無垢著</div>
<div class='lg-row'>覺悟老病死　恱心侍究竟　志懷奉恭敬</div>
<div class='lg-row'>天人獲善利　見舉足七步　釋梵咸稽受</div>
<div class='lg-row'>香水洗淨意　屈意隨世俗　天宮處塵欲</div>
<div class='lg-row'>普捨釋尊位　咸恱意侍之　取草坐道塲</div>
<div class='lg-row'>得佛降眾魔　梵勸轉法輪　僉共奉安住</div>
<div class='lg-row'>三界作佛事　甘露億載眾　權化眾清涼</div>
<div class='lg-row'>皆棄渴名稱</div>
</div><p>於是欲行天人媵室覩見菩薩姿色殊妙心自念言今此真人清淨殊邈其妃如類耶尊人所厚咸皆<span class='corr'>羨</span>之各執華香抱愛敬心志功福報願立神足適作是念即時尋沒天人宮殿在迦維羅衛大園觀中寂然莊飾其白淨王所可愛樂難及大殿後宮苑囿其處巍巍汙塗香熏清淨無垢光明福祚威神成就天人瓔珞一時并至尋從地起見王妙后舉身一指現在虛空各各相和而說偈言。</p>

<div class="lg regular" style="margin-left:0em;"><div class='lg-row'>天玉女遊行　覩菩薩妙顏　心中發是念</div>
<div class='lg-row'>菩薩母何類　手各執眾華　往聞生愛意</div>
<div class='lg-row'>既受持華香　叉十指作禮　微妙氣雜香</div>
<div class='lg-row'>投身自歸念　吾覩名稱迹　善見人顏色</div>
<div class='lg-row'>亦欲覩殊異　<span class='corr'>玉</span>女色最恱　觀尊見其形</div>
<div class='lg-row'>天眼自覩身　是顏第一殊　至德生尊人</div>
<div class='lg-row'>明珠著好器　是器天中天　手脚如甘露</div>
<div class='lg-row'>來樂勝夫人　觀像無猒足　其心益踊恱</div>
<div class='lg-row'>威首照虛空　其明曜諸天　離垢眾雜香</div>
<div class='lg-row'>身演暉如是　其色如紫金　威神曜諸天</div>
<div class='lg-row'>如蜂王成蜜　演淨塗香熏　眼明如真金</div>
<div class='lg-row'>光淨曜虛空　所沒至清淨　而等於有無</div>
<div class='lg-row'>髀踵猶如象　其膝微平正　手脚平等淨</div>
<div class='lg-row'>玉女歎决疑　如是多所觀　散華右繞之</div>
<div class='lg-row'>歎名稱佛母　還入其天宮</div>
</div><p>尒時四天王天帝釋炎天及無慢天天龍猒鬼及害人鬼阿須倫揵陁羅真陁羅摩休勒咸皆來至歸人中上而在前導衛護至尊將無惡物害意向之若世俗人勿造危難詣其王后所居宇宅皆共清和眷属圍遶遊行虛空一切吉祥令無違嬈眾共宿衛諸天子知悉欲往侍恱心敬后執持華香叉手為禮見淨尊人當降神故師子大哀欲來生故用道法故皆當勸助護一切故於是菩薩欲遷神時東方極遠無數菩薩住兜術天皆共來至於斯佛土供養菩薩南西北方四維上下十方無限諸佛世界無數菩薩一生補處住兜術宮皆來詣此供養菩薩其四天王八萬四千諸玉女眾忉利天炎天兜術天無憍樂天化自在天各各將從八萬四千玉女鼓樂絃歌來詣此土供養菩薩於時菩薩即坐首藏普德等集三昧定意一切現大棚閣并諸菩薩億百千載諸天圍遶動兜術天適震動<span class='corr'>已</span>從身放光具足廣普照此三千大千佛國土靡不周遍曜幽冥處令覩大明日月之光所不逮及照於地獄餓鬼畜生八難中人蒙斯尊光普獲安隱所蒙光處令其眾生消淫怒癡不懷自大無有惱熱亦無貪嫉皆懷慈心相視如子如父如母如兄如弟天人伎樂不鼓自鳴百千億載音聲相和無數天人念善思惟彼大天宮無能毀壞玉女百千各鼓琴箏在後侍從以伎樂音聲嗟歎菩薩前世積德而說偈曰。</p>

<div class="lg regular" style="margin-left:0em;"><div class='lg-row'>前世積功德　長夜來善本　布施得真正</div>
<div class='lg-row'>故今致奉敬　尊本無數劫　惠施愛男女</div>
<div class='lg-row'>以斯施果報　雨天諸華香　割身肉稱之</div>
<div class='lg-row'>用哀愍鳥故　由此布施果　餓鬼蒙食漿</div>
<div class='lg-row'>尊本無數劫　護戒無所犯　由禁獲果報</div>
<div class='lg-row'>消盡惡道難　本無數億劫　志道行忍辱</div>
<div class='lg-row'>忍行致此果　慈心愍天人　本無數億劫</div>
<div class='lg-row'>上進無怯劣　以是精進果　身好如須弥</div>
<div class='lg-row'>本無數億劫　禪思消眾塵　以是一心果</div>
<div class='lg-row'>不樂眾塵欲　本無數億劫　行智斷貪欲</div>
<div class='lg-row'>以是智慧果　光明最清淨　被鎧善伏塵</div>
<div class='lg-row'>普愍念眾生　仁德度彼岸　禮清淨安住</div>
<div class='lg-row'>光曜悉普照　皆除眾塵冥　為三千目導</div>
<div class='lg-row'>禮最勝現道　曉了神通飛　顯示學究竟</div>
<div class='lg-row'>化度以種類　稽首善舩師　皆學清淨辤</div>
<div class='lg-row'>示現沒終始　未曾捨俗法　於俗無所著</div>
<div class='lg-row'>其見求愽聞　弘利具無限　沒復聽受法</div>
<div class='lg-row'>得信受樂者　兜術天忽冥　閻浮利日出</div>
<div class='lg-row'>無思議億姟　樂道消眾塵　安隱[怡-台+史]豐盛</div>
<div class='lg-row'>無數諸天俱　玉女鼓音樂　王舍聞悲和</div>
<div class='lg-row'>德威普滋茂　覩母最妙顏　子巍巍如此</div>
<div class='lg-row'>三界最吉祥　不復失本誓　無有貪恚諍</div>
<div class='lg-row'>恭敬普慈心　於人中威神　王國遂增益</div>
<div class='lg-row'>成轉輪王種　迦維當豐茂　寶藏又豐滿</div>
<div class='lg-row'>鬼閱叉猒鬼　諸天龍鬼神　住護人中尊</div>
<div class='lg-row'>不久得解脫　讚佛積功德　愛敬而奉事</div>
<div class='lg-row'>悉用勸其道　速疾成導師</div>
</div><p>佛語諸比丘于時菩薩過冬盛寒至始春之初修舍星宿春末夏初樹木凋落初始華茂不寒不暑時三界尊觀察十方適在時冝佛星應下菩薩便從兜術天上垂降威靈化作白象口有六牙諸根寂定頭首奮曜光色巍巍眼鼻晃昱現從日光降神于胎趣於右脅菩薩所以處於右者所行不左王后潔妙時晏然寐忽然即覺見白象王光色如此來處于胎其身安和從始至今未曾見聞身心安隱猶如還禪致正受矣於時妙后衣毛為竪枚拭衣服及塗香薰身心欣喜尋從坐起與婇女俱前後圍繞從後宮出詣無憂樹即時安坐無憂樹下便遣侍女以此意旨唘白淨王曰天王自屈來覩所樂王聞踊躍即勑嚴駕群臣翼從到無憂樹不得入門王自起想乘高象車思惟須㬰即說偈言。</p>

<div class="lg regular" style="margin-left:0em;"><div class='lg-row'>念曾處象車　身重不如今　光明入吾室</div>
<div class='lg-row'>問誰是何變</div>
</div><p>於時有天在虛空中化現半身為白淨王說此偈言。</p>

<div class="lg regular" style="margin-left:0em;"><div class='lg-row'>德行三界尊　慈哀成福祚　菩薩遷兜術</div>
<div class='lg-row'>大聖降妙后　當叉手禮足　至神入彼室</div>
<div class='lg-row'>妙后觀其意　若干種微妙　今以用是故</div>
<div class='lg-row'>而有是變應　亦現於宮殿　未曾有虛妄</div>
<div class='lg-row'>淨如雪山王　其明超日月　身形甚分明</div>
<div class='lg-row'>大象強殊勝　堅固猶金剛　思念行殊特</div>
<div class='lg-row'>而降神入胎　是故受我言　覩三界迷冥</div>
<div class='lg-row'>億載天歎詠　不猒無瞋姤　心寂等安定</div>
</div><p>時夫人出為王說偈。</p>

<div class="lg regular" style="margin-left:0em;"><div class='lg-row'>天王召梵志　曉了能解夢　為我別此義</div>
<div class='lg-row'>於國為吉凶　大王受我言　梵志學經術</div>
<div class='lg-row'>當使在我前　聽說所夢意　光踰日月明</div>
<div class='lg-row'>形大好六牙　故勇入我胎　當聽此意故</div>
</div><p>時王請梵志問此意梵志為王說偈言。</p>

<div class="lg regular" style="margin-left:0em;"><div class='lg-row'>梵志聞是言　歡欣無不吉　生子有相好</div>
<div class='lg-row'>在家為聖王　假愍世出家　成佛祐三界</div>
<div class='lg-row'>甘露普濟俗　為决所疑網　受梵志好教</div>
<div class='lg-row'>心中無所畏　以服羙飲食　其身永安隱</div>
</div><p>時白淨王心自念言何所屋舍安於妙后使無眾難時四大王詣白淨王而謂王言大王安意今我等身當為菩薩造立妙宅時天帝釋炎天兜術天無憍樂天化自在天往詣王所各上天宮王后處中兜術天王曰還持本宮奉上菩薩使處其中化自在天曰我有宮殿欲界最上光蔽諸天令如聚墨當令王后身處其中香華伎樂奇異之饌供養妙后如是比丘一切欲界天王俱來詣迦維羅衛貢上宮殿一心自歸供養菩薩時白淨王亦在其土興立宮宅嚴好如天於時菩薩承大淨定使其王后普見宮殿身處其中皆懷菩薩時諸天子所上宮殿各不相見各自念言今菩薩母在我宮殿不在餘所時佛即說偈言。</p>

<div class="lg regular" style="margin-left:0em;"><div class='lg-row'>住大淨三昧　所化不可稱　普恱諸天意</div>
<div class='lg-row'>先現瑞所願</div>
</div><p>佛語比丘於時菩薩坐於寶淨交露棚閣處妙后右脅所坐寶淨棚閣殊妙栴檀而香熏之其香遍熏三千世界巍巍奇異強若金剛䎡如天衣香氣芬馥徹於十方其菩薩交露宮殿欲界諸天嚴淨宮殿常皆現在菩薩宮殿其夜菩薩臨降神胎應時其夜下方水界六百六十萬由旬生大蓮華上徹梵天永無見者唯有梵天名音聞百萬諸佛土威神光曜普遍三千大千世界皆現目前獨見之耳又其梵天執金剛器百味食飲奉侍菩薩菩薩食之覩觀十方無能服食如是一滴之供堪任服消者獨有一生補處菩薩能消化耳又有宿世功福積德道慧所致諸尊天帝釋梵王咸來稽首歸命聽經於是菩薩舉一手指自然化現別異牀㯓釋梵四王各從本位而坐其上以見坐定為講說法開化其心咸皆恱豫菩薩覩之欲得還歸下其右手使不復現釋梵四王尋即知之菩薩遣證各繞菩薩便即還宮以是之故菩薩處其右脅東西南北四維上下十<span class='corr'>方</span>無數百千菩薩咸來見之稽首作禮欲得聽經菩薩見來演身光明化清淨座即皆就牀各各唘問無極大乘廣為分別各不相見以是之故菩薩演寂光明照諸天人其菩薩母悉不知之亦無所礙唯覺<span class='corr'>己</span>身輕便柔䎡安隱無穬無婬怒癡不想三毒亦無寒熱及諸飢渴不汙聖體及餘手指無有不可亦不遇惡色聲香味細滑法不見惡夢亦無惡露迦維羅衛及遠大國天龍鬼神乹沓和阿湏倫迦留羅真陁羅摩休勒男女大小歡欣踊躍不懷異心若有諸病風寒熱氣疾眼耳鼻口身心之疾唇齒咽痛塵勞狂病癲疾金<span class='corr'>痍</span>瘢瘡詣菩薩母母舉右手而摩其頭病皆除愈各還其家於時王后取草作籌殊妙自然著於地上持與諸病即得安隱無復所患時菩薩母使眾疾患住其右邊皆得安隱無復眾病各歸其家諸可來者觀后右脅悉見菩薩降神母胎鮮潔清淨猶如明鏡照其面像歡喜踊躍皆蒙濟度菩薩在胎自然天樂而相和鳴雨天香華常以時節春秋冬夏自然降矣幢蓋繒綵展轉往來國土安隱<span class='corr'>豐</span>熟熾盛無有溝坑荊棘之穢有諸幢蓋遍迦維羅衛城釋種諸姓及與萬民飲食娛樂鼓舞歌戲好喜布施積功累德皆共相樂周竟四月其白淨王淨修梵行棄捨國事不加刑罰行法為本不慕世榮於是菩薩在胎十月開化訓誨三十六載諸天人民使立聲聞及諸大乘於是頌曰。</p>

<div class="lg regular" style="margin-left:0em;"><div class='lg-row'>菩薩處母胎　牆壁屋宅地　自然金色光</div>
<div class='lg-row'>天喜成法王　莊嚴大宮殿　見中跏趺坐</div>
<div class='lg-row'>導師處名香　其香聞三千　大千下方出</div>
<div class='lg-row'>大蓮華香淨　乃徹至梵天　取精授菩薩</div>
<div class='lg-row'>菩薩能消服　餘人不能堪　無數劫熟精</div>
<div class='lg-row'>服食身心淨　釋梵四天王　稽首供養佛</div>
<div class='lg-row'>奉事聽上法　右繞皆還歸　樂法菩薩眾</div>
<div class='lg-row'>妙光淨無礙　轉聽尊法樂　聞說皆歡喜</div>
<div class='lg-row'>四方男女來　鬼嬈心迷惑　見王后心解</div>
<div class='lg-row'>意安還歸家　得風寒熱毒　眼耳鼻口病</div>
<div class='lg-row'>及若干疾患　后摩頭得安　若取一籌滴</div>
<div class='lg-row'>與之病皆愈　無疾安歸家　處胎為醫王</div>
<div class='lg-row'>十方諸菩薩　目自見王后　如日月在空</div>
<div class='lg-row'>覩菩薩眷属　無婬怒癡患　無貪嫉恚想</div>
<div class='lg-row'>其心常歡喜　無飢渴寒熱　天樂不皷鳴</div>
<div class='lg-row'>天雨淨華香　天人非人見　未曾懷害心</div>
<div class='lg-row'>天人樂飲食　無皷樂悲和　時雨<span class='corr'>豐</span>賤樂</div>
<div class='lg-row'>草藥華果茂　王宮雨七日　貧取食布施</div>
<div class='lg-row'>安貧樂稽首　禮和眾如山　白淨王常恱</div>
<div class='lg-row'>行法不領國　入靜問皇后　懷聖身安不</div>
</div></div></div></div>
<div class='div-other'><a id='mulu24' />
<p class='h1'>鞠凾　月燈三昧經一卷<span class='note-inline'>(宋沙門先公譯今十三紙)</span></p>
<div class='div-other'><a id='mulu25' /><p>此是丹藏月燈三昧經先公譯者而與彼國宋二藏之經文義逈異未知孰是按開元錄此經有二別譯一於有譯無本中有後漢安世高譯一卷二於有譯有本中有宋沙門先公譯一卷皆云出大月燈經第七卷其先公譯目下注云一名文殊師利菩薩十事行經又指多小云一十紙今撿此丹本經始從六度乃至分衛凡歷十二法皆以十事說之又其多小是古之十紙有十二行即知真是先公所譯月燈經矣故今取之為正但錄云出大經第七卷而今撿之出自第六卷之前半斯為未叶疑古今分卷有異或書寫錯六為七耳今為看國宋藏者具錄正經于左。</p>
</div>
<div class='div-other'><a id='mulu26' />
<div class='div-other'><a id='mulu27' />
<p class='h3'>佛說月燈三昧經一卷<span class='note-inline'>(名文殊師利菩薩十事行經)</span></p><p class="byline"><span class='note-inline'>(宋沙門先公譯)</span></p><p>聞如是一時佛在舍衛國遊於祇樹給孤獨園與大比丘眾五百人六萬菩薩俱及無央數諸天人尒時文殊師利菩薩在其眾會中坐時佛告文殊師利言童子菩薩行布施有十事何等為十一者諦除嫉妒意二者常清淨意布施三者無數百千人不能奪其財四者持上妙而終亡五者生大豪貴家六者所生處好布施七者為四部眾所愛念八者無所畏入眾會亦無㝵十方皆聞其名聲九者年少手足柔軟十者常樂善知識乃至坐佛樹下童子是為菩薩行布施十事佛於是說偈言。</p>

<div class="lg regular" style="margin-left:0em;"><div class='lg-row'><span class='corr'>已</span>遠除於嫉妒　意常好布施者</div>
<div class='lg-row'>持上妙而終亡　生即於豪富家</div>
<div class='lg-row'>所生處意常樂　而好憙於布施</div>
<div class='lg-row'>為眾生所愛念　居家者及出學</div>
<div class='lg-row'>於眾會無所畏　所至處無疑難</div>
<div class='lg-row'>其名聲遠而聞　於郡國及縣邑</div>
<div class='lg-row'>其手足常柔䎡　所欲得不復難</div>
<div class='lg-row'>即為得善知識　諸佛及其弟子</div>
<div class='lg-row'>終不復生嫉妒意　意常好樂欲布施</div>
<div class='lg-row'>以持上妙而終亡　於是行事無嫉妒</div>
<div class='lg-row'>即生於大豪富家　意常憙樂而布施</div>
<div class='lg-row'>為若干億人所愛　好布施者有是行</div>
<div class='lg-row'>得善知識不復難　常見諸佛及弟子</div>
<div class='lg-row'>見<span class='corr'>已</span>即樂供養之　其布施者有是行</div>
</div><p>佛語童子菩薩持戒清淨有十事何等為十一者具足其願二者學佛道三者常尊樂於黠慧四者死不妄語五者見世不轉意六者棄生死七者求泥洹八者寂寞行九者得三昧十者無貧窮行童子是為菩薩十事清淨持戒佛於是說偈言。</p>

<div class="lg regular" style="margin-left:0em;"><div class='lg-row'>即具足其所願　學諸佛之道行</div>
<div class='lg-row'>常樂於尊智慧　亦無有恐懼時</div>
<div class='lg-row'>不復轉其所願　亦不轉慎諸行</div>
<div class='lg-row'>常棄遠於生死　則求索泥洹道</div>
<div class='lg-row'>常在寂寞處行　即便得於三昧</div>
<div class='lg-row'>而無有貧窮時　即立於持戒品</div>
<div class='lg-row'>其人即具所可願　是菩薩學諸佛道</div>
<div class='lg-row'>慧者於人不自稱　其人如是戒清淨</div>
<div class='lg-row'>持願甚堅不復難　終不復動所釆建</div>
<div class='lg-row'>以見生死無數惡　便棄捐求泥洹道</div>
<div class='lg-row'>其意不復著所念　其人如是立戒彊</div>
<div class='lg-row'>得正剎土無不可　清淨戒者有是行</div>
</div><p>佛語童子菩薩立忍辱有十事何等為十一者火不能燒二者刀不能害三者毒不能行四者水不能殺五者非人護之六者得莊嚴其身相七者閉塞諸惡道八者得生梵天不難九者晝夜得安隱十者安樂不移童子是為菩薩十事住忍辱佛於是說偈言。</p>

<div class="lg regular" style="margin-left:0em;"><div class='lg-row'>火不能燒其人　刀亦不能傷害</div>
<div class='lg-row'>其毒不能得行　水亦不能漂殺</div>
<div class='lg-row'>諸非人悉護之　即得三十二相</div>
<div class='lg-row'>便閉塞諸惡道　忍辱者德如是</div>
<div class='lg-row'>求索諸梵及釋　彼亦不而難致</div>
<div class='lg-row'>常得安隱之行　悉覺於非常事</div>
<div class='lg-row'>刀及火亦不能傷　行於毒中不能害</div>
<div class='lg-row'>諸天及人鬼神護　其忍辱者有是行</div>
<div class='lg-row'>即身得三十二相　其人不復畏惡道</div>
<div class='lg-row'>於是死即生梵天　行慈心者有是道</div>
<div class='lg-row'>晝夜即得安隱行　常好憙身得安定</div>
<div class='lg-row'>於一切有清淨意　終無有瞋恚志行</div>
</div><p>佛告童子菩薩精進有十事何等為十一者有威神二者為諸佛所護三者非人悉亦護之四者聞法終不轉忘五者所未聞法而得聞六者得高明智慧七者得種種三昧八者終無病時九者飯食得安隱十者得柔䎡如優鉢不剛童子是為精進行菩薩十事佛於是說偈曰。</p>

<div class="lg regular" style="margin-left:0em;"><div class='lg-row'>常為得有威神　終不轉犯諸惡</div>
<div class='lg-row'>諸非人悉護之　即疾得成佛道</div>
<div class='lg-row'>聞經法亦不忘　未聞者求得了</div>
<div class='lg-row'>其人即得高明　精進者有是德</div>
<div class='lg-row'>得同諸三昧行　終無有疾病時</div>
<div class='lg-row'>精進者智慧俱　其人得佛道行</div>
<div class='lg-row'>所飯食得安隱　即得為精進行</div>
<div class='lg-row'>譬如優鉢在水　稍稍長而大成</div>
<div class='lg-row'>清白法亦如是　令菩薩稍稍成</div>
<div class='lg-row'>終無有能當者　得在天安樂處</div>
<div class='lg-row'>多陁竭精進行　以進越無數劫</div>
<div class='lg-row'>諸菩薩勤力行　所修奉悉說之</div>
<div class='lg-row'>其精進者有威神　常為諸佛所擁護</div>
<div class='lg-row'>而皆奉受是道行　其人得佛道不久</div>
<div class='lg-row'>所聞者終不復忘　及復得餘眾法行</div>
<div class='lg-row'>其人智慧稍增益　精進行者有是事</div>
<div class='lg-row'>種種三昧常自增　彼終無有疾病時</div>
<div class='lg-row'>諸所可飯食之者　一切得則為安隱</div>
<div class='lg-row'>晝夜成就清白行　精進之者無有休</div>
<div class='lg-row'>其人不久疾得佛　行精進者尊如是</div>
</div></div></div></div>
<p class='juan'>高麗國新雕大藏挍正別錄卷第二　<span class='note-inline'>(第十八張　俊)</span></p>
<div class='div-w'><p style="margin-left:1em">丁未歲高麗國大藏都監奉敕雕造</p>
</div>
</div><!-- end of div[@id='body'] -->
</body></html>