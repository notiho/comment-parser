<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>高麗國新雕大藏校正別錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu251' />
<p class='juan'>高麗國新雕大藏挍正別錄卷第二十三　密</p><p class="byline">沙門　守其等奉　勑校勘</p>
<div class='div-other'><a id='mulu252' />
<p class='h3'>四分比丘尼羯磨之餘</p>
<div class='div-other'><a id='mulu253' />
<p class='h4'>內護匡救僧眾擯罰羯磨法</p><p>律藏所明僧之正法宗要有三故結集稱言是法是毗尼是佛所教。</p>
<p>法者謂五種遠離行何等五一者出離非世法二越度非受法三無欲非有欲四無結非有結五不親近生死非親近。</p>
<p>毗尼者謂五種出要行何等五一小欲非多欲二知足非無猒三易護非難護四易養非難養五智慧非愚癡佛所教者謂五種教誡行何等五一有罪行者制二無罪者聽三若制若聽法有缺減者如法舉之四數數違犯折伏與念五真實功德愛念稱歎故經云正法住正法滅謂之於此傳法之人亦有於三故聖誥稱言知法知律知摩夷知法者謂善持修多羅藏如阿難等知律者謂善持毗尼藏如優波離等知摩夷者謂善於訓導宰任玄綱如大迦葉等故凡欲暈蹤聖跡以隆道教継䡄後代不絕於時者非茲而誰。</p>
<p>五種入眾法何等五一應以慈心二應自卑下如拭塵巾三應善知坐起上下威儀四不雜說俗事為眾說法若請他說五若見僧中有不可事心不安忍應作默然。</p>
<p>五種如法默然何等五一見他非法而默然二不得伴而默然三犯重而默然四同住默然五在同住地默然五種非法默然何等五一如法羯磨而心不同默然在之二得同意伴亦默然任之三若見小罪而默然四為作別住而默然五在戒場上而默然五種棄法何等五一比丘犯罪餘比丘問汝犯罪見不荅言不見彼語言汝若見罪應懺悔二比丘犯罪餘比丘問汝犯罪見不荅言不見彼語言汝若見罪應僧中懺悔三比丘犯罪餘比丘問言汝犯罪見不荅言不見彼語言汝若見罪當於此僧中懺四比丘犯罪餘比丘問言汝犯罪見不荅言不見眾僧應捨棄語言汝不見罪隨所至處不聽汝布薩如惡馬難調合韁杙俱棄汝亦如是五比丘犯罪餘比丘問言汝犯罪見不荅言不見彼應僧中作不見舉羯磨。</p>
<p>五種作羯磨法何等五一見前二自言三不清淨四如法五和合。</p>
<p>斯謂知病知藥知對治善於廢興通塞存護之儀故致任持之功義顯於此。</p>
<p>三種調法謂呵責羯磨擯羯磨依止羯磨。</p>
<p>三種滅法謂罪處所多人語如草覆地。</p>
<p>三種不共住法謂三舉羯磨惡罵治滅擯羯磨。</p>
</div>
<div class='div-other'><a id='mulu254' />
<p class='h4'>呵責羯磨文</p><p><span class='note-inline'>(先作舉作憶念與罪<span class='corr'>已</span>然後作羯磨)</span>。</p>
<p>大德僧聽此比丘某甲喜共闘諍共相罵詈口出刀劒互求長短彼自共闘諍<span class='corr'>已</span>若復有餘比丘闘諍者即復往彼勸言汝等免力莫不如他汝等多聞智慧財富亦勝多有知識我等當為汝作伴儻令僧未有諍事而有諍事<span class='corr'>已</span>有諍事而不除滅若僧時到僧忍聽為比丘某甲作呵責羯磨若後復更闘諍共相罵詈言眾僧當更增罪治白如是。</p>
<p>大德僧聽此比丘某甲喜共闘諍共相罵詈口出刀劒㸦求長短彼自共闘諍<span class='corr'>已</span>若復有餘比丘闘諍者即復往彼勸彼言汝等免力莫不如他汝等智慧多聞財富亦勝多有知識我等當為汝作伴儻令僧未有諍事而有諍事<span class='corr'>已</span>有諍事而不除滅僧為比丘某甲作呵責羯磨誰諸長老忍僧與比丘某甲作呵責羯磨若復更闘諍共相罵詈者眾僧當更增罪治忍者默然不忍者說是初羯磨<span class='note-inline'>(如是三說)</span>。</p>
<p>僧<span class='corr'>已</span>忍為比丘某甲作呵責羯磨竟僧忍默然故是事如是持<span class='note-inline'>(與羯磨<span class='corr'>已</span>以奪三十五事令其折伏後若隨順改悔者僧應還與解羯磨)</span>。</p>
</div>
<div class='div-other'><a id='mulu255' />
<p class='h4'>與罪處所羯磨文</p><p><span class='note-inline'>(先作舉作憶念與罪已然後作羯磨)</span>。</p>
<p>大德僧聽是比丘某甲無慙無愧多犯諸罪有見聞疑先自言犯後言不犯前後言語相違若僧時到僧忍聽僧今與比丘某甲罪處所羯磨白如是。</p>
<p>大德僧聽是比丘某甲無慙無愧多犯諸罪有見聞疑先自言犯後言不犯前後言語相違僧今與是比丘某甲罪處所羯磨誰諸長老忍僧今與比丘某甲罪處所羯磨者默然誰不忍者說是初羯磨<span class='note-inline'>(如是三說)</span>。</p>
<p>僧<span class='corr'>已</span>忍與比丘某甲罪處所羯磨竟僧忍默然故是事如是持<span class='note-inline'>(與羯磨<span class='corr'>已</span>以三十五事令其折伏後若隨順改悔僧應還與解羯磨)</span>。</p>
</div>
<div class='div-other'><a id='mulu256' />
<p class='h4'>與滅擯羯磨文</p><p><span class='note-inline'>(先作舉作憶念與罪<span class='corr'>已</span>然後作羯磨)</span>。</p>
<p>大德僧聽是比丘某甲犯某甲波羅夷罪若僧時到僧忍聽僧今與比丘某甲波羅夷罪滅擯羯磨不得共住不得共事白如是。</p>
<p>大德僧聽是比丘某甲犯某甲波羅夷罪僧今與比丘某甲波羅夷罪滅擯羯磨不得共住不得共事誰諸長老忍僧與比丘某甲波羅夷罪滅擯羯磨不得共住不得共事者默然誰不忍者說是初羯磨<span class='note-inline'>(如是三說)</span>。</p>
<p>僧<span class='corr'>已</span>忍與比丘某甲波羅夷罪滅擯羯磨不得共住不得共事竟僧忍默然故是事如是持<span class='note-inline'>(此永擯無解法)</span>。</p>
<p>此後三羯磨皆是治罰法但以過有輕重階之為三前呵責羯磨等是調伏法罪處所羯磨等是折伏法滅擯羯磨等是駈出法故經言應調伏者而調伏之應折伏者而折伏之應罰黜者而罰黜之若隨事而言羯磨非一備明律典寧容具集故各當其分唯標一羯磨示之恒式餘類准以可知<span class='note-inline'>(四分比丘尼羯磨竟)</span>。</p>
</div></div></div></div>
<div class='div-other'><a id='mulu257' />
<p class='h1'>入凾　目連問戒律中五百輕重事一卷</p>
<div class='div-other'><a id='mulu258' /><p>按文國本有三百六十七問丹本同此則宋本只有二百二十問者脫之甚矣今取二本補之然亦不滿五百今疑譯本不足或恐題舉大數摽為三百而傳寫者錯三為五焉又為看宋藏者具錄其文于左。</p>
</div>
<div class='div-other'><a id='mulu259' />
<div class='div-other'><a id='mulu260' /><p>若不償計<span class='note-inline'>(下國本丹本有十七張文)</span>錢直犯重。</p>
<p>問若他人持食具寄屋中經宿有犯不荅不犯。</p>
<p>問續明油一升二升得著自房中不荅得。</p>
<p>問藥酒得著自房中不荅病得七日。</p>
<p>問都不用楊枝有犯不荅犯墮。</p>
<p>問未曉得楊枝不荅明星出後得用犯墮。</p>
<p>問中食後口得用楊枝不荅得用若不用純灰皂莢計都不用犯墮過中亦犯墮中後除藥一切草木有形之味不得入口犯墮。</p>
<p>問若無楊枝口得用一切餘木不荅盡得。</p>
<p>問貧乏得入市乞不荅中前得中後不得亦不得乞錢若欲乞錢當將一白衣沙弥亦得。</p>
<p>問人捉比丘賣得走不荅初時得經主不得。</p>
<p>問比丘戲得物作食請比丘得食不荅不得犯墮。</p>
<p>問比丘尼不精進可勸罷道不荅無此理。</p>
<p>問合藥施人而不知裁節服者死犯事不荅好心與無犯惡心與犯重。</p>
<p>問比丘或十臘五臘竟不誦戒犯何事荅若不誦或食人信施日日犯盜若先不知猶得懺悔。</p>
<p>問一切鬼神屋可寄宿不荅行路得宿有觸擾意住犯墮。</p>
<p>問比丘噉生肉犯何事荅犯墮。</p>
<p>問二男行欲不竟犯何事荅犯決断。</p>
<p>問二男欲口戲擬便止犯何事荅犯墮成者犯决断。</p>
<p>問牀席他人於上行欲其處可住不荅見處淨可住。</p>
<p>問<span class='corr'>已</span>唱僧跋上坐未食下坐先食犯何事荅聞唱便食不犯。</p>
<p>問比丘不具六物犯何事荅不乞作犯捨墮若乞不能得不犯。</p>
<p>問比丘大寒得通衣臥不荅著衣得。</p>
<p>問比丘自稱貴姓及持戒強力乞得犯何事荅犯捨墮。</p>
<p>問姊妹有腫病或有痛處比丘手案此處可治犯何事荅若起心犯決断不起犯墮。</p>
<p>問妹姊無兒息語比丘教我方術比丘即教犯何事荅犯決断。</p>
<p>問寄比丘物與人竟不與犯何事荅自取不過犯重著故壞還計直輕重。</p>
<p>問聚落中都不著衣犯何事荅犯墮。</p>
<p>問比丘噪犯何事荅若聚落眾中一作犯墮三諫不休犯決断。</p>
<p>問聚落中持弓刀看犯何事荅先不知法無犯知突吉羅。</p>
<p>問比丘騎乘犯何事荅雄者一往犯過三諫不止犯決断雌者一載犯決断問聚落中比丘看白衣闘犯何事荅犯墮。</p>
<p>問比丘暫捉碁子弄　而戲犯何事荅犯墮。</p>
<p>問聚落中三歲小兒抱嗚口犯何事荅犯墮。</p>
<p>問聚落中合白衣相撲犯何事荅犯突吉羅。</p>
<p>問聚落中看白衣合畜生犯何事荅知非法故看犯墮不知不犯內起婬心口有染汙言犯決断。</p>
<p>問比丘食不足得囑未具戒者不荅得唯除婆羅門。</p>
<p>問山中曠野中見一無主噐物可取用不荅得用要湏語王若王家之人若語餘人得用不得持去犯捨墮。</p>
<p>問道人作醫得取物不荅若慈心治得作惡心不得無衣鉢前人與得取若有衣鉢前人強與為福事得取若人不與亦不得為福乞犯捨墮。</p>
<p>問食巾或少多將菜飯捉墮上要湏浣不荅不汙亦湏日浣若有沙弥白衣付之日從受不犯若<span class='corr'>已</span>付著室中無苦若不付又不浣犯捨墮。</p>
<p>問比丘私房小小出不閉戶有犯不荅犯捨墮。</p>
<p>問比丘私房內拍手笑犯何事荅犯捨墮。</p>
<p>問比丘得躑過小水小坑不荅不得犯墮昔有一優婆塞請一比丘欲與作一領好衣比丘即隨去中道有一小水比丘便躑度此優婆塞便嫌心念我謂是好比丘欲與一領好衣而更趒躑溝坑我歸當與半領衣此是無著人即其人念前行見水復故躑過賢者復念我歸當與一張麤㲲前行見水復躑過賢者復念我歸當與一頓食無着復知其念前行見水便舉衣涉渡賢者問比丘何以不躑渡比丘言卿前與我一領衣<span class='corr'>已</span>一躑過水正得半領復一躑正得一張麤㲲復一躑正得一頓食我今所不躑者恐復失食賢者乃知是得道人便向懺悔將歸大供養以此驗之知比丘不得躑過坑水。</p>
<p>問比丘走犯何事荅犯墮有急事不犯。</p>
<p>問有人出家之後還來盜本家物犯何事荅犯棄所以尒者初出家時一切盡捨非<span class='corr'>己</span>物故。</p>
<p>問比丘本在俗時共父<span class='corr'>母</span>兄弟藏物出家後家人盡死比丘還自來取物犯何事荅若自取犯棄若有所親白衣可語使取作福應分半與官所以尒者此物無主應屬官不得全取取犯重。</p>
<p>問師更受戒小弟子弟子得下臘下戒及在下行不若不下得為作禮不荅都無此理。</p>
<p>問比丘行他田地中或有苗或無苗有事不荅有苗犯墮急事不犯無苗盡得。</p>
<p>問大悔人<span class='corr'>已</span>發露或五三日或有難眾僧分散罪得决不荅更求眾乃決。</p>
<p>問王者問比丘吉凶事比丘為說然後供養犯何事荅若得食犯墮得衣犯捨墮若說征伐得供養犯重。</p>
<p>問比丘有緣事俗田行得不荅得。</p>
<p>問比丘未滿五臘不依止犯何事荅不依止師若飲水食飯日日犯盜若先不知法猶得懺悔。</p>
<p>問若比丘或十臘不誦戒荅同上依止。</p>
<p>問比丘市賣自譽<span class='corr'>己</span>物過價前人信貴買犯何事荅犯盜。</p>
<p>問比丘行逈路有食無人受云何得食荅正得舒一手下向一捉食便止過犯墮。</p>
<p>問比丘舩行水大不得下得水中便利不荅得。</p>
<p>問比丘書經竹木上誦訖拭去犯事不荅犯墮。</p>
<p>問未滿五臘得並入誦律不荅不得為可粗教誡而<span class='corr'>已</span>若誦犯墮捨大戒不滅沙弥戒故是沙弥非荅非。</p>
<p>問比丘晝眠犯何事荅開戶不得犯墮。</p>
<p>問比丘得倚墮伏地不荅私戶得眾中不得犯墮。</p>
<p>問比丘舍內都不著三衣犯何事荅坐禪誦經不著犯墮。</p>
<p>問比丘行道著泥洹僧得繫脚不荅大寒得。</p>
<p>問比丘畜漆器犯何事荅漆木噐盡不得用用犯墮。</p>
<p>問比丘<span class='corr'>已</span>食手或搪飲食汙手更得受食不荅得。</p>
<p>問比丘至上房中不坐輙坐犯何事荅犯墮。</p>
<p>問比丘旋塔或比丘尼優婆夷隨後旋有犯不荅若有優婆塞不犯。</p>
<p>問比丘生菜<span class='corr'>已</span>淨有根得食不荅得。</p>
<p>問弟子遠行寄師物或師寄弟子過期不還或經年歲可取用不荅若去時無言不得用若知在是有主物若死是僧物。</p>
<p>問比丘教白衣不祭一切亡人為是理不荅非假使父母不食敬心供養亦得其福。</p>
<p>問眾中得共師並坐不荅不接得共盤食。</p>
<p>問比丘不寒三衣禮佛犯何事荅眾多突吉羅。</p>
<p>問比丘得手自合藥不荅被淨草得。</p>
<p>問比丘休道意<span class='corr'>已</span>著俗服經時向其尊禮拜之禮然後還來投眾求服常位為應聽不荅若不捨戒者應聽。</p>
<p>問比丘知其父母兄弟破落屬人而不購贖有罪不荅若為行道不贖無罪。</p>
<p>問若人白僧稱言聖眾得然可不荅不得然可。</p>
<p>問若人持物施僧言施聖眾應受不荅若不言得分得取以眾通有俗故。</p>
<p>問行道過水使人負渡犯何事荅若不老病犯墮。</p>
<p>問眾僧家奴比丘得小小請使不荅小小取與得大事不得。</p>
<p>問比丘養爪甲長犯何事荅犯墮。</p>
<p>問上坐比丘未浴下坐於前浴有犯不荅犯墮。</p>
<p>問比丘噐中忽有異物或復弊故不知誰許可取用不復可棄不荅與僧不得私用。</p>
<p>問有一住處多去來僧所有遺亡或是新或是弊衣永無取用者可取不荅與眾僧眾僧停一月一歲後得用若後主來僧物償若是貴珎寶眾後不能償者勿用。</p>
<p>問比丘有知舊白衣來造<span class='corr'>已</span>得語上坐維那持僧食與不荅僧先令得不令不得。</p>
<p>問比丘捨道還俗後更出家前師故是師非荅非是。</p>
<p>問臨壇諸師僧可呼言師不荅無此理不從受法者盡不得為師。</p>
<p>問一切師得呼為和上不稱為弟子不荅不得正可敬重如俗中之尊。</p>
</div>
<div class='div-other'><a id='mulu261' />
<p class='h3'>問三自歸事品第十四</p><p>問三自歸趣得人受復有不應受者不荅除五逆罪得。</p>
<p>問三自歸斯行何事荅身口意不行邪事及不隨邪見師。</p>
<p>問云何犯三歸荅好邪見隨外道師。</p>
<p>問若犯三自歸云何悔荅向本師悔若無本師向餘比丘亦得。</p>
<p>問若不能持得還不荅得。</p>
<p>問若還還云何荅向本師若一比丘言我從今日以後不復能歸佛法歸比丘僧如是三說若不滿三故成就三歸。</p>
<p>問或人受三自歸乃悔宿命惡逆為是理非荅無此理。</p>
<p>問三歸正得從一人受復得從三人各得受一歸不荅不得。</p>
<p>問受三歸法要終身復可得一年半年十日五日不荅隨意多少。</p>
<p>問若從師受一年半年自歸日滿後故是師非荅一從受法終身是師。</p>
<p>問三自歸得但受一二歸不荅不得。</p>
<p>問受三歸現前無師得逢從文受不荅不得。</p>
<p>問先受三歸犯不悔過得更受不荅不得要當悔若欲當受捨先所受若不捨更受者不得。</p>
</div>
<div class='div-other'><a id='mulu262' />
<p class='h3'>問五戒事品第十五</p><p>問不受三歸得受五戒不荅不得。</p>
<p>問若受三歸犯而不悔者得受五戒不荅不得。</p>
<p>問受五戒法可得<span class='corr'>但</span>受五日十日一年二年不荅隨意多少。</p>
<p>問犯五戒不悔得更受不荅不捨不得更受不悔亦不得捨。</p>
<p>問五戒盡得悔不荅若殺人婬其所尊及比丘尼盜三尊財盡不得悔餘得悔。</p>
<p>問五戒若不能持得中還不荅得還若欲都還五戒者合三自歸還言從今日佛非我尊我非佛弟子如是至三法僧亦尒若還一二三四者但言我從今日不能復持某戒如是至三若不滿三戒猶成就。</p>
<p>問五戒可從五師各受一戒不荅得。</p>
<p>問既受五戒偏所重可<span class='corr'>但</span>分還一二不荅得。</p>
<p>問五戒可<span class='corr'>但</span>受一二三不荅得隨意多少。</p>
<p>問比丘犯重戒或犯酒戒得不荅得。</p>
<p>問頗有八戒白衣不荅無唯有八閞齋。</p>
</div>
<div class='div-other'><a id='mulu263' />
<p class='h3'>問十戒事品第十六</p><p>問不受五戒得受十戒不荅若先三自歸得以十戒中即有五戒亦不復受。</p>
<p>問犯五戒不悔得受十戒不荅不得若先不知悔<span class='corr'>已</span>而受不悔不得。</p>
<p>問若師犯重戒從受十戒得不荅亦得。</p>
<p>問若犯重戒受十戒得不荅不得。</p>
<p>問沙弥犯十戒盡得悔不荅同上五戒。</p>
</div>
<div class='div-other'><a id='mulu264' />
<p class='h3'>問沙弥品第十七</p><p>問悔湏眾不荅不湏眾<span class='corr'>但</span>向本師得了若現在無師向餘一比丘亦得。</p>
<p>問沙弥半月一說戒不荅無此理所以尒者以沙弥戒不函俗人然終<span class='corr'>已</span>可說湏十五日一集。</p>
<p>問沙弥犯戒得還向沙弥悔不荅不得。</p>
<p>問沙弥得著俗服不荅不得。</p>
<p>問師有種種違法事沙弥得捨更求師不荅得。</p>
<p>問沙弥<span class='corr'>叛</span>師以白衣師綜謵俗竟不捨戒或經年月還來投師故是沙弥非但悔過而<span class='corr'>已</span>不湏更受戒耶荅故是沙弥但向師懺本不捨戒不得更受受亦不得戒。</p>
<p>問沙弥為賊所抄經歷年月或轉經主得逃不荅轉經主不得。</p>
<p>問沙弥犯禁師僧<span class='corr'>已</span>擯謝得更出家不荅若不捨戒故是沙弥可懺而<span class='corr'>已</span>。</p>
<p>問白衣時從沙弥受五戒然後出家受大戒本師故是沙弥得呼為師不荅得呼為師<span class='corr'>但</span>不得為禮沙弥應作禮白衣時從尼受五戒然後出家亦尒。</p>
<p>問比丘貪資之物其罪甚重昔有一比丘貪著一銅鐃死後作餓鬼眾分物竟便來其身絕大黤黮如純黑雲諸比丘驚恠此是何物眾中有得道者言是死比丘貪著鐃故墮餓鬼中今故貪惜來欲索之諸比丘即以鐃還既得便捉舌舐放地而去諸比丘還取之而絕臭不可近復使人更鑄作器猶臭不可用以此驗之知貪為大患比丘貪著衣服乃有自焚之酷昔有一比丘喜作衣晝夜染著得病困篤自知當死便舉頭視衣內起毒想言我死後誰敢著我此服者不久便命終作化生虵還來纏衣眾舁死比丘出燒葬訖遣人往取衣物見虵緾衣延咽吐毒不敢近即還白眾具說所見諸比丘便共往看之都無敢近者有一比丘得道便入四等觀毒不中便往近之語言此本是汝衣今非汝有何以護之便即捨去不遠入一草毒火出然草還自燒身命終即入地獄火燒一日之中三過被燒皆由貪害。</p>
</div>
<div class='div-other'><a id='mulu265' />
<p class='h3'>歲坐竟懺悔文第十八</p><p>若僧聽多薩阿竭所受歲坐比丘應尒我從歲始至今歲竟六月中多所違失違失者戒事除二鼻貳事餘不除是世尊集和僧所教勑今我是思念共諸君發露陳說所違失事君各忍受我若九十日無世尊定無世尊智無世尊戒故多犯無世尊智無世尊戒故犯無世尊戒故犯無世尊智故多失教事無世尊定故多犯亂意或念欲法不行欲事或念盜法不行盜事或念殺法不行殺事或念欺法不行欺事或念僧伽婆尸沙法不行僧伽婆尸沙事。</p>
<p>此九十日中所犯事通威儀。</p>
<p>問白衣欲出家比丘即受更為請師故是師非荅非師若從受法者可為師若依隨者可為依止師。</p>
<p>問若有比丘不捨作沙弥即大道人而更受戒為僧不荅得。</p>
<p>問若不得戒前所受戒故在不荅在。</p>
<p>問後師是非荅非。</p>
<p>問多人受戒而并請一人為師可得十人五人一時受不荅無理。</p>
<p>問沙弥受大戒請一比丘為大戒師而此比丘不知羯磨及受戒法轉請一人與授以何者為師荅與戒者為師是無法非師授五戒比丘唯得授婆羅門於餘者尼授比丘不得問中閒事問者犯僧殘。</p>
<p>問一切所有王者不全施得不荅王者不嫌便得。</p>
<p>問見人行欲不呵犯事不荅前人可諫不諫犯墮若不可諫向一比丘好發露。</p>
<p>問比丘先犯事更受戒得共住不荅犯重不得更受戒决断悔過得更作不悔亦不得况得共住。</p>
<p>問有急事比丘持弓箭上舩可隨去不荅主犯重寄載犯捨墮。</p>
<p>問比丘官逼作非法犯何事荅不得作。</p>
<p>問二男共戲便止犯何事荅成犯決断。</p>
<p>問比丘盜聽二男行欲犯何事荅無欲心聽犯墮有欲心聽身不失犯不失突吉羅。</p>
<p>問比丘病不能得行乘車馬不荅雄者盡得雌者無想犯墮有想犯決断不知是雌無罪。</p>
<p>問比丘嫌經不好賣去更作好者犯何事荅賣經如賣父母罪同。</p>
<p>問二男角力犯何事荅犯墮。</p>
<p>問畜生行欲比丘驗令全別離犯何事荅犯墮。</p>
<p>問著小衣行留大衣得受人施不荅言得。</p>
<p>問比丘夏中得受僧物不荅若施僧物即應分不得亭。</p>
<p>問比丘有好知家結事委任之更異比丘從乞得物犯何事荅觀主人意惡不得犯捨墮知主意好得取。</p>
<p>問鳩雀於人舍內作窠比丘破或塞鼠孔犯何事荅鳩雀未有子得去有子不得鼠宂唯有一孔不得塞若有內外孔得塞內者。</p>
<p>問比丘得與師及同學得作書不荅在他方情通異國不得。</p>
<p>問人出家王法父<span class='corr'>母</span>不聽為得戒不荅不得。</p>
</div></div></div>
<p class='juan'>高麗國新雕大藏校正別錄卷第二十三　<span class='note-inline'>(二十三張)</span></p>
</div><!-- end of div[@id='body'] -->
</body></html>