<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御製緣識</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'></div>
<div class='div-other'>
<p class='h1'>御製緣識并序　　　　輕　</p><p>朕聞法門不二。非賢聖無以皆通。清淨自然。非智慧無以長久。經文妙覺。識種緣深。誦華嚴而性海分明。演菩提而真修實行。慈悲喜捨。法相周圓。窮究化元。絕其虛妄。坦塗平而無滯礙。去人我而順陰陽。夫佛理者。思極無涯。遠譯東流之教。志行方便調御。西域之民莫不澄寂<span class='corr'>㳙</span>深。利益真際。恒沙喻於千界。彼岸混於一法。廣博談幽。善能破於昬衢。靈光照耀。豈較量乎深淺。化導應機。善惡隨緣。予將興無為之大教。力救蒼生之福業。以日継時。因果必從。常以百姓心而為念。恢張一切。而行利益。聖人之教未得美矣。天子之風未得周矣。自千古以降。迄于今來。寰宇廓清。士民舒泰。豈敢因循。上天垂莫大之恩履地。有詠謌之樂恬澹。以虛無而惟在念。禮讓以明。祀其可交修洎乎。由衷示信。迺心真而亘南方。發願興懷。慶雲高而連北斗。隨意迴向。盡為法界之人。覩境逍遙。變成華胥之國。三輪淨而離塵垢。永契神清。十善暢而達無生。慈為忍辱。成功無間。光炟赫於無邊。邇遠益明。觀群生於掌內。燃慧燈於無極之際。香散雲騰。持寶剎於煩惱之中。詮深妙用方。知定力真如。猛利以從心。去住自由。妄想求虛而逐影。謾作迷情之津要。湛然色相以安閑。類聚煙蘿。莊嚴灌頂。歸依諦信。紀作序云。</p>

<p class='juan'><a id='mulu2' />御製緣識卷第二</p><p style="text-indent:0em" class="lg-abnormal"><div class='lg-row'>高山石室半空嵌選取靈芝草盡芟法意要修心一等道情焉用口三緘丹砂保重開清境白髮相冝倚翠巖曩刧緣中因種在布衣鶴神鳳來銜</div>
</p><p style="text-indent:0em" class="lg-abnormal"><div class='lg-row'>歸依妙法要精專極目煙霄路不偏日月明通三界眼雲梯上有十洲仙慈悲願力弥何遠煩惱能除道㝡堅救苦觀音名利益經文留與世間傳</div>
</p><p style="text-indent:0em" class="lg-abnormal"><div class='lg-row'>修心慕道入玄機方便門停次苐依種性莫教拘執定因緣去住不相違離他少欲陰功積淡薄深來絕是非浮世利名常自遣真空妄想一時歸</div>
</p><p style="text-indent:0em" class="lg-abnormal"><div class='lg-row'>耳根清靜本來修萬法從心不外求海岳動搖山色異玄珠盡在眼中收持齋道士尋紅藥醉臥仙人未白頭麋鹿同群方可信逢春但笑樂花秋</div>
</p><p style="text-indent:0em" class="lg-abnormal"><div class='lg-row'>忘機悟即見真詮慕道威儀立善緣語默但教方外用玄微通達自彌堅利名染著還如夢性相歸來猛似泉三業之中堪發問勿令萬法不精專</div>
</p><p style="text-indent:0em" class="lg-abnormal"><div class='lg-row'>隨機發問絕親踈法界明文本不殊猒苦群生含萬像歸依大覺達三無蓮開湛寂真如境屋裏空勞捴是虛緣起性中平等用真湏樂道善心居</div>
</p><p style="text-indent:0em" class="lg-abnormal"><div class='lg-row'>道高人世禮周旋語默如癡似不言洗滌要教心地靜狐疑勿類水蓱翻經書說盡修真理嵗月休防罷引援雅合無為深見識陰陽去住促寒暄</div>
</p><p style="text-indent:0em" class="lg-abnormal"><div class='lg-row'>神丹妙道故延年豈是凡流識大仙老子尚猶能諱事軒皇不許亂相傳誰知造化功夫力罕見今生度宿緣猛虎伏來龍駕馭雲騰五色思悠然</div>
</p><p style="text-indent:0em" class="lg-abnormal"><div class='lg-row'>大道逢來是宿緣終期定可訪真仙山中修鍊非州郡城裏無荒隱市䣑秘術豈教容易得幽深還許遞相傳超凡入聖渾閑事問取人間十洞天</div>
</p><p style="text-indent:0em" class="lg-abnormal"><div class='lg-row'>青松本不樹蕭條學士因何智自勞金水朗然明皎潔雪山堆積就中高志心<span class='corr'>但</span>覓三神藥凡目難觀萬里毫我獨閑人誰解意悠哉麗日壓靈鼇</div>
</p><p style="text-indent:0em" class="lg-abnormal"><div class='lg-row'>天地為爐我自知人無遠慮必生疑功<span class='corr'>夫</span>未<span class='corr'>至</span>勞懸想境外聲<span class='corr'>聞</span>不改移機巧豈逢容易得是非終究欲何之思量大海深淵理光陰虛度影參差</div>
</p><p style="text-indent:0em" class="lg-abnormal"><div class='lg-row'>崑崙山上聚神仙羽駕爭行意不偏積雪遠看欹下界巔峯高認湧流泉真空的實難堪比異景皆從造化遷秘密豈教容易辯玄中之外更深玄</div>
</p><p style="text-indent:0em" class="lg-abnormal"><div class='lg-row'>溟溟滄海浪濤深霧蔽山巒不易尋紫盖洞庭人駕鶴虹霓城郭道為林幽玄相去何多少巧拙無由智慧侵盡是同緣相引接從容語話八仙心</div>
</p><p style="text-indent:0em" class="lg-abnormal"><div class='lg-row'>彩雲輕舉壓天津舞鶴迎鸞自在身蟾影枝開三島樹桃花風弄十洲春相傳靈異無虛說道理分明盡是真但信此中深護慎修行所願勿因循</div>
</p><p style="text-indent:0em" class="lg-abnormal"><div class='lg-row'>天非愛道許人修學士愚迷不到頭內境擬將何所用杳知深邃故難求丹霞隱密堪依仗雪月蹤橫入品流消息<span class='corr'>頓</span>然潛世慮几故聖路有剛柔</div>
</p><p style="text-indent:0em" class="lg-abnormal"><div class='lg-row'>逍遙裏外混諸天澹蕩其中四敘間拂拭塵埃明印月徧駈神鬼鏁驪山裝添出沒何奇異秘隱藏真未是閑但好消詳清景內勿生疑慮動機關</div>
</p><p style="text-indent:0em" class="lg-abnormal"><div class='lg-row'>龍虎剛柔隱聖方一時和合運陰陽周知配類無踈失物性從來理自長鼎裏花開裝五彩心明火候制三黃更能通得華池妙南北東西不可當</div>
</p><p style="text-indent:0em" class="lg-abnormal"><div class='lg-row'>水精宮殿月華明白玉為墻火不侵八境風高駢羽駕九重天上絳霞深物情晃朗無遮隔非是凡間比類尋汗澷真遊誰得到桂花香潔影森森</div>
</p><p style="text-indent:0em" class="lg-abnormal"><div class='lg-row'>還元到即見真歸不是虛傳羽化飛大勿將閑設用精修別得便忘機安排穩入龍宮內變易終藏虎鼎威豁達乾坤神妙理逍遙鈆汞共相依</div>
</p><p style="text-indent:0em" class="lg-abnormal"><div class='lg-row'>泥丸本是命根宮消息臨時語話通大道比來行氣術其餘効驗籍陰功物情之理皆清淨造化玄微事莫同珎重此言深可意腹中日運鼎花空</div>
</p><p style="text-indent:0em" class="lg-abnormal"><div class='lg-row'>天生顏㒵幾何般鶴骨飡霞厭俗觀赤水華池誰法則白銀為闕又堪看來傳音旨俱然混<span class='corr'>位</span>有尊卑勿異端逆順之中開理性心田靜外豈相干</div>
</p><p style="text-indent:0em" class="lg-abnormal"><div class='lg-row'>逍遙我命在玄穹鶴宿霞栖景致中自得安寧兼養道更將利益屏群雄淵深引古知今用劈斫區分盡可通和暢五音從豁達乹坤之內靄溟濛</div>
</p><p style="text-indent:0em" class="lg-abnormal"><div class='lg-row'>巔峯一望水深潭誰解緣情語話堪暗室自開明日月道心奇異老山菴研窮妙理真消息誡忌先賢讓不貪稽古尚為今法則愚蒙太甚苦談談</div>
</p><p style="text-indent:0em" class="lg-abnormal"><div class='lg-row'>非人口似瀉汾河此軰塵中有甚多心恨㒵恭無定止舌誇端正亂乖訛為官善政身榮祿利劒休教石上磨立待滿盈舩䧟水憑風從被海神拖</div>
</p><p style="text-indent:0em" class="lg-abnormal"><div class='lg-row'>精詳語議四門開舒慘陽和意外裁遠見風塵思往事無窮日月去還來樂耶指趣歸三體周旋道理徧九垓賢聖人天常法則鄉雲嶺上白皚皚</div>
</p><p style="text-indent:0em" class="lg-abnormal"><div class='lg-row'>貪染猶來理不通虛勞嵗月面西東從前自是凡心別利益湏歸上帝功洞府名高同景致塵泥蹤跡莫知空去非但向鈆中作變化飛騰大道雄</div>
</p><p style="text-indent:0em" class="lg-abnormal"><div class='lg-row'>達道真人見者稀豈教容易等閑知陰陽造化無非實天地元精動合冝功行三千須及物還丹九轉上昇持忙中嵗月忙中遣我本愚來性不移</div>
</p><p style="text-indent:0em" class="lg-abnormal"><div class='lg-row'>栖心隱逸故非常大約恒持要久長清淨好為皆是益周旋理度審安詳法乹馭物須平穩順日成功自酌量倏忽之間堪匹配臨時巧拙見圓方</div>
</p><p style="text-indent:0em" class="lg-abnormal"><div class='lg-row'>香湯沐浴更齋清運動形駈四體輕魔鬼自然生怕怖神魂必定轉安寧從无入有皆真實去住何難妙㝡精五行聚散歸一體靈源不用<span class='corr'>苦</span>煎烹</div>
</p><p style="text-indent:0em" class="lg-abnormal"><div class='lg-row'>一身獨善欲何之爭及衣冠解撫綏浮世淺情無限量愚蒙自是不相䂓直須憑仗分明說詰取靈源問得知要覓洞中閑日月除將濟事謾非為</div>
</p><p style="text-indent:0em" class="lg-abnormal"><div class='lg-row'>尋思道味詠吟哦去住先賢有幾何性識無疑關要妙浮沉依約不言多但將子細分明說猶恐閑非却被魔救世比來心所願逍遙盡入扣玄歌</div>
</p><p style="text-indent:0em" class="lg-abnormal"><div class='lg-row'>無為道大入幽玄幾許風光慕昔賢對境盡同閑見識汒中皆是急在煎配匹直須寬雅淡會有逢時不偶然修鍊但教堅志氣㕘詳穩審更周旋</div>
</p><p style="text-indent:0em" class="lg-abnormal"><div class='lg-row'>人心多是少相投非識塵中上品流不<span class='corr'>見</span>真宗歸物理難知心道後先休生前內鼎冝烹鍊殊勝華池好漸修但見完全憑土德能調火候藥皆秘</div>
</p><p style="text-indent:0em" class="lg-abnormal"><div class='lg-row'>玄之玄又見真空巧拙臨時要妙中大智伏藏知遠近纖微盡達了然通周旋物性誰區別坦蕩由來是且同境致三才隨有位神光照室瑩西東</div>
</p><p style="text-indent:0em" class="lg-abnormal"><div class='lg-row'>千般萬類不相逢天地尊卑豈易窮海岳高深隨日轉神仙聚樂隱塵中鮮求名利知貪少多事閑忙捴是空幾箇心賢平坦蕩十洲三島自從容</div>
</p><p style="text-indent:0em" class="lg-abnormal"><div class='lg-row'>九重天上帝仙居愚昧求真道理踈混沌初分長日月精魂聚散記丹書离男坎女皆相類壬子丙丁異境殊歷刼因緣隨世在陰功及物㝡玄殊</div>
</p><p style="text-indent:0em" class="lg-abnormal"><div class='lg-row'>還知受氣稟天然百法方為事理全假合都來歸至道修持遠大更通玄二儀交感成祥瑞八卦剛柔被俗牽何謂此中生恍惚直須歇曲細精研</div>
</p><p style="text-indent:0em" class="lg-abnormal"><div class='lg-row'>玄門至道故無涯自是人心所見邪智識未能通大藥豈將容易擬榮家千年聖境何虛謬百刧曾修不用遮龍虎欲成堪鍊鼎勿為利路亂交加</div>
</p><p style="text-indent:0em" class="lg-abnormal"><div class='lg-row'>因緣業障遇真稀黃帝乘龍豈是非達識尚凝常恍惚愚蒙學解故相違華池秘密人天授神室光揚日月輝智者生常皆口默敢將容易論玄機</div>
</p><p style="text-indent:0em" class="lg-abnormal"><div class='lg-row'>鳳皇鷰雀不同群非類冝然信有聞好景銷磨還作夢方知虛誕似浮雲閑吟比喻明女日雅道留情舊典墳堪與言論誰是識舜琴惠愛鼓南薰</div>
</p><p style="text-indent:0em" class="lg-abnormal"><div class='lg-row'>何為禪定性心同解說真如物外空幾許修行緣上得惑多妄想障於聦名彰道理千世永善惡都歸萬法中應現機關俱寂默始知明鑒照昬蒙</div>
</p><p style="text-indent:0em" class="lg-abnormal"><div class='lg-row'>無縈無慮<span class='corr'>鬢</span>如<span class='corr'>黳</span>手執仙經杖一藜猛利銷磨閑嵗月玄中妙道入雲霓紅塵世界何拘束白日山川高又仾去住自然皆寂默逍遙不假上仙梯</div>
</p><p style="text-indent:0em" class="lg-abnormal"><div class='lg-row'>高山樹葉翠森森寂靜因中道㝡深利得崑崙皆璞玉不須麗水有真金澆漓漸變同堯日薄俗將理舜琴禍福年長隨世改玄門大戒喻飛沉</div>
</p><p style="text-indent:0em" class="lg-abnormal"><div class='lg-row'>玄珠道在口中銜未信前人明似鑒試問心田佯兀兀可憐肌骨瘦巖巖自言世界歸依重志誦經文不用攙鍊得氣來身且健日斜常望鶴栖杉</div>
</p><p style="text-indent:0em" class="lg-abnormal"><div class='lg-row'>四敘相遷亦可觀斜扉半掩半欹關詩吟海岳皆空盡扇覺秋凉漸放閑樹影臨窓迷遠思渴禽戀水復飛還旋教摘果暝心話葉木蒼蒼天地間</div>
</p><p style="text-indent:0em" class="lg-abnormal"><div class='lg-row'>秋鏁煙嵐日未曦道情欲話老僧期旋烹茶竈心先喜搖撼松風睡思遲鶴唳九霄堪入盡雲平三界化無私真宗象教非虛說對境成空是我師</div>
</p><p style="text-indent:0em" class="lg-abnormal"><div class='lg-row'>夜醮星壇海嶽飛龍車搖曳羽雲衣紅霞影裏輕煙色玉燭風清皓月輝三島花明鋪錦繡千年鶴送下金扉仙家莫道無多事十二瓊樓恨不歸</div>
</p><p style="text-indent:0em" class="lg-abnormal"><div class='lg-row'>往事悲歡笑一塲乹坤有甚可思量空知造化情多矣却是愚蒙不久長世上周通添眷戀人間善惡自舒張熙熙盡入無為內明月清風道路忙</div>
</p><p style="text-indent:0em" class="lg-abnormal"><div class='lg-row'>尋思<span class='corr'>往</span>事便堪踈空有閑雲萬里餘滿目都來情郁郁勞心誰把謾驅驅星辰日月高天際雲散煙花徧海隅道德流行寬世界時捻筆硯亦看書</div>
</p><p style="text-indent:0em" class="lg-abnormal"><div class='lg-row'>是非人我利名心情偽言同海似深浩渺無涯成理性無為志大可勝任千年嵗月周遊在萬卷詩書不易尋世界之中寬更遠從分混屯至如<span class='corr'>今</span></div>
</p>
<p class='juan'>御製緣識卷第二</p></div>
</div><!-- end of div[@id='body'] -->
</body></html>