<?xml version='1.0' encoding='UTF-8'?>
<text title="禮記注疏" section="曾子問第七" juan="7" original_title="禮記">
	<paragraph index="0">
		<region typus="original" subtype="" id="4332" explains="">
曾子問曰：「君薨而世子生，如之何？」孔子曰：「卿、大夫、士從攝主，北面於西階南。
		</region>
		<region typus="comment" subtype="注" id="4333" explains="4332">
變於朝夕哭位也。攝主，上卿代君聽國政。
		</region>
		<region typus="original" subtype="" id="4334" explains="">
大祝裨冕，執束帛，升自西階，盡等，不升堂，命毋哭。
		</region>
		<region typus="comment" subtype="注" id="4335" explains="4334">
將有事，宜清靜也。裨冕者，接神則祭服也。諸侯之卿大夫所服裨冕，絺冕也、玄冕也。士服爵弁服。大祝裨冕，則大夫。○音義：大祝音泰，下文注「大祝」、「大宰」、「大宗」、「大廟」、「大史」皆同此音。祝，之六反，《說文》云：「祝，祭主贊詞者。」裨，婢支反。毋音無，本亦作無。絺，知裡反，本又作希，徐張履反。
		</region>
		<region typus="original" subtype="" id="4336" explains="">
祝聲三，告曰：『某之子生，敢告。』
		</region>
		<region typus="comment" subtype="注" id="4337" explains="4336">
聲，噫歆警神也。某，夫人之氏也。○音義：祝，之六反，下同，徐之又反。三，息暫反，又如字，下「聲三」、「及三」、「者三」皆放此。噫，於其反。歆，許金反。警，居領反。
		</region>
		<region typus="original" subtype="" id="4338" explains="">
升，奠幣於殯東几上，哭降。
		</region>
		<region typus="comment" subtype="注" id="4339" explains="4338">
幾筵於殯東，明繼體也。
		</region>
		<region typus="original" subtype="" id="4340" explains="">
眾主人、卿、大夫、士、房中皆哭，不踊。
		</region>
		<region typus="comment" subtype="注" id="4341" explains="4340">
眾主人，君之親也。房中，婦人。
		</region>
		<region typus="original" subtype="" id="4342" explains="">
盡一哀，反位，遂朝奠。
		</region>
		<region typus="comment" subtype="注" id="4343" explains="4342">
反朝夕哭位。
		</region>
		<region typus="original" subtype="" id="4344" explains="">
小宰升，舉幣。
		</region>
		<region typus="comment" subtype="注" id="4345" explains="4344">
所主也，舉而下，埋之階間。
		</region>
	</paragraph>
	<paragraph index="1">
		<region typus="comment" subtype="疏" id="4346" explains="4332,4333,4334,4335,4336,4337,4338,4339,4340,4341,4342,4343,4344,4345">
疏「曾子」至「舉幣」。○正義曰：此一節論君薨而世子生告殯之事，各隨文解之。○「君薨而世子生」者，按《聘禮》云：「子即位不哭。」《公羊》云：「君存稱世子，君薨稱子某。」此既君薨仍稱世子者，以其別於庶子，又用世子之禮告殯，故雖君薨，猶稱世子，異於《春秋》之例。按《左傳》桓六年「子同生」，賈、杜注云：「不稱大子者，書始生。」此亦始生而稱世子者，彼為父在始生未命，故直云子；此是君薨初生，則舉以世子之禮，故云「世子」也。熊氏云：「下稱奠幣於殯東，則此告世子生，謂既殯以後，若未殯之前，則世子生亦不告。」凡天子諸侯稱世子，《春秋經》稱王世子、曹世子是也。卿大夫以下謂之適子，《喪服》云「大夫之適子」是也。若在喪，諸侯之子亦稱適子，《檀弓》云「君之適長殤」是也。天子諸侯亦謂之大子，則《王制》云「王大子」，及《檀弓》云「大子申生」是也。塚子則上下通名，故《內則》云「其非塚子，則皆降一等」，注則言天子以下至庶人，是其通名也。其《春秋三傳》世子之例，煩而不要，今所不用也。○「孔子」至「北面」。○此論卿大夫士等皆衣衰服也。「攝主，上卿代國政」者，卿大夫士等皆衣衰服北面。文不言者，以下文云「大祝裨冕」，明卿大夫等不裨冕也。○「於西階南」。注「變於朝夕哭位也」。○正義曰：按《喪大記》云：「君之喪既正尸，卿大夫父兄子姓立於東方。」又《士喪禮》：「朝夕哭，丈夫即位於門外，西面北上。外兄弟在其南，南上。賓繼之，北上。若其門內位，主人堂下直東序西面。兄弟皆即位，如外位，卿大夫在主人之南。」是朝夕內外哭位，皆在東方也。今乃從攝主北面於西階南，故云「變於朝夕哭位也」。必於西階南者，以將告殯，近殯位故也。若君喪大斂，《喪大記》云「卿大夫即位於堂廉楹西北面」者，彼斂故升堂，非朝夕哭位。此為告世子生，故在堂下。○「大祝」至「毋哭」。○大祝，以大夫為之，祝主接神，故服裨冕。裨冕，祭服也。以其將告神，故執束帛。執，持也。束帛，十端也。端則二丈，鬼神質，故用偶數也。鬼神以丈八尺為端，鬼神之道，陰陽不測，故用陰陽之數求之，一丈象陽，八尺法陰，十端、六玄、四纁、五兩、三玄、二纁。纁是地色，玄是天色也。欲往告殯，故升自西階。若於堂下告，則大遠，堂上告，則大近殯，故升階，盡等級，即不升堂，將有告事宜靜，故命毋哭。○注「裨冕」至「大夫」。○正義曰：卿大夫所服裨冕，絺冕也。按《覲禮》「侯氏裨冕」，鄭注云：「裨冕者，衣裨衣而冠冕也。裨之為言埤也。天子六服，大裘為上，其餘為裨，以事尊卑服之，而諸侯亦服焉。」又注云：「袞衣者，裨之上也。」則裨唯據衣也。言服裨衣而著冕，故云「裨冕」。言裨者，取其繢繡。云「諸侯之卿大夫所服裨冕，絺冕也、玄冕也」者，此言五等諸侯孤卿大夫，唯絺冕而下。以上諸侯薨，兼五等，故總解其臣服。此卿，兼公孤卿也。若孤卿則絺冕，若三命再命卿大夫服玄冕。故《周禮．司服》云：「孤自絺冕而下，卿大夫自玄冕而下。」又《大宗伯》云：「再命受服。」鄭注云：「受玄冕之服，列國之大夫，於子男為卿。卿大夫自玄冕而下，如孤之服也。」是孤則絺冕，卿與大夫皆玄冕。《周禮》謂三孤六卿為九卿，總云謂卿四命，是卿名通於孤也。云「士服爵弁服」者，以天子大祝是大夫，諸侯則無文，若是士則爵弁。今經云「大祝裨冕」，故云「則大夫」。○「祝聲」至「敢告」。○聲謂噫歆之聲三，所出警神也。言若夫人某氏之子生，以告殯之辭也。○注「聲，噫歆警神也」。○正義曰：直云祝聲，不知作何聲。按《論語》云：「顏淵死，子曰：噫，天喪予！」《檀弓》云：「公肩假曰：噫！」是古人發聲多云噫，故知此聲亦謂噫也。凡祭祀神之所享謂之歆，今作聲欲令神歆享，故云「歆警神也」。○「升奠幣於殯東几上，哭降」者，謂告殯竟，執束帛者，升堂奠置所執之幣於殯東幾筵上，畢，遂哭，哭竟而降階也。○注「幾筵」至「體也」。○正義曰：按阮諶《禮圖》云：「幾長五尺，高尺二寸，廣二尺。」皇氏云：「《周禮》天子下室喪奠有素幾，不云殯宮有幾，而諸侯雖無文，當與天子同。而大夫士，葬前下室並無幾，降於人君也。並葬後殯宮皆有幾。人君未葬前，而於下室有素幾，其殯宮無幾。今世子生既告，權移下室之幾於殯東，告於繼體，異常日。」庾氏云：「未虞，施幾筵常於下室，然殯宮幾筵，為朝夕之奠，常在不去。今更特設幾筵於殯宮東者，特異其事，以為世子之生，故鄭云『幾筵於殯東，當明繼體也』。」今按《既夕禮》，燕養饋羞如他日，則下室所供之物如平常，皆用吉物。即今之告靈，不得有素幾。又《司幾筵》云：「凡喪事，右素幾。」注云：「喪事，謂凡奠也。」又云：「凶事仍幾。」注云：「凶事，謂凡奠，幾朝夕相因，喪禮略。」以此推之，即素幾。是殯宮朝夕設奠之幾，不在下室，而庾、皇等以為素幾設於下室，未審何以知之，其義非也。熊氏以為天子諸侯在殯宮則有幾筵，大夫士大斂有席，虞始有幾。然殯宮幾筵為朝夕之奠，常在不去。今更特設幾於殯東，當明世子是繼體之貴，故於常幾筵之外，別特設之。考三家之說，熊以為是，皇、庾以為非。○注「眾主」至「婦人」。○正義曰：知者，按《喪大記》云：「君將大斂，父兄堂下北面。」父兄即君之親。又云：「外宗房中南面。」故云「房中，婦人」。○注「反朝夕哭位」。○正義曰：按《士喪禮》每日之旦，於朝夕哭位先哭，而後行朝奠，朝奠了又哭。今因西階前哭畢，反此朝夕哭位，於位不更哭，即行朝奠禮，謂一時兼哭兩事，故云遂朝奠。按《士喪禮》尋常朝奠，皆先哭後奠。皇氏云「尋常先奠後哭，此謂告世子生，故先哭後奠」，其義非也。○注「所主」至「階間」。○正義曰：所以小宰舉幣，幣是小宰所主，故云「所主也」。故《周禮．小宰職》云「凡祭祀贊王幣爵之事，喪竟受其含襚幣玉之事」是也。必知埋之階間者，下文云「師行主命，反必告，設奠卒，斂幣玉，藏諸兩階之間」，故知此幣亦埋之階間也。
		</region>
	</paragraph>
	<paragraph index="2">
		<region typus="original" subtype="" id="4347" explains="">
三日，眾主人、卿、大夫、士如初位，北面。
		</region>
		<region typus="comment" subtype="注" id="4348" explains="4347">
三日，負子日也。初告生時。
		</region>
		<region typus="original" subtype="" id="4349" explains="">
大宰、大宗、大祝皆裨冕，少師奉子以衰，祝先，子從，宰、宗人從，入門，哭者止。
		</region>
		<region typus="comment" subtype="注" id="4350" explains="4349">
宰、宗人，詔贊君事者。○音義：少，升召反，下「少喪」並注同。奉，方勇反，下注「奉者」同。衰，七雷反，下同。從，才用反，下同。
		</region>
		<region typus="original" subtype="" id="4351" explains="">
子升自西階，殯前北面，祝立於殯東南隅。祝聲三，曰：『某之子某，從執事敢見。』子拜稽顙，哭。
		</region>
		<region typus="comment" subtype="注" id="4352" explains="4351">
奉子者拜哭。○音義：見，賢遍反，下「而見」、「伯父廟見」、「旅見」同。
		</region>
		<region typus="original" subtype="" id="4353" explains="">
祝、宰、宗人、眾主人、卿、大夫、士，哭踊，三者三，降東反位，皆袒。子踊，房中亦踊，三者三，襲衰杖。
		</region>
		<region typus="comment" subtype="注" id="4354" explains="4353">
踊、襲、衰、杖，成子禮也。
		</region>
		<region typus="original" subtype="" id="4355" explains="">
奠出。
		</region>
		<region typus="comment" subtype="注" id="4356" explains="4355">
亦謂朝奠。
		</region>
		<region typus="original" subtype="" id="4357" explains="">
大宰命祝史，以名徧告於五祀山川。
		</region>
		<region typus="comment" subtype="注" id="4358" explains="4357">
」因負子名之，喪於禮略也。○音義：遍音遍，下同。
		</region>
	</paragraph>
	<paragraph index="3">
		<region typus="comment" subtype="疏" id="4359" explains="4347,4348,4349,4350,4351,4352,4353,4354,4355,4356,4357,4358">
疏「三日」至「山川」。○正義曰：此一節論世子生巳三日，名之以名見於殯之禮，各依文解之。○三日之朝，自眾主人以下，悉列西階下，列位如初日子生之義也。以子自為主，故不云從攝主也。○注「三日」至「生時」。○正義曰：按《內則》云：「國君世子生，告於君三日，卜士負之。」此亦生則告君，三日負之，但告時直負之而巳。子未見君，至三月為名之時，則始見之也。今既在喪，禮略，於負子之時則見也。此不用束帛者，初告生巳用，今既禮殺，故不用也。云「初告生時」者，以經云「如初」，恐初是朝夕哭位，故以初為告生時也。必知告生時者，以告生時北面於西階南，此亦云「北面」，故知是告生時也。○「大宰大宗大祝皆裨冕」。○大宰是教令之官，大宗是主宗廟之官，初不裨冕，今得裨冕者，以為奉子接神，故服祭服。此大宰、大宗等亦從子升堂，故下文云「祝宰宗人降東反位」。既言降，明其時當在堂。此經不云升堂者，文不具耳。○「少師奉子以衰」者，少師主養子之官，又奉子，故與子皆著衰也。皇氏及王肅云：「謂以衰衣而奉之。」崔氏云：「諸侯五日而殯，殯而成服。此三日而衰者，喪巳在殯，異於未殯也。」○「祝先子從」者，祝主接神，故先進也。少師奉子，次從祝也。○「宰宗人從」者，大宰大宗，為詔告贊君事，故次從在後也。○「入門哭者止」者，入門，是入殯宮門也。眾主人及諸臣並巳先列位而哭，今祝、宰、宗三人將子入門見，故命門內在位者止哭也。前告是初生日，哀甚，故祝升階，乃命止哭。今三日哀巳微殺，故子入門而哭則止也。○注「宰宗」至「事者」。○正義曰：上云「大宰大宗」，此直云「宰宗人」者，皇氏云：「宰則大宰，宗人則大宗也。」此祝先子從者，同吉祭之禮，故特牲、少牢，皆祝前主人後，若凶祭，則主人前，祝在主人後，《士虞禮》是也。今此亦凶祭而祝在先者，以其告神故也。○「子升」至「顙哭」。○「子升自西階」者，謂世子不忍從先君之階升，故由西階升。於時大宰、大宗及祝亦升，不言從者，以子為主，故略而不言也。「殯前北面」者，殯以東為前，謂當殯之東，稍南北面也。○「祝立於殯東南隅」者，祝在子之西，而北面當殯之東南，故云「殯東南隅也」。其宰及宗人，皇氏云：「以次立於子之東階北面，若其須詔相之時，或就子前而西面也。」○「祝聲三」者，亦謂警神也。前告生哀甚，故盡階不升堂，此見子須近殯，故進立於殯東南隅。既警神之後，祝乃告曰：夫人某氏之子某，從執事宰、宗人等敢見。告訖，奉子之人拜而稽顙，乃哭。不踊者，未即位故也。皇氏云：「於時未立子名，不得云某氏之子某從執事。下有『某』字者，誤也。」今按定本及諸本皆有「某」字，子升堂之時，大宰即位立名，告殯云：某之子某。○「祝宰」至「衰杖」。○「祝宰宗人卿大夫士哭踊，三者三」，此等以子稽顙哭，故亦祝宰宗人在堂上北面哭，眾主人、卿、大夫、士俱在西階下北面哭，為踊。每踊三度為一節，如此者三，故云「三者三」。○「降東反位」者，堂上皆降反東，在下者皆東，反朝夕哭位。降者，謂降自西階也。皆袒者，以初堂上堂下之哭非正位，故不袒。今反朝夕哭位，故皆袒。○「子踊，房中亦踊」者，以上文子不踊，房中亦不踊，至此乃踊，故云「子踊，房中亦踊」。明祝、宰、宗人、眾主人及卿、大夫、士反位，亦皆踊也。當子踊之時亦袒也，故下注云「踊襲衰杖，成子禮也」。既云襲，明初時袒也。皇氏云：「子踊不袒。」若然，子初不袒，何得後有襲乎？皇氏說非也。○注「亦謂朝奠」。○正義曰：恐是見子，故為奠祭，故云「亦謂朝奠」。以告生之時，遂朝奠，故云「亦謂朝奠」。知非特奠者，在殯無特告奠之法故也。○注「因負」至「略也」。○正義曰：按《內則》及《左傳》桓六年皆三月乃名之。今此因負子三日即名之，以喪事促遽，於禮簡略，不暇待三月也。上見殯之時，既以名告，故云「某之子某」。鄭於此乃解名者，以經有名文，而遂解之，非謂告山川之時始作名也，若依皇氏以見殯後乃作名，故鄭於此解之。
		</region>
	</paragraph>
	<paragraph index="4">
		<region typus="original" subtype="" id="4360" explains="">
曾子問曰：「如巳葬而世子生，則如之何？」孔子曰：「大宰、大宗從大祝而告於禰。
		</region>
		<region typus="comment" subtype="注" id="4361" explains="4360">
告生也。○音義：禰，本又作祢，乃禮反。
		</region>
		<region typus="original" subtype="" id="4362" explains="">
三月，乃名於禰，以名徧告及社稷、宗廟、山川。」
		</region>
	</paragraph>
	<paragraph index="5">
		<region typus="comment" subtype="疏" id="4363" explains="4360,4361,4362">
疏「曾子」至「山川」。○正義曰：此一節因前論問君未葬而世子生，今更問巳葬後世子生之禮。○「大宰、大宗從大祝而告於禰」者，禰父殯官之主也。既葬訖，殯無尸柩，唯有主在，故告於主，漸神事之故也。同廟主之名，故曰禰也。然直云三人告禰，不云「攝主」者，葬時攝主巳弁絰葛以交神明，葬竟又服受服，喪之大節更畢，攝主亦無復有此事，故子生，則攝主不復與群臣列位西階下，故自還依大宰之禮，與大宰大宗從大祝裨冕，而告殯官中主也。不云：「裨冕」者，未葬尚裨冕，葬後不言自顯也。不云「束帛」者，凡告必制幣，從之可知也。不言「盡階不升」者，三人例是升者，非不升也。不言「某之子生敢告」者，亦自可知也。「三月乃名於禰」者，葬後神事之，故依平常之禮，三日不見也。三月乃見，因見乃名，故云「乃名於禰」也。從見之人，與告生不異，故不重言也。雖三日不見，其成服衰絰，自依常禮也。○「以名遍告及社稷宗廟山川」者，名於禰既畢，宰亦命祝史遍告也。不言宰命祝史，從可知也。又前不云「社稷宗廟」，此不云「五祀」，相互明也。王肅云：「前三日名之。君云未葬當稱子某，故三日因名之。此經既葬稱子，不稱名，故三月乃名也。」鄭云：「稱世子生，喪在殯，告五祀山川耳。五祀：殯宮之五祀，山川國鎮之重，不可不告，故越社稷告之。既葬而世子生，三月而名，葬後三月，於禮巳祔廟，故告可及廟。廟與社稷相連，不得不告社稷。」
		</region>
	</paragraph>
	<paragraph index="6">
		<region typus="original" subtype="" id="4364" explains="">
孔子曰：「諸侯適天子，必告於祖，奠於禰。
		</region>
		<region typus="comment" subtype="注" id="4365" explains="4364">
皆奠幣以告之，互文也。
		</region>
		<region typus="original" subtype="" id="4366" explains="">
冕而出視朝。
		</region>
		<region typus="comment" subtype="注" id="4367" explains="4366">
聽國事也。諸侯朝天子，必裨冕，為將廟受也。裨冕者，公袞，侯伯鷩，子男毳。○音義：朝，直遙反，注及下同。為，於偽反，下「為事」同。袞，古本反。鷩，必列反。毳，昌銳反。
		</region>
		<region typus="original" subtype="" id="4368" explains="">
命祝史告於社稷、宗廟、山川。
		</region>
		<region typus="comment" subtype="注" id="4369" explains="4368">
臨行，又遍告宗廟，孝敬之心也。
		</region>
		<region typus="original" subtype="" id="4370" explains="">
乃命國家五官而后行。
		</region>
		<region typus="comment" subtype="注" id="4371" explains="4370">
五官，五大夫與事者，命者，敕之以其職。
		</region>
		<region typus="original" subtype="" id="4372" explains="">
道而出，
		</region>
		<region typus="comment" subtype="注" id="4373" explains="4372">
祖道也。《聘禮》曰「出祖釋軷祭酒脯也」。○音義：軷，步末反。
		</region>
		<region typus="original" subtype="" id="4374" explains="">
告者五日而徧，過是非禮也。
		</region>
		<region typus="comment" subtype="注" id="4375" explains="4374">
既告，不敢久留。
		</region>
		<region typus="original" subtype="" id="4376" explains="">
凡告用牲幣，反亦如之。
		</region>
		<region typus="comment" subtype="注" id="4377" explains="4376">
牲當為「制」字之誤也。制幣一丈八尺。○音義：牲幣，依注牲音制。
		</region>
		<region typus="original" subtype="" id="4378" explains="">
諸侯相見，必告於禰。
		</region>
		<region typus="comment" subtype="注" id="4379" explains="4378">
道近，或可以不親告祖。朝服而出視朝。朝服為事故也。
		</region>
		<region typus="original" subtype="" id="4380" explains="">
命祝史告於五廟，所過山川。
		</region>
		<region typus="comment" subtype="注" id="4381" explains="4380">
山川所不過則不告。貶於適天子也。
		</region>
		<region typus="original" subtype="" id="4382" explains="">
亦命國家五官，道而出。反必親告於祖禰，乃命祝史告至於前所告者，而后聽朝而入。」
		</region>
		<region typus="comment" subtype="注" id="4383" explains="4382">
反必親告祖禰，同出入禮。
		</region>
	</paragraph>
	<paragraph index="7">
		<region typus="comment" subtype="疏" id="4384" explains="4364,4365,4366,4367,4368,4369,4370,4371,4372,4373,4374,4375,4376,4377,4378,4379,4380,4381,4382,4383">
疏「孔子」至「如之」。○正義曰：此一節論諸侯朝天子將出之禮。不云「曾子問」，直云「孔子曰」者，以此與上事連文。上既云「以名遍告社稷宗廟」，因論出朝告祖禰之事，此乃因上起文也。此篇之內，時有如此，故下「曾子問云：『除喪則不復禮乎。』孔子曰：『祭過時不祭，禮也。又何反於初？』」又云：「孔子曰：『嫁女之家，三夜不息燭。』」與此相類。云「告於祖」，亦告於禰也。言「奠於禰」，亦奠於祖也。○「冕而出視朝」。○裨冕，謂裨衣而冕。裨衣者，公袞，侯伯鷩，子男毳，視朝詔聽事也。○注「聽國」至「受也」。○正義曰：聽國事，解經視朝之事，云「諸侯朝天子必裨冕，為將廟受也」，諸侯視朝，當用玄冠緇衣素裳，今視朝而服裨冕之服者，按《覲禮》侯氏裨冕，天子受之於廟，故鄭云「諸侯朝天子必裨冕，為將廟受也」。言天子於廟受巳之禮。今諸侯往朝天子，為天子將欲於廟中受巳之禮，故諸侯豫敬之，以冕服視朝也。○「命祝史告於社稷宗廟山川」。○注「臨行又遍告宗廟，孝敬之心也」。○正義曰：按上文云「諸侯適天子，必告於祖，奠於禰」。此又命祝史告於宗廟山川，是臨行一告宗廟，則知後再告，故云「臨行又遍告宗廟，孝敬之心也」。言遍告宗廟，則五廟皆告也。前云「告於祖」者，亦祖禰皆告也。○「乃命國家五官而後行」。○注「五官」至「其職」。○正義曰：按《大宰》云：「建其牧，立其監，設其參，傅其伍。」是諸侯有三卿五大夫。經云「五官」，故云五大夫，以屬官大夫其數眾多，直云五者，據與國事者言之。不云「命卿」者，或從君出行，或雖在國留守，總主群吏，如三公然，不專主一事，且尊之。既命五大夫，則卿亦命之可知，故不顯言命卿也。命者，謂戒敕以所掌之事也。○注「祖道」至「脯也」。○正義曰：經言「道而出」，明諸侯將行，為祖祭道神而後出行。引《聘禮》者，證祖道之義。按《聘禮記》云：「出祖釋軷祭酒脯。」彼注云：「祖，始也。行出國門，止陳車騎，釋酒脯之奠於軷，為行始也。」《春秋傳》曰：「軷涉山川。」然則軷，止行之名也。道路以險阻為難，是以委土為山，或伏牲其上，使者為軷，祭酒脯。祈，告也。禮畢然後乘車，轢之而遂行，其有牲犬羊可也，此城外之軷祭也。其五祀行神，則在宮內，故鄭注《聘禮》云：「行，謂行者之先，其古人之名未聞。天子諸侯有常祀在冬也。」《喪禮》有毀宗躐行，出於大門，則行神之位，在廟門外西方。又鄭注《月令》：「軷，壇厚二寸，廣五尺，輪四尺。」《周禮》注云：「以菩芻棘柏為神主。」此鄭釋為軷祭之義。此軷亦有尸，故《詩．生民》云：「取羝以軷。」注「燔烈其肉為尸羞」是也。其牲，天子軷用犬，故《犬人》云：「伏瘞亦如之。」注云：「伏謂伏犬於軷上。」諸侯用羊，《詩》云「取羝以軷，謂諸侯也。卿大夫以酒脯，既行祭軷竟，御者，以酒祭車軾前及車左右轂末，故《周禮．大馭》云：「及犯軷，王自左馭，馭下祝，登受轡，犯軹，遂驅之。」又云：「及登，酌僕。僕左執轡，右祭兩軹，祭軏，乃飲。」軹即轂末，軌謂車軾前是也。其祭宮內行神之軷，及城外祖祭之軷，其制不殊。崔氏云：「宮內之軷，祭古之行神。城外之軷，祭山川與道路之神。」義或然也。壇名山，其神曰累。○「告者五日而遍，過是非禮也」。○前命祝史告山川，而諸侯猶待告遍乃行也。以五日為期，若近者乃可就彼告，若遠者則當望告，故以五日為限也。所以爾者，為先以告廟載遷主。若久留不去，則為非禮，故云「過是非禮也」。《曲禮》云「凡為君使者，巳受命，君言不宿於家」是也。○注「牲當為制字之誤也」。○正義曰：皇氏、熊氏以此為諸侯禮，不應用牲，故牲當為制，其天子則當用牲，故熊氏云：「鄭注《周禮．大祝職》引此文云，『告用牲幣』，不破牲字，是天子用牲幣也。必知天子用牲者，《校人》云：『王所過山川，則飾黃駒』，是用牲也。必知諸侯不用牲者，約下文云『幣帛皮圭以告』，故知不用牲也。或天子諸侯出入有告有祭，故告用制幣一丈八尺。其卿大夫唯入祭而巳，故《聘禮》既使而反祭用牲也。」○注「道近」至「告祖」。○正義曰：以直云告於禰，是據其道近，故云「或可以不親告祖」。知諸侯不直告禰者，下文云「反必親告於祖禰」，明出時亦告祖禰，為道近，唯告禰耳。○注「朝服為事故也」。○正義曰：「朝服為事故」者，或會或弔之事，諸侯朝服玄冠緇衣素裳，以上文諸侯朝天子，冕而出視朝，為將廟受，尊敬天子，習其禮，故著冕服。諸侯視朝，亦雖在廟受，降下天子不敢冕服，唯著臨朝聽事之服，故云「朝服為事故也」。熊氏又云：「此朝服，謂皮弁服，以天子用以視朝，故謂之朝服。」《論語》云：「吉月必朝服而朝。」注云「朝服，皮弁服」是也。必知朝服皮弁服者，《聘禮》「諸侯相聘皮弁服」，明相朝亦皮弁服，此義為勝也。○注「反必親告祖禰，同出入禮」。○正義曰：庾蔚云：「鄭當謂出入所告，理不容殊。而諸侯祖見，出不云告祖者，或道近，變其常禮耳。故反必親告祖禰，以明出入之告，其禮不殊也。
		</region>
	</paragraph>
	<paragraph index="8">
		<region typus="original" subtype="" id="4385" explains="">
曾子問曰：「並有喪，如之何？何先何後？」
		</region>
		<region typus="comment" subtype="注" id="4386" explains="4385">
並，謂父母，若親同者，同月死。
		</region>
		<region typus="original" subtype="" id="4387" explains="">
孔子曰：「葬，先輕而後重；其奠也，先重而後輕：禮也。自啟及葬不奠。
		</region>
		<region typus="comment" subtype="注" id="4388" explains="4387">
不奠，務於當葬者。
		</region>
		<region typus="original" subtype="" id="4389" explains="">
行葬不哀次，
		</region>
		<region typus="comment" subtype="注" id="4390" explains="4389">
不哀次，輕於在殯者。
		</region>
		<region typus="original" subtype="" id="4391" explains="">
反葬，奠而后辭於殯，遂脩葬事。
		</region>
		<region typus="comment" subtype="注" id="4392" explains="4391">
殯當為「賓」，聲之誤也。辭於賓，謂告將葬啟期也。○音義：殯音賓，出注。
		</region>
		<region typus="original" subtype="" id="4393" explains="">
其虞也，先重而後輕，禮也。」
		</region>
	</paragraph>
	<paragraph index="9">
		<region typus="comment" subtype="疏" id="4394" explains="4385,4386,4387,4388,4389,4390,4391,4392,4393">
疏 「曾子」至「禮也」。○正義曰：此一節論並有喪葬之事，各隨文解之。○注「並謂」至「月死」。○正義曰：並，謂父母也。「親同者」，祖父母及世叔兄弟。云「同月死」，不云「同日」者，略可知也。○「自啟」至「葬事」。○既父喪在殯，先葬母之時，自，從也。從啟母殯之後，及至葬柩欲出之前，唯設母之啟殯之奠，朝廟之奠，及祖奠、遣奠而巳，不於殯宮為父設奠，故云「自啟及葬不奠」，謂不奠父也。「不奠」者，不朝夕更改新奠，仍有舊奠存也。「行葬不哀次」者，次謂大門外之右平生待賓之處，葬柩車出門，至此，孝子悲哀，柩車暫停。今為父喪在殯，故行葬母之時，出門外，孝子不得為母伸哀於所次之處，遂行而去。所以不敢若此悲哀，恐輕於在殯也。「反葬奠」者，謂葬母還，反於父殯然後設奠也。○「而後辭於殯，遂脩葬事」者，辭猶告也。謂奠父之後，孝子告語於賓以明日啟父殯期節，既告賓，賓出之後，遂修營葬父之事。所以葬則先輕，奠則先重者，皇氏云：「葬是奪情，故從輕者為首。奠是奉養，故令重者居先也。」○注「不奠，務於當葬」者。○正義曰：不奠，謂不奠父及餘喪也。重喪所以不奠者，若營奠父事，恐葬事遲晚，務欲輕喪在先當葬者，使其速畢故也。知此不奠不據先葬者，葬是喪之大事，永離宮室，不可以不奠也。○注「不哀次，輕於在殯」者。○正義曰：解經「不哀次」之義，以父喪在殯為重，今為母至次處而哀，為輕於在殯者。今為在殯者所壓，不敢為母伸哀，故云「不哀次，輕於在殯者」。上注云「若親同者」，則除父母之外餘喪，其重喪在殯，皆為輕喪不哀次。○注「殯當」至「期也」。○正義曰：此經「辭於殯」，知非告殯以將葬，而云「殯當為賓」，為告賓者，按《既夕禮》云主人「請啟期，告於賓」之後，即陳葬事，設盟陳鼎饌夷床之屬。下乃云「祝聲三」，是告殯之事。今先云「辭於殯」，乃云「遂脩葬事」，故云「殯當為賓」，謂詔告賓也。與《既夕禮》同。
		</region>
	</paragraph>
	<paragraph index="10">
		<region typus="comment" subtype="疏" id="4395" explains="4385,4386,4387,4388,4389,4390,4391,4392,4393">
○「其虞也，先重而後輕，禮也」。○以虞是奠之類，故亦先重後輕，以禮結之，故云「禮也」。按崇精問曰：「葬母亦朝廟否？其虞父與母同日異日乎？」焦氏答曰：「婦未廟見，不朝廟耳。《內豎職》云王后之喪朝廟，則為之蹕也，是母喪亦朝廟明也。虞當異日也。」
		</region>
	</paragraph>
	<paragraph index="11">
		<region typus="original" subtype="" id="4396" explains="">
孔子曰：「宗子雖七十，無無主婦。
		</region>
		<region typus="comment" subtype="注" id="4397" explains="4396">
族人之婦，不可無紀。
		</region>
		<region typus="original" subtype="" id="4398" explains="">
非宗子，雖無主婦可也。」
		</region>
	</paragraph>
	<paragraph index="12">
		<region typus="comment" subtype="疏" id="4399" explains="4396,4397,4398">
疏「孔子」至「可也」。○正義曰：此一節論宗子立後之事，凡無問而稱「孔子曰」者，皆記者失問也，亦此卷之通例矣。宗子，大宗子也。凡人年六十無妻者不復娶，以陽氣絕故也。而宗子領宗男於外，宗婦領宗女於內，昭穆事重，不可廢闕，故雖年七十亦猶娶也。故云「無無主婦」，言必須有也。然此謂無子孫，及有子而年幼小者。若有子孫，則傳家事於子孫，故《曲禮》「七十老而傳」是也。
		</region>
	</paragraph>
	<paragraph index="13">
		<region typus="original" subtype="" id="4400" explains="">
曾子問曰：「將冠子，冠者至，揖讓而入，聞齊衰，大功之喪，如之何？」
		</region>
		<region typus="comment" subtype="注" id="4401" explains="4400">
冠者，賓及贊者。○音義：冠，古亂反，下及注皆同。
		</region>
		<region typus="original" subtype="" id="4402" explains="">
孔子曰：「內喪則廢。外喪則冠而不醴，徹饌而埽，即位而哭。如冠者未至，則廢。
		</region>
		<region typus="comment" subtype="注" id="4403" explains="4402">
內喪，同門也。不醴，不醴子也。其廢者喪成服，因喪而冠。○音義：饌，仕戀反。埽，悉報反。
		</region>
		<region typus="original" subtype="" id="4404" explains="">
如將冠子，而未及期日，而有齊衰、大功、小功之喪，則因喪服而冠。」
		</region>
		<region typus="comment" subtype="注" id="4405" explains="4404">
廢吉禮而因喪冠，俱成人之服。及，至也。
		</region>
		<region typus="original" subtype="" id="4406" explains="">
「除喪不改冠乎？」孔子曰：「天子賜諸侯、大夫冕弁，服於大廟，歸設奠，服賜服，於斯乎有冠醮，無冠醴。
		</region>
		<region typus="comment" subtype="注" id="4407" explains="4406">
酒為醮，冠禮醴重而醮輕。此服賜服，酌用酒，尊賜也。不醴，明不為改冠，改冠當醴之。○音義：醮，子妙反，酌而無獻酬曰醮。
		</region>
		<region typus="original" subtype="" id="4408" explains="">
父沒而冠，則已冠，埽地而祭於禰，巳祭而見伯父叔父，而后饗冠者。」
		</region>
		<region typus="comment" subtype="注" id="4409" explains="4408">
饗謂禮之。
		</region>
	</paragraph>
	<paragraph index="14">
		<region typus="comment" subtype="疏" id="4410" explains="4400,4401,4402,4403,4404,4405,4406,4407,4408,4409">
疏「曾子」至「冠者」。○正義曰：此一節論冠子逢喪之事。「將冠子，冠者至，揖讓而入」者，曾子問將欲冠子，冠者謂賓及贊者，至主人之門，而與主人揖讓而入，主人忽聞齊衰大功之喪，如之何？孔子答之云：若是大門內之喪則廢，以加冠在廟，喪則在大門之內，吉凶不可同處，故云「內喪則廢」。○「外喪則冠而不醴」者，外喪謂大門外之喪，喪在他處，猶可以加冠也。但平常吉時，三加之後，設醴以禮冠者之身。今既有喪，故直三加而巳，不醴之。○「徹饌而埽」者，以初欲迎賓之時，未知有喪，醴及饌具既巳陳設。今忽聞喪，故徹去醴與饌具，又埽除冠之舊位，令使清絜更新，乃即位而哭。如賓及贊者未至，則廢而不冠也。○「如將」至「而冠」，既答曾子之問，遂言未及期日有喪之禮，故云「未及期日而有齊衰大功小功之喪」。○「則因喪服而冠」者，孔子言冠日尚遠，不可以吉加冠，故廢其吉禮，則因著喪之成服而加喪冠也。「除喪不改冠乎」者，曾子既得夫子引類以答之，仍疑而發問云，此人因喪服而冠，除喪之後，不更改易，而行吉冠之禮乎？○「孔子」至「賜服」。○此一經孔子引類答，曾子除喪不合改冠之事。所以然者，謂諸侯幼弱未冠，總角從事，至當冠之年，因朝天子。天子而賜諸侯大夫或弁或冕之服，於天子大廟之中，榮君之賜，歸設奠祭於巳宗廟，此時身服所賜之服，更不改冠也。○「於斯乎有冠醮，無冠醴」，斯，此也。於此之時，唯有冠之醮法，行醮以相燕飲。無有冠之醴法，謂不用醴以禮受服者之身。所以然者，凡改冠則當用醴。今既受服於天子，不可歸還更改為初冠禮法。然則既因喪而冠，不可除喪更改為吉冠也。○「父沒」至「冠者」。○孔子既答其問，又釋父沒加冠之禮，故云「父沒而冠」，則加冠，巳冠之後埽地而祭於禰廟，巳祭之，而見伯父叔父，見伯叔之後，乃饗冠者。○注「內喪」至「而冠」。○正義曰：「內喪，同門」者，皇氏云：「謂同大門之內。」云「不醴，不醴子也」者，按《士冠禮》醴子之後始醴賓，恐此經云「不醴」，是不醴賓，故云「不醴子也」。必知不醴子者，以經云「冠者未至則廢」，廢謂子身冠廢，明不醴是「不醴子也」。云「其廢者喪成服，因喪而冠」者，以下文云「未及期日」，「因喪服而冠」是也。熊氏以即位而哭，謂在冠家即位，以文承「徹饌而歸」之下。皇氏以為即喪家之位，非也。○注「廢吉」至「之服」。○正義曰：吉冠是吉時成人之服，喪冠是喪時成人之服。今既有凶，廢吉禮而因喪冠，故云「俱成人之服」也。○注「酒為」至「醴之」。○正義曰：按《士冠禮》云「若不醴，則醮用酒」，是酌酒為醮。謂之醮者，鄭注云「酌而無酬酢曰醮」。皇氏云：「醴亦無酬酢，而云酒無酬酢者，以酒有酬，酢為常禮，故無酬酢，乃謂之為醮。」云「冠禮醴重而醮輕」者，按《士冠禮》：「適子三加於阼，乃醴於客位。」醴是古之酒，故為重。《士冠禮》又云：「若庶子，則冠於房外南面，遂醮焉。」醮既用酒，酒是後代之法，故為輕也。按《士冠禮》：「若不醴，則醮用酒。」注云：「若不醴，謂國有舊俗可行，聖人用焉不改者也。」如鄭此言，則行周禮者，適子用醴，庶子用醮。若用先王舊俗者，雖適子與庶子同用醮。先王是夏殷也，雖在周前，因而用也。醮之所以異於醴者，醴則三加之後，總一醴之，醮則每一加而行一醮，凡三醮也。云「酌用酒，尊賜也」者，謂諸侯大夫既受賜服而歸，祭告之後，使人酌酒以飲，巳榮上之賜，不酬酢也。云「不醴，明不為改冠」者，受賜服而來，若其改而更冠，應從適子之尊，冠必酌醴以醴之。今既不醴，明不改冠也。皇氏云：「謂諸侯及大夫幼弱未冠，總角從事，當冠之年，因朝天子而賜之服，故歸還不改冠也。」義或然也。○注「饗謂禮之」。○正義曰：按《士冠禮》醴賓以壹獻之禮，此云「饗冠者」，前注云「冠者，賓及贊」者，此即是饗賓及贊者，此父沒而冠。按《士冠禮》云：「若孤子，則父兄戒宿。冠之日，主人紒而迎賓，拜，揖讓，立於序端。」則冠身自迎賓。皇氏云：「冠者諸父迎賓，非禮也。」
		</region>
	</paragraph>
	<paragraph index="15">
		<region typus="original" subtype="" id="4411" explains="">
曾子問曰：「祭如之何則不行旅酬之事矣？」孔子曰：「聞之小祥者，主人練祭而不旅，奠酬於賓，賓弗舉，禮也。
		</region>
		<region typus="comment" subtype="注" id="4412" explains="4411">
奠無尸，虞不致爵，小祥不旅酬，大祥無無筭爵，彌吉。
		</region>
		<region typus="original" subtype="" id="4413" explains="">
昔者魯昭公練而舉酬行旅，非禮也。孝公大祥，奠酬弗舉，亦非禮也。」
		</region>
		<region typus="comment" subtype="注" id="4414" explains="4413">
孝公，隱公之祖父。
		</region>
	</paragraph>
	<paragraph index="16">
		<region typus="comment" subtype="疏" id="4415" explains="4411,4412,4413,4414">
疏「曾子」至「禮也」。○正義曰：此一節論喪祭簡略之事。○「孔子」至「舉禮」也。練，小祥祭也。旅謂旅酬，故奠無尸。「虞不致爵」至「小祥」、「彌吉」，但得致爵於賓，而不得行旅酬之事，大祥乃得行旅酬，而不得行無筭爵之事也。此皆謂喪畢簡略，於禮未備故也。○注「奠無」至「彌吉」。○正義曰：按《士虞禮》云：「男，男尸。女，女尸。」《檀弓》云：「虞而立尸。」是虞時始立尸，故云「奠無尸」。奠所以無尸者，奠是未葬之前，形體尚在，未忍立尸異於生，故未立尸。虞是既葬之後，形體巳去，鬼神事之，故立尸以象神也。又按《特牲》云「祝延尸於奧」，「尸即席坐，主人拜妥尸，尸答拜」，「尸左執觶，右取菹耎祭於醢，祭於豆間。佐食取黍稷肺祭授尸，尸祭之祭酒、啐酒」，祭鉶，乃食，九飯。「主人洗角升，酌酳尸，尸卒爵。祝酌授尸，尸以醋主人，主人卒爵，筵祝南面。主人酌獻祝，祝受卒爵。主人酌獻佐食，佐食受卒爵」。此是主人之獻也。《特牲》又云，主婦洗爵獻尸，尸卒爵。尸酢主婦，主婦卒爵。主婦酌獻祝，祝卒爵。酌獻佐食，佐食卒爵。此是主婦之獻也。賓三獻，獻於尸，尸三爵止。注云：「尸止爵者，三獻禮成，欲神惠之均於室中。云「虞不致爵」者，按《士虞禮》「賓三獻尸，尸卒爵，禮畢」，無致爵以下之事，所謂「虞不致爵」也。按《特牲》又云，尸止爵之後，「席於戶內，主婦洗爵酌，致爵於主人，主人拜受爵，主婦拜送爵」，主人卒爵拜，主婦答拜，受爵酌酢，左執爵拜，主人答拜」，「主人降洗酌，致爵於主婦，席於房中南面，主婦拜受爵，主人西面答拜」，主婦卒爵拜，主人答拜。主人更爵酢，卒爵拜，主婦答拜，所謂致爵也。三獻之賓作，尸所止爵，尸飲卒爵酢賓，賓飲卒爵獻祝，及佐食致爵於主人、主婦，畢，主人降阼階，升酌西階上，獻賓及眾賓訖，主人洗觶於西階前北面酬賓，酬賓訖，主人洗爵於阼階上獻長兄弟，及眾兄弟，及內兄弟於房中。獻畢，賓乃坐，取主人所酬之觶於阼階前酬長兄弟，長兄弟受觶於西階前，酬眾賓，眾賓酬眾兄弟，所謂旅酬也。云「小祥不旅酬」，眾賓不舉主人所酬之觶，不行旅酬之事，所謂小祥不旅酬，謂奠酬於主人，主人酬於賓，賓不舉也。旅酬之後，賓弟子兄弟弟子，各酌於其尊，舉觶各於其長，賓取觶酬兄弟之黨，長兄弟取觶酬賓之黨，所謂「無筭爵」也。云「大祥無無筭爵，彌吉」者，大祥乃得行旅酬，而不得行此無筭爵之事，故云「大祥無無筭爵」，以其漸漸備禮，故云「彌吉」，仍未純吉也。○「昔者魯昭公練而舉酬行旅，非禮也」者，練祭但得致爵於賓，賓不合舉此爵而行旅酬，今昭公行之，故曰「非禮也」。大祥彌吉，得行旅酬。今孝公不然，亦曰「非禮」。○注「孝公，隱公之祖父」。○正義曰：按《世本》，孝公生惠公弗皇，弗皇生隱公，是隱公之祖父也。
		</region>
	</paragraph>
	<paragraph index="17">
		<region typus="original" subtype="" id="4416" explains="">
曾子問曰：「大功之喪，可以與於饋奠之事乎？」
		</region>
		<region typus="comment" subtype="注" id="4417" explains="4416">
饋奠，在殯時也。○音義：與音預，下至「說衰與奠」皆同。
		</region>
		<region typus="original" subtype="" id="4418" explains="">
孔子曰：「豈大功耳，自斬衰以下皆可，禮也。」曾子曰：「不以輕服而重相為乎？」
		</region>
		<region typus="comment" subtype="注" id="4419" explains="4418">
怪以重服而為人執事。○音義：為，於偽反，注「為人」、「其所為服」、「為君」、「為其」皆同。
		</region>
		<region typus="original" subtype="" id="4420" explains="">
孔子曰：「非此之謂也。
		</region>
		<region typus="comment" subtype="注" id="4421" explains="4420">
非謂為人，謂於其所為服也。
		</region>
		<region typus="original" subtype="" id="4422" explains="">
天子諸侯之喪，斬衰者奠。
		</region>
		<region typus="comment" subtype="注" id="4423" explains="4422">
為君服者皆斬衰，唯主人不奠。
		</region>
		<region typus="original" subtype="" id="4424" explains="">
大夫齊衰者奠，
		</region>
		<region typus="comment" subtype="注" id="4425" explains="4424">
服斬衰者不奠，辟正君也。齊衰者，其兄弟。○音義：辟者避，下同。
		</region>
		<region typus="original" subtype="" id="4426" explains="">
士則朋友奠。不足則取於大功以下者，不足則反之。」
		</region>
		<region typus="comment" subtype="注" id="4427" explains="4426">
服齊衰者不奠，辟大夫也。言不足者，謂殷奠時。○「士則朋友」，一本作「士則朋友奠」。
		</region>
		<region typus="original" subtype="" id="4428" explains="">
曾子問曰：「小功可以與於祭乎？」
		</region>
		<region typus="comment" subtype="注" id="4429" explains="4428">
祭謂虞卒哭時。
		</region>
		<region typus="original" subtype="" id="4430" explains="">
孔子曰：「何必小功耳，自斬衰以下與祭，禮也。」曾子曰：「不以輕喪而重祭乎？」
		</region>
		<region typus="comment" subtype="注" id="4431" explains="4430">
怪使重者執事。
		</region>
		<region typus="original" subtype="" id="4432" explains="">
孔子曰：「天子諸侯之喪祭也，不斬衰者不與祭。大夫齊衰者與祭。士祭不足，則取於兄弟大功以下者。」曾子問曰：「相識，有喪服可以與於祭乎？」
		</region>
		<region typus="comment" subtype="注" id="4433" explains="4432">
問巳有喪服，可以助所識者祭否。
		</region>
		<region typus="original" subtype="" id="4434" explains="">
孔子曰：「緦不祭，又何助於人？」
		</region>
	</paragraph>
	<paragraph index="18">
		<region typus="comment" subtype="疏" id="4435" explains="4416,4417,4418,4419,4420,4421,4422,4423,4424,4425,4426,4427,4428,4429,4430,4431,4432,4433,4434">
疏「曾子」至「反之」。○正義曰：此一節論為死者服，還得為死者饋奠之事。曾子之意，云己有大功之喪，可以與於他人饋奠之事乎？孔子不解曾子問旨，謂言曾子所問巳有大功之喪，得為大功者饋奠以否，故答云豈大功乎？言巳有大功，豈但為大功者饋奠，自斬衰以下，皆可禮也。言身有斬衰，所為者斬衰，身有齊衰，所為者齊衰，皆可與於饋奠，故云「禮也」。○「曾子曰不以輕服而重相為乎」，孔子所論，據所服者言之。曾子又不解孔子之旨，謂言為他人，故更問云：若為他人，不以輕巳喪服，而重他人相為饋奠乎？○「孔子曰非此之謂也」，孔子乃答云，我之所言，據所為服者饋奠，非此為他人之謂也，故注云「非謂為人，謂於其所為服也」。以下乃論所為饋奠之事也。「天子諸侯之喪，斬衰者奠。大夫之喪，齊衰者奠。士則朋友奠」，若朋友不足，則取於大功以下小功緦麻者，奠若其不足，則反之，謂奠大，執事其人不足，則反取前人執事者充之。○注「饋奠在殯時也」。○正義曰：以其稱奠，又下云「天子諸侯之喪祭也」，喪祭謂虞卒哭，故知此饋奠謂在殯時也。○注「為君」至「不奠」。○正義曰：知主人不奠者，按《士喪禮》「主人不親奠」，又此文云「士則朋友奠」，故知主人不親奠也。主人必不親奠者，以主人悲號思慕，不暇執事故也。○注「服斬」至「兄弟」。○正義曰：大夫之喪，子服斬衰者不親奠，此服斬衰，謂大夫家臣雖服斬衰，不得饋奠，辟天子諸侯之正君。云「齊衰者，其兄弟」者，以大夫之喪，子及屬臣皆服斬衰。今服齊衰唯兄弟耳，故云「其兄弟」也。○注「言不」至「奠時」。○正義曰：殷奠，謂月朔之奠，以其有牲牢黍稷，用人多也。殷，盛也，以月朔之奠，盛於常奠，非月半之殷奠也，以士月半不暇殷奠故也。以次差之，天子斬衰者奠，大夫用齊衰，士則應先取大功。今先取朋友者，以天子諸侯皆使臣為奠，大夫辟正君，故遣兄弟奠，士則位卑不嫌敵君，故遣僚屬奠，僚屬則朋友也。按《士虞禮》：「祝免澡葛絰帶。」鄭云：「治葛以為首絰及帶，接神宜變也。」然則士之屬官，為其長弔服加麻矣。祝則僚屬也，加麻則朋友也。○注「祭謂虞卒哭時」。○正義曰：知者，以下文孔子答云「諸侯之喪祭也」，故知此祭謂虞卒哭時也。知非練祥者，以士練祥之祭，大功之服巳除，不得云取於兄弟大功以下者。其天子諸侯則得兼練祥也，以其練祥時猶斬衰與祭也。○「曾子」至「於人」。○正義曰：此一節論身有喪服，不得助他人祭事。○「緦不祭，又何助於人」者，言身有緦服，尚不得自祭巳家宗廟，何得助於他人祭乎？而熊氏云「謂身有緦服，則不得自為父母虞祔卒哭祭」。此謂同宮緦，則士為妾有子及大夫為貴妾，是同宮緦者。若大夫士有齊衰、大功、小功、緦麻同宮，則亦不祭。若異宮則殯後得祭，故《雜記》云「父母之喪將祭，而兄弟死，既殯而祭。若同宮，則雖臣妾，葬而後祭」，「虞祔亦然」。天子諸侯臣妾死於宮中，雖無服亦不得為父母虞祔卒哭祭也。天子諸侯適子死，斬衰既練乃祭。天子諸侯為適孫適婦，則既殯乃祭，以異宮故也。
		</region>
	</paragraph>
	<paragraph index="19">
		<region typus="original" subtype="" id="4436" explains="">
曾子問曰：「廢喪服，可以與於饋奠之事乎？」
		</region>
		<region typus="comment" subtype="注" id="4437" explains="4436">
謂新除喪服也。
		</region>
		<region typus="original" subtype="" id="4438" explains="">
孔子曰：「說衰與奠，非禮也。
		</region>
		<region typus="comment" subtype="注" id="4439" explains="4438">
執事於人之神，為其忘哀疾也。○音義：說，湯活反。
		</region>
		<region typus="original" subtype="" id="4440" explains="">
以擯相可也。」
		</region>
	</paragraph>
	<paragraph index="20">
		<region typus="comment" subtype="疏" id="4441" explains="4436,4437,4438,4439,4440">
疏「曾子」至「可也」。○正義曰：此一節論大祥除服，不得與他人饋奠之事。廢猶除也。言巳新說喪服，可以與他人在殯饋奠之事乎？不問可以與於吉祭，而問可與饋奠者，以巳新說喪服，吉祭禮輕，吉凶不相干涉，其不可饋奠，是他人之重者，巳又新始說衰，凶事相因，疑得助奠，故問之也。
		</region>
	</paragraph>
	<paragraph index="21">
		<region typus="original" subtype="" id="4442" explains="">
曾子問曰：「昏禮既納幣，有吉日，女之父母死，則如之何？」
		</region>
		<region typus="comment" subtype="注" id="4443" explains="4442">
吉日，取女之吉日。○音義：相，息亮反。取，七住反，本亦作娶，下文取婦，取女同。
		</region>
		<region typus="original" subtype="" id="4444" explains="">
孔子曰：「壻使人弔如壻之父母死則女之家亦使人弔。
		</region>
		<region typus="comment" subtype="注" id="4445" explains="4444">
必使人弔者，未成兄弟。
		</region>
		<region typus="original" subtype="" id="4446" explains="">
父喪稱父，母喪稱母。
		</region>
		<region typus="comment" subtype="注" id="4447" explains="4446">
禮宜各以其敵者也。父使人弔之，辭云：「某子聞某之喪，某子使某如何不淑。」母則若云，宋蕩伯姬，聞姜氏之喪，伯姬使某如何不淑。凡弔辭耳。
		</region>
		<region typus="original" subtype="" id="4448" explains="">
父母不在，則稱伯父世母。
		</region>
		<region typus="comment" subtype="注" id="4449" explains="4448">
弔禮不可廢也。伯父母又不在，則稱叔父母。
		</region>
		<region typus="original" subtype="" id="4450" explains="">
壻巳葬，壻之伯父致命女氏曰：『某之子有父母之喪，不得嗣為兄弟，使某致命。』女氏許諾而弗敢嫁，禮也。
		</region>
		<region typus="comment" subtype="注" id="4451" explains="4450">
必致命者，不敢以累年之喪，使人失嘉會之時。○音義：累，力弭反。
		</region>
		<region typus="original" subtype="" id="4452" explains="">
壻免
		</region>
		<region typus="original" subtype="" id="4453" explains="">
喪，女之父母使人請，壻弗取而后嫁之，禮也。
		</region>
		<region typus="comment" subtype="注" id="4454" explains="4453">
請，請成昏。女
		</region>
		<region typus="original" subtype="" id="4455" explains="">
之父母死，壻亦如之。」
		</region>
		<region typus="comment" subtype="注" id="4456" explains="4455">
女免喪，壻之父母亦使人請，其巳葬時亦致命。
		</region>
	</paragraph>
	<paragraph index="22">
		<region typus="comment" subtype="疏" id="4457" explains="4442,4443,4444,4445,4446,4447,4448,4449,4450,4451,4452,4453,4454,4455,4456">
疏「曾子」至「如之」。○正義曰：此一節論昏娶遭喪之事，各隨文解之。○注「必使」至「兄弟」。○正義曰：以夫婦有兄弟之義，故下云「不得嗣為兄弟」。或據壻於妻之父母有緦服，故得謂之為兄弟也。○「父喪稱父，母喪稱母」，禮各宜以敵，若彼家父死，則此家遣使弔，當稱此家父遣使弔也。若彼家母死，則此家亦稱母遣使弔也。○注「某子」至「一耳」。○正義曰：某子，謂此父姓位，某之喪者，謂若彼家死者之身。「某子使某如何不淑」者，某子還指此父姓位。使某，某是使者之名。淑，善也。致辭云如何不善。云「母則若云，宋蕩伯姬聞姜氏之喪」者，鄭假說為文，故云「若宋蕩伯姬」。據此壻家之母姜氏之喪，據彼女家之母伯姬使某如何不淑者，某謂使者之名。按僖二十五年經云，「宋蕩伯姬來逆婦」，是宋國公子蕩之妻，元是魯女，既嫁與蕩氏為妻，故云「宋蕩伯姬」也。今為其子來迎魯公之女而為婦，魯之夫人多是齊女，故稱姜氏。姜氏若蕩伯姬遣使來弔，則云「聞姜氏之喪」。云「凡弔辭一耳」者，謂男弔女家，女弔男家，皆云「使某如何不淑」，是弔辭一也。○「父母不在，則稱伯父世母」，此家父不在，彼家父亡，則稱伯父某子使某，伯父某亦不在，則稱叔父某子使某。若此家母不在，彼家母亡，則稱伯母某氏叔母某氏使某，直云父母不在不云沒亡，則兼沒亡及餘不在也。○「壻已葬，壻之伯父致命女氏」。○「必待巳葬」者，葬後哀情稍殺，始兼他事，不待逾年者，不可曠年廢人昏嫁也。不得嗣為兄弟者，夫婦有兄弟之義，或據壻為妻父母有緦麻之服，故謂之兄弟。○「壻免喪，女之父母使人請」，壻免喪之後則應迎婦，必須女之父母請者，以壻家既葬，致命於已，壻既免喪，所以須請也。女之父母死，壻亦如之。女之父母死，已葬之後，女之伯父致命於男氏，曰「某之子有父母之喪，不得嗣為兄弟，使某致命」，男氏許諾，而不敢娶。女免喪，壻之父母使人請，女家不許壻而後別娶，禮也。陽唱陰和，壻之父母使人請昏，而女家得有不許者，亦以彼初葬訖，致命於已故也。
		</region>
	</paragraph>
	<paragraph index="23">
		<region typus="original" subtype="" id="4458" explains="">
曾子問曰：「親迎女在塗，而壻之父母死，如之何？」孔子曰：「女改服，布深衣，縞總以趨喪。
		</region>
		<region typus="comment" subtype="注" id="4459" explains="4458">
布深衣、縞總，婦人始喪未成服之服。○音義：迎，魚敬反，下同。縞，古老反。總音摠。
		</region>
	</paragraph>
	<paragraph index="24">
		<region typus="comment" subtype="疏" id="4460" explains="4458,4459">
疏「曾子」至「趨喪」。○正義曰：「女改服」者，謂女在塗聞舅姑喪，即改嫁時之衣服。嫁服者，士妻褖衣，大夫妻展衣，卿妻則鞠衣。故《士昏禮》云：「女次純衣。」純衣即褖衣也。○注「布深」至「之服」。○正義曰：深衣謂衣裳相連，前後深邃，故曰「深衣」。縞，白絹也。總，朿發也，長八寸。女在塗，以其聞喪，即改嫁服，故云「未成服之服」也。《士喪禮》注「始死，婦人將斬衰者，去笄而纚，將齊衰者，骨笄而纚。至將斂時，則婦人亦去笄纚而髽」，皆不云縞總，文或略也。
		</region>
	</paragraph>
	<paragraph index="25">
		<region typus="original" subtype="" id="4461" explains="">
女在塗，而女之父母死，則女反。」
		</region>
		<region typus="comment" subtype="注" id="4462" explains="4461">
奔喪服期。○音義：期，居宜反，下同。
		</region>
		<region typus="original" subtype="" id="4463" explains="">
「如壻親迎，女未至，而有齊衰大功之喪，則如之何？」孔子曰：「男不入，改服於外次。女入，改服於內次，然後即
		</region>
		<region typus="original" subtype="" id="4464" explains="">
位而哭。」
		</region>
		<region typus="comment" subtype="注" id="4465" explains="4464">
不聞喪即改服者，昏禮重於齊衰以下。
		</region>
		<region typus="original" subtype="" id="4466" explains="">
曾子問曰：「除喪則不復昏禮乎？」
		</region>
		<region typus="comment" subtype="注" id="4467" explains="4466">
復猶償也。○音義：償音嘗。
		</region>
		<region typus="original" subtype="" id="4468" explains="">
孔子曰：「祭過時不祭，禮也。又何反於初？」
		</region>
		<region typus="comment" subtype="注" id="4469" explains="4468">
重喻輕也。同牢及饋饗相飲食之道。○音義：過，古臥反。飲，於鴆反。食音寺。
		</region>
	</paragraph>
	<paragraph index="26">
		<region typus="comment" subtype="疏" id="4470" explains="4461,4462,4463,4464,4465,4466,4467,4468,4469">
疏 注「奔喪服期」。○正義曰：經云「女反」，故知「奔喪」。《喪服》期云「女子子在室為父，箭笄髽，衰三年」，今既在塗，非復在室，故知「服期」。但在室之女父卒，為母亦三年。今既在塗，故為父母同皆期也。於時女亦改服布深衣縞總，反而奔喪。
		</region>
	</paragraph>
	<paragraph index="27">
		<region typus="comment" subtype="疏" id="4471" explains="4461,4462,4463,4464,4465,4466,4467,4468,4469">
「孔子」至「而哭」。○正義曰：女既未至，聞壻家有齊衰大功之喪，則廢其昏禮，男女變服就位哭。男謂壻也，不入大門，改其親迎之服，服深衣於門外之次。女謂婦也，入大門，改其嫁服，亦深衣於門內之次。男女俱改服畢，然後就喪位而哭，謂於壻家為位也。皇氏以為就喪家為位哭也。然曾子唯問齊衰大功，不問小功者，以小功輕，不廢昏禮待昏禮畢乃哭耳，故《雜記》云「小功可以冠子取婦」，明與大功及期異也。此文據壻家齊衰大功之喪。若女家齊衰大功之喪，皇氏云「女不反歸，其改服即位，與男家親同也」。此不見喪而改服，《奔喪禮》注云「不見喪，不改服者「，崔氏云：「奔喪不見，喪不改服，謂不改素冠而著免，其改吉服著布深衣素冠，聞喪即改之。」○注「不聞」至「以下」。○正義曰：上文云女聞壻之父母喪，在塗即改服。今女聞壻齊衰大功之喪，入門始改服，故云「不聞喪即改服者，昏禮重於齊衰以下」者，按《禮運》云：「三年之喪，與新有昏者，期不使。」又《王制》云：「齊衰大功，三月不從政。」是昏禮重於齊衰以下也。此謂在塗聞齊衰大功廢昏禮。若婦巳揖讓入門，內喪則廢，外喪則行昏禮，約上《冠禮》之文。此熊氏之說。然昏禮重於冠，故《雜記》云「大功之末，可以冠子；小功之末，可以取妻」也。○注「復猶償也」。○正義曰：復是反覆之義，故為償也。曾子以初昏遭喪，不得成禮，除喪之後，豈不酬償，更為昏禮乎？○「孔子曰，祭過時不祭，禮也。又何反於初」，過時不祭，謂四時常祭也。謂祭重而昏輕，重者過時尚廢，輕者不復可知。熊氏云：「若喪祭及禘祫祭，雖過時，猶追而祭之。」故《禘祫志》云：「昭十一年齊歸薨。十三年會於平丘，冬，公如晉，不得祫。至十四年乃追而祫之，十五年乃禘也。」又僖公八年春當禘，以正月會王入於洮，故七月而禘，故《雜記》云「三年之喪既&lt;索頁&gt;，其練祥皆行」，是追行前練祥祭也。○注「重喻」至「之道」。○正義曰：祭祀是奉事鬼神，故為重。昏禮是生人燕飲，故為輕。喻，明也。據重者尚廢，以明輕者廢可知也，故云「重喻輕也」。○注「重世變也」。
		</region>
	</paragraph>
	<paragraph index="28">
		<region typus="original" subtype="" id="4472" explains="">
孔子曰：「嫁女之家，三夜不息燭，思相離也。
		</region>
		<region typus="comment" subtype="注" id="4473" explains="4472">
親骨肉也。○音義：離，力智反。
		</region>
		<region typus="original" subtype="" id="4474" explains="">
取婦之家，三日不舉樂，思嗣親也。
		</region>
		<region typus="comment" subtype="注" id="4475" explains="4474">
重世變也。
		</region>
	</paragraph>
	<paragraph index="29">
		<region typus="original" subtype="" id="4476" explains="">
三月而廟見，稱來婦也。擇日而祭於禰，成婦之義也。」
		</region>
		<region typus="comment" subtype="注" id="4477" explains="4476">
謂舅姑沒者也。必祭，成婦義者，婦有供養之禮，猶舅姑存時，盥饋特豚於室。○音義：供，九用反。養，羊尚反。盥饋音管；下其位反。
		</region>
	</paragraph>
	<paragraph index="30">
		<region typus="comment" subtype="疏" id="4478" explains="4476,4477">
疏 「三月」至「義也」。○正義曰：此謂舅姑亡者，婦入三月之後，而於廟中以禮見於舅姑，其祝辭告神，稱來婦也。謂選擇吉日，婦親自執饌，以祭於禰廟，以成就婦人盥饋之義。○注「謂舅」至「於室」。○正義曰：若舅姑存者，於當夕同牢之後，明日婦執棗栗腶脩見於舅姑。見訖，舅姑醴婦。醴婦訖，婦以特豚盥饋舅姑。盥饋訖，舅姑饗婦，更無三月廟見之事。此是《士昏禮》之文。若舅姑既沒，雖昏夕同牢禮畢，明日無見舅姑盥饋之事，至三月乃奠菜於舅姑之廟，故《昏禮》云「舅姑既沒，則婦入。三月乃奠菜」是也。昏禮奠菜之後，更無祭舅姑之事，此云「祭於禰」者，正謂奠菜也。則廟見奠菜、祭禰是一事也。熊氏云：「如鄭義，則從天子以下至於士，皆當夕成昏。」舅姑沒者，三月廟見，故成九年季文子如宋致女，鄭云致之使孝，非是始致於夫婦也。又隱八年鄭公子忽先配而後祖，鄭以祖為祖道之祭，應先為祖道然後配合。今乃先為配合，而後乃為祖道之祭。如鄭此言，是皆當夕成昏也。若賈、服之義，大夫以上，無問舅姑在否，皆三月見祖廟之後，乃始成昏，故譏鄭公子忽先為配匹，乃見祖廟，故服虔注云「季文子如宋致女」，謂成昏。是三月始成昏，與鄭義異也。若舅姑偏有沒者，庾氏云：「昏夕厥明，即見其存者，以行盥饋之禮，至三月不須廟見亡者。」崔氏云：「厥明婦盥饋於其存者，三月廟見於其亡者。」未知孰是。此盥饋廟見，皆謂適婦。其庶婦，按《士昏禮》：「庶婦則使人醮之，婦不饋。」注云：「使人醮之，不饗也。不饋者，共養統於適也。」以此言之，則庶婦不饋舅姑，舅姑不饗也，使人醮之以酒而巳。既不饋，亦不廟見也。《昏禮》唯云「不饋」，不云不見，則庶婦亦以棗栗腶脩見舅姑也。三月廟見之禮，必待三月，一時天氣改變，乃可以事神也。
		</region>
	</paragraph>
	<paragraph index="31">
		<region typus="original" subtype="" id="4479" explains="">
曾子問曰：「女未廟見而死，則如之何？」孔子曰：「不遷於祖，不祔於皇姑，壻不杖、不菲、不次，歸葬於女氏之黨，示未成婦也。」
		</region>
		<region typus="comment" subtype="注" id="4480" explains="4479">
遷，朝廟也。壻雖不備喪禮，猶為之服齊衰也。○音義：菲一本作屝，扶畏反，草屨。朝，直遙反。為，於偽反，下「為庶母」、「為其」、下文「君為」皆同。
		</region>
	</paragraph>
	<paragraph index="32">
		<region typus="comment" subtype="疏" id="4481" explains="4479,4480">
疏○正義曰：婦既死於巳寢，將反葬於女氏之黨，故其柩不遷移朝於壻之祖廟，言祔祭之時，又不得祔於皇姑廟也。皇，大也，君也。稱皇者，尊之也。凡人為妻，齊衰杖而菲屨。今壻為之不杖、不菲、不次。菲，草屨也。不次謂不別處止哀次也。壻為妻合服齊衰杖而菲屨，及止哀次。今未廟見而死，其壻唯服齊衰而巳，其柩還歸葬於女氏之黨，以其未廟見，不得舅姑之命，示若未成婦。然其實巳成婦，但示之未成婦禮，欲見其不敢自專也。○注「猶為之服齊衰也」。○正義曰：此經但云「不杖不菲」，不云不服，故知服齊衰。其女之父母，則為之降服大功，以其非在家，壻為之服齊衰期，非無主也。○注「未有」至「斬衰」。○正義曰：所以既葬除者，壻於女未有期之恩，女於壻未有三年之恩。以壻服齊衰，故知女服斬衰。
		</region>
	</paragraph>
	<paragraph index="33">
		<region typus="original" subtype="" id="4482" explains="">
曾子問曰：「取女有吉日而女死，如之何？」孔子曰：「壻齊衰而弔，既葬而除之。夫死亦如之。」
		</region>
		<region typus="comment" subtype="注" id="4483" explains="4482">
未有期三年之恩也。女服斬衰。
		</region>
		<region typus="original" subtype="" id="4484" explains="">
曾子問曰：「喪有二孤，廟有二主，禮與？」
		</region>
		<region typus="comment" subtype="注" id="4485" explains="4484">
怪時有之。○音義：與音餘，下「禮」與同。
		</region>
		<region typus="original" subtype="" id="4486" explains="">
孔子曰：「天無二日，土無二王。嘗、禘、郊、社，尊無二上，未知其為禮也。
		</region>
		<region typus="comment" subtype="注" id="4487" explains="4486">
尊喻卑也。神雖多，猶一一祭之。
		</region>
		<region typus="original" subtype="" id="4488" explains="">
昔者齊桓公亟舉兵，作偽主以行。及反，藏諸祖廟。廟有二主，自桓公始也。
		</region>
		<region typus="comment" subtype="注" id="4489" explains="4488">
偽猶假也。舉兵以遷廟主行，無則主命。為假主，非也。○音義：亟，徐起吏反。
		</region>
		<region typus="original" subtype="" id="4490" explains="">
喪之二孤，則昔者靈公適魯，遭季桓子之喪，衛君請弔。哀公辭，不得命。公為主，客入弔。康子立於門右，北面。公揖讓，升自東階，西鄉。客升自西階弔，公拜興哭，康子拜稽顙於位。有司弗辯也。今之二孤，自季康子之過也。」
		</region>
		<region typus="comment" subtype="注" id="4491" explains="4490">
辯猶正也。若康子者，君弔其臣之禮也。鄰國之君弔，君為之主，主人拜稽顙，非也，當哭踊而巳。靈公先桓子以魯哀公二年夏卒，桓子以三年秋卒，是出公也。○音義：鄉，許亮反。先，悉薦反。夏，戶嫁反。
		</region>
	</paragraph>
	<paragraph index="34">
		<region typus="comment" subtype="疏" id="4492" explains="4482,4483,4484,4485,4486,4487,4488,4489,4490,4491">
疏「曾子」至「過也」。○正義曰：此一節論喪不得有二孤，廟不得有二主之事，各隨文解之。○「孔子曰：天無二日，土無二王」者，天有二日，則草木枯萎；土有二王，則征伐不息，《老子》云「天得一以清，地得一以寧」是也。○注「尊喻卑也」者，尊謂天無二日，土無二王，嘗、禘、郊、社，尊無二上。卑謂喪有二孤，廟有二主。喻，明也。尊者，尚不可二，明卑者不二可知也。舉尊以明卑，故云「尊喻卑也」。云「神雖多，猶一一祭之」者，解嘗、禘、郊、社尊無二上之意。以嘗禘之時，雖眾神並在，猶先尊後卑，一一祭之，不一時總祭，故云「尊無二上」也。○「昔者齊桓公亟舉兵，作偽主以行」者，此說二主之由。桓公名小白，作霸主。亟，數也。偽。假也。言作假主以行，而反藏於祖廟，故有二主也。舉兵為南伐楚，北伐山戎，西伐白狄，故云數舉兵也。○「今之二孤，自季康子之過也」。○上云「自桓公始」，此不云自季康子始而云康子之過者，此孔子答曾子之時，上去桓公巳遠，二主行來又久，故云「自桓公始也」。康子之過者，正當孔子之時，未知後代行之以以否，不得云自季康子始，但見當時失禮，故云「今之二孤，自季康子之過也」。○注「辯猶」至「公也」。○正義曰：若康子者，經云「有司」，謂當時執事之有司，畏季子之威，不敢辯正，故云「若康子者」。若，順也。云「君弔其臣之禮也」者，按《士喪禮》：「君使人弔，主人進中庭，哭拜稽顙成踊。」《喪大記》云：「大夫既殯，君弔，主人門右，北面哭拜稽顙。」今季康子與之同，故云「君弔其臣之禮也」。云「鄰國之君弔，君為之主」者，以賓主尊卑宜敵，故君為主，主則拜賓，康子又拜，故云「非也，當哭踊而巳」，但唯君答拜耳。出公來弔，《春秋》不見經者，蓋為弔而來，非有國之大事，故略而不書於經也。出公輒，是靈公孫也。曾子所問，皆前孤後主。今答前主後孤者，謂齊桓公之時事在前，衛君之事在後。
		</region>
	</paragraph>
	<paragraph index="35">
		<region typus="original" subtype="" id="4493" explains="">
曾子問曰：「古者師行，必以遷廟主行乎？」孔子曰：「天子巡守，以遷廟主行，載於齊車，言必有尊也。今也取七廟之主以行，則失之矣。
		</region>
		<region typus="comment" subtype="注" id="4494" explains="4493">
齊車，金路。○音義：守，手又反，本亦作狩。齊，側皆反，本亦作齋，注及下同；齊車，祭祀所乘金輅也。
		</region>
		<region typus="original" subtype="" id="4495" explains="">
當七廟五廟無虛主。虛主者，唯天子崩，諸侯薨，與去其國，與祫祭於祖，為無主耳。吾聞諸老聃曰：「天子崩，國君薨，則祝取群廟之主而藏諸祖廟，禮也。卒哭成事，而后主各反其廟。
		</region>
		<region typus="comment" subtype="注" id="4496" explains="4495">
老聃，古壽考者之號也。與孔子同時。藏諸主於祖廟，像有凶事者聚也。卒哭成事，先祔之祭名也。○音義：祫音洽。聃，他甘反。老聃，即老子也。祔音附。
		</region>
		<region typus="original" subtype="" id="4497" explains="">
君去其國，大宰取群廟之主以從，禮也。
		</region>
		<region typus="comment" subtype="注" id="4498" explains="4497">
鬼神依人者也。○音義：從，才用反，下「裨從」、「而從」同。
		</region>
		<region typus="original" subtype="" id="4499" explains="">
祫祭於祖，則祝迎四廟之主。
		</region>
		<region typus="comment" subtype="注" id="4500" explains="4499">
祝，接神者也。
		</region>
		<region typus="original" subtype="" id="4501" explains="">
主出廟入廟，必蹕。』
		</region>
		<region typus="comment" subtype="注" id="4502" explains="4501">
蹕，止行也。○音義：蹕音畢。
		</region>
		<region typus="original" subtype="" id="4503" explains="">
老聃云。」曾子問曰：「古者師行無遷主，則何主？」孔子曰：「主命。」問曰：「何謂也？孔子曰：「天子諸侯將出，必以幣、帛、皮、圭告於祖禰，遂奉以出載於齊車以行。每捨奠焉，而後就舍。
		</region>
		<region typus="comment" subtype="注" id="4504" explains="4503">
以脯醢禮神，乃敢即安也。所告而不以出，即埋之。
		</region>
		<region typus="original" subtype="" id="4505" explains="">
反必告，設奠，卒，斂幣、玉，藏諸兩階之間，乃出。蓋貴命也。」
		</region>
	</paragraph>
	<paragraph index="36">
		<region typus="comment" subtype="疏" id="4506" explains="4493,4494,4495,4496,4497,4498,4499,4500,4501,4502,4503,4504,4505">
疏「曾子」至「命也」。○正義曰：此一節論師出當取遷廟主，及幣帛皮圭以行廟無虛主之事，各隨文解之。○注「齊車金路」。○正義曰：按《齊僕》云「掌馭金路」，《大馭》「掌馭玉路」。凡祭祀皆乘玉路，齊車則降一等，乘金路也。「遷廟主行」者，皇氏云「謂載新遷廟之主」，義或然也。○注「老聃」至「名也」。○正義曰：按下文「助葬於巷黨，老聃曰：丘止柩」，又莊子稱孔子與老聃對言，是與孔子同時也。按《史記》云：「老聃，陳國苦縣賴鄉曲仁裡也。為周柱下史，或為守藏史。」鄭注《論語》云：「老聃，周之大史，未知所出。」云「像有凶事者聚也」者，此實凶事而云象者，以凶事生人自聚，今主亦集聚，似生人之聚，故云象也。云「卒哭成事，先祔之祭名也」者，《檀弓》云：「卒哭曰成事，謂漸成吉事。」《檀弓》又曰：「明日祔於祖。」是卒哭之事，在祔祭之前。鄭必云「先祔之祭名」者，以卒哭主各反其廟者，為明日祔時，須以新死者祔祭於祖，故祖主先反廟也。○注「祝接神者也」。○正義曰：以其祫祭於祖，是祝之所掌之事，故祝迎四廟之主。若去其國，非祭祀之事，故大宰取群廟之主以從，鬼神依人故也。祫祭於祖，則迎四廟之主，祝主接神，故迎之也。祫，合祭。祖，大祖。三年一祫，謂當祫之年，則祝迎高、曾、祖禰四廟，而於大祖廟祭之。天子祫祭，則迎六廟之主，今言迎四廟者，舉諸侯言也。主出廟入廟必蹕。主謂木主，群廟之主也。主：天子一尺二寸，諸侯一尺。出廟者，謂出已廟而往大祖廟，入廟謂從大祖廟而反還入已廟。若在廟院之外，當主出入之時，必須蹕止行人。若王入大祖廟中，則不可須蹕也，似壓於尊者也。若有喪及去國，無蹕禮也。○「老聃云」，從上「天子崩」以下，至「出廟入廟必蹕」以上，皆是老聃所云，結上義也。○「孔子曰主命」者，孔子言天子諸侯將出，既無遷主，乃以幣帛及皮圭告於祖禰之廟，遂奉以出行，載於齊車，以象受命，故云「主命」。○「將出」至「命也」。○以曾子不解主命之意，故孔子答以主命之義。云天子諸侯將出，必以幣帛皮圭告於祖禰之廟，告訖，遂奉此幣帛皮圭以出於廟，載於齊車金路以行，每至停捨之處，先以脯醢奠此幣帛皮圭，而後始就停捨之處。行還反後，必陳此幣帛皮圭於祖禰主前以告神，又設奠祭既卒，斂此幣帛皮圭，埋諸兩階之間，乃後而出，蓋貴此主命故也。○注「以脯」至「埋之」。○正義曰：經云「每捨奠焉」，以其在路不可恆設牲牢，故知以脯醢也。與殯奠同謂之奠，以其無尸故也。云「所告而不以出，即埋之」者，皇氏云：「謂有遷主者，直以幣、帛告神，而不將幣、帛以出行，即埋之兩階之間。無遷主者，加之以皮圭告於祖禰，遂奉以出。」熊氏以為每告一廟，以一幣玉，告畢，若將所告遠祖幣玉行者，即載之而去。若近祖幣玉，不以出者，即埋之。以其反還之時，以此載行幣玉，告於遠祖，事畢，則埋於遠祖兩階間。其近祖以下，直告祭而巳，不陳幣玉也。
		</region>
	</paragraph>
	<paragraph index="37">
		<region typus="original" subtype="" id="4507" explains="">
子游問曰：「喪慈母如母，禮與？」
		</region>
		<region typus="comment" subtype="注" id="4508" explains="4507">
如母，謂父卒三年也。子游意以為國君亦當然。禮所云者，乃大夫以下，父所使妾養妾子。
		</region>
		<region typus="original" subtype="" id="4509" explains="">
孔子曰：「非禮也。古者男子外有傅，內有慈母，君命所使教子也，何服之有？
		</region>
		<region typus="comment" subtype="注" id="4510" explains="4509">
言無服也。此指謂國君之子也。大夫士之子，為庶母慈巳者服小功，父卒乃不服。
		</region>
		<region typus="original" subtype="" id="4511" explains="">
昔者魯昭公少喪其母，有慈母良，及其死也，公弗忍也，欲喪之。有司以聞曰：『古之禮，慈母無服。
		</region>
		<region typus="comment" subtype="注" id="4512" explains="4511">
據國君也。良，善也。謂之慈母，固為其善。國君之妾子於禮不服也。昭公年三十，乃喪齊歸，猶無戚容，是不少，又安能不忍於慈母？此非昭公明矣，未知何公也。○音義：少喪，如字下及注皆同，讀者亦息浪反。
		</region>
		<region typus="original" subtype="" id="4513" explains="">
今也君為之服，是逆古之禮而亂國法也。若終行之，則有司將書之，以遺後世，無乃不可乎？』公曰：『古者天子練冠以燕居。』公弗忍也，遂練冠以喪慈母。喪慈母自魯昭公始也。」
		</region>
		<region typus="comment" subtype="注" id="4514" explains="4513">
公之言又非也。天子練冠以燕居，蓋謂庶子王為其母。○音義：遺如字，猶垂反，又於季反。
		</region>
	</paragraph>
	<paragraph index="38">
		<region typus="comment" subtype="疏" id="4515" explains="4507,4508,4509,4510,4511,4512,4513,4514">
疏「子游」至「始也」。○正義曰：此一節論諸侯之子喪慈母無服之事。「喪慈母」者，子游之意以。《喪服》：大夫以下，所使妾無子者，養妾子之無母者謂之慈母，喪此慈母，如巳之母。今國君喪其慈母，還如已母，是禮與？○注「如母」至「妾子」。○正義曰：如母，謂父卒三年也。知者，以《喪服》慈母如母，在「父卒三年」章中，故云「謂父卒三年」。若父在之時，則期也。鄭注《喪服》：「大夫妾子，父在為母大功。士之妾子，父在為母期。」則父在為慈母亦當與已母同也」。云「子游意以為國君亦當然」者，鄭知國君者，以下孔子答云「君命所使教子也」。又引魯昭公之事，皆以國君答子游，明子游本問國君也。云「禮所云者，乃大夫以下，父所使妾養妾子」者，「禮所云」，謂《喪服》所云「慈母如母」也。按《喪服傳》云：「慈母者何也？妾之無子者，妾子之無母者，父命妾曰，女以為子。命子曰，女以為母。若是則生養之，終其身如母，死則喪之三年。」必知大夫以下者，以天子諸侯不服庶母，故此云「君命所使，何服之有？」故知此慈母如母，謂大夫以下也。天子諸侯則絕之也。○注「此指」至「不服」。○正義曰：鄭知經指國君之子者，以經云「君命所使教子」，故知謂國君之子也。國君之子尚不服庶母，則國君身不服庶母可知也。云「大夫士之子，為庶母慈已者服小功」者，按《喪服》小功章云：「君子子為庶母慈已者。」傳云：「君子子者，貴人之子也。為庶母何以小功也？以慈已加也。」云「父卒乃不服」者，按《喪服》云：「士為庶母緦。」則大夫之子父沒，為庶母慈已亦緦。此云「父卒乃不服」者，謂不服小功，仍服緦耳。若大夫之子，庶母不慈已者，雖父在亦服緦，故鄭注《喪服》云：「其不慈已則緦可也。」《喪服》注又云：「士之妻自養其子，則不得有庶母慈已。」此云大夫士者，因大夫連言士耳，其實士無庶母慈已者。皇氏云：「有士誤也。」熊氏云：「士之適子無母，乃命妾慈已，亦為之小功。」知者，以士為庶母緦，明士子亦緦，以慈已加小功，故此連言大夫士也。凡諸侯之子適庶皆三母，故《內則》云：「必求其寬裕慈惠，溫良恭敬，慎而寡言者為子師，其次為慈母，其次為保母。」《內則》據諸侯也。其大夫及公子適妻子亦三母，故《喪服》云：「君子子為庶母慈已小功。」注云：「君子子者，大夫及公子之適妻子。」又注引《內則》三母，是大夫及公子適妻之子為三母，故彼注不云師、保，慈母居中，服之可知也。言君之庶子，內有慈母，又大夫公子適妻子為慈母。小功，則大夫公子之庶子無三母也，但有慈母如母也。○注「據國」至「公也」。○正義曰：前經指國君之子，此經引魯昭公，故云「據國君也」。是國君與其子同也。云「謂之慈母，固為其善」者，《內則》既云擇於諸母寬裕慈惠溫良者以為子師，其次為慈母，此云慈母良，固當是性行善者。云「國君之妾子於禮不服也」者，以《喪服》公子為其母練冠麻衣，故云「於禮不服」。親母尚不服，庶母不服可知。若父卒，得為已母大功也。云「昭公年三十乃喪齊歸」者，按襄三十一年襄公薨，《左傳》云：「昭公十九猶有童心。」是即位時年十九也。昭公十一年，其母齊歸薨而無慼容，是年三十，非少孤也。按《家語》云：「孝公有慈母良。」今鄭云「未知何公」者，鄭不見《家語》故也。或《家語》王肅所足，故鄭不見也。○注「公之」至「其母」。○正義曰：「公之言又非「者，以上云公弗忍、欲喪慈母既為非，今公言「古者天子練冠以燕居」，是公言又非也。云「天子練冠以燕居，綯謂庶子王為其母」者，按鄭注《服問》云「庶子為後、為其母緦。《春秋》有以小君服之者」，故《春秋》母以子貴，其服皆伸。而天子服練冠者、皇氏云：「若適小君沒則得伸。若小君猶在，則其母厭屈，故練冠也。所以不同大夫士為後著緦服，必練冠者，以大夫士為母本應三年，以為後壓屈，故降服緦麻。王侯庶子為母本練冠，故今應練冠，此乃異代之法。」按《喪服》緦麻章云：「庶子為後、為其母緦。」鄭注《服問》云：「庶子為後、為其母緦。」則是周法，天子、諸侯、大夫、士，一也。凡言古者，皆據今而道前代，此經既云古者天子為其母，則是前代可知也。以經無明文，故鄭注云「綯謂庶子上為其母」。綯是疑辭也。
		</region>
	</paragraph>
	<paragraph index="39">
		<region typus="original" subtype="" id="4516" explains="">
曾子問曰：「諸侯旅見天子，入門，不得終禮，廢者幾？」
		</region>
		<region typus="comment" subtype="注" id="4517" explains="4516">
○注：旅，眾。○音義：幾，居豈反，下同。
		</region>
		<region typus="original" subtype="" id="4518" explains="">
孔子曰：「四。」「請問之。」曰：「大廟火，日食，后之喪，雨霑服失容，則廢。
		</region>
		<region typus="comment" subtype="注" id="4519" explains="4518">
○注：大廟，始祖廟、宗廟皆然，主於始祖耳。○音義：霑，竹廉反。
		</region>
		<region typus="original" subtype="" id="4520" explains="">
如諸侯皆在而日食，則從天子救日，各以其方色與其兵。
		</region>
		<region typus="comment" subtype="注" id="4521" explains="4520">
○注：示奉時事，有所討也。方色者，東方衣青，南方衣赤，西方衣白，北方衣黑。兵未聞也。○音義：衣，於既反。
		</region>
		<region typus="original" subtype="" id="4522" explains="">
大廟火，則從天子救火，不以方色與兵。」
		</region>
	</paragraph>
	<paragraph index="40">
		<region typus="comment" subtype="疏" id="4523" explains="4516,4517,4518,4519,4520,4521,4522">
疏 「曾子」至「則廢」。○正義曰：此一節論行禮有故，不得終之事，各依文解之。○注「大廟」至「祖耳」。○正義曰：《公羊傳》云：「周公稱太廟，魯之始祖也。」明諸國皆然。餘廟有火亦廢朝，故云「宗廟皆然」。特云大廟火，是主於始祖而言耳。○注「示奉」至「聞也」。○正義曰：「示奉時事」，解各以其方色。「有所討」，解與其兵也。故諸侯皆在京師者，則從天子救日，為陰侵陽，是君弱臣強之象。「方色者，東方衣青，南方衣赤，西方衣白，北方衣黑。兵未聞」者，《隱義》云：「東方用戟，南方用矛，西方用弩，北方用楯，中央用鼓，所以有所討者，以日食陰侵陽，示欲助天子討陰也，亦備非常。」以彼非正經，故不取也。《穀梁》云：「天子救日，置五麾，陳五兵五鼓。諸侯置三麾，陳三鼓三兵。大夫擊門。士擊柝。言充其陽也。」范寧云：「凡聲陽也。擊鼓為聲，所以助陽壓陰也。」《春秋傳》曰：「日有食之，天子伐鼓於社，責上公也。諸侯伐鼓於朝，退自責也。」《夏書》曰：「辰不集於房，瞽奏鼓，嗇夫馳，庶人走。」孔傳曰：「辰，日月所會。集，合也。房，日月所舍，而不合其所舍，食可知也。馳走者，救日之備也。奏猶擊也。」《周禮》有救日之弓，但不知兵之細別，故云「未聞」。
		</region>
	</paragraph>
	<paragraph index="41">
		<region typus="comment" subtype="疏" id="4524" explains="4516,4517,4518,4519,4520,4521,4522">
○「大廟火，則從天子救火，不以方色與」兵。○以日食是陰之災，故象五方之色，以兵討陰。救火無此義，故不用五方色及兵也。○注「夫人，君之夫人」。
		</region>
	</paragraph>
	<paragraph index="42">
		<region typus="original" subtype="" id="4525" explains="">
曾子問曰：「諸侯相見，揖讓入門，不得終禮，廢者幾？」孔子曰：「六。」「請問之。」曰：「天子崩，大廟火，日食，后夫人之喪，雨霑服失容，則廢。」
		</region>
		<region typus="comment" subtype="注" id="4526" explains="4525">
○注：夫人，君之夫人。
		</region>
	</paragraph>
	<paragraph index="43">
		<region typus="comment" subtype="疏" id="4527" explains="4525,4526">
疏○正義曰：此經曰「后夫人之喪」，恐是天子之三夫人，故云「君之夫人」。此大廟火者，亦謂君之大廟，非天子大廟也。知非者，既云「揖讓入門」，無容天子大廟之火赴告即至，故知非王之大廟。假令在後堂朝，方聞火時，過巳久，又不可廢朝，故知非王之大廟也。
		</region>
	</paragraph>
	<paragraph index="44">
		<region typus="original" subtype="" id="4528" explains="">
曾子問曰：「天子嘗、禘、郊、社五祀之祭，簠簋既陳，天子崩，后之喪，如之何？」孔子曰：「廢。」
		</region>
		<region typus="comment" subtype="注" id="4529" explains="4528">
○注：既陳，謂夙興陳饌牲器時也。天子七祀，言五者，關中言之。○音義：禘，大計反。簠音甫，徐方於反，又音蒲。簋音軌。饌，仕戀反，又仕轉反，下同。
		</region>
	</paragraph>
	<paragraph index="45">
		<region typus="comment" subtype="疏" id="4530" explains="4528,4529">
疏○注「既陳」至「言之」。○正義曰：知「既陳，謂夙興陳饌牲器時也」者，以下文云「當祭而日食」，則此簠簋既陳，不當祭也。既不當祭時，明是祭前陳饌牲器也。前文云「天子崩，后之喪」與日食、大廟火，其禮皆同。則此簠簋既陳，日食、大廟火亦同也。故下云「如牲至未殺，則廢」是也。牲至已殺則行接祭，其天子崩，后之喪，牲入雖殺，不可行接祭，以其喪事重故也。云「天子七祀，言五者，關中言之」者，鄭此注以《周禮》言之，《祭法》周天子七祀，諸侯五祀，大夫三祀。五居其中，言是諸侯之法，舉五而言，則上兼七，下通三，欲見天子及大夫其祭皆然，故云「關中言之」。關，通也，謂通取中央而言之。經云「嘗禘」者，謂宗廟之祭也。「郊社」謂天地之祭，舉天地宗廟，則五祀以上之祭皆在其中。
		</region>
	</paragraph>
	<paragraph index="46">
		<region typus="original" subtype="" id="4531" explains="">
曾子問曰：「當祭而日食，大廟火，其祭也如之何？」孔子曰：「接祭而巳矣。如牲至未殺，則廢。」
		</region>
		<region typus="comment" subtype="注" id="4532" explains="4531">
○注：接祭而已，不迎尸也。
		</region>
	</paragraph>
	<paragraph index="47">
		<region typus="comment" subtype="疏" id="4533" explains="4531,4532">
疏正義曰：謂牲至之後則接祭之也。接，祭之也。接，捷也。捷，速也。速而祭之。○注正義曰：經云「如牲至未殺，則廢」，此云「接祭」，則牲至巳殺之後也。按《郊特牲》云「既灌然後迎牲」，則迎尸於奧，在未殺牲之前。此經殺牲，後云不迎尸者，凡迎尸之禮，其節有二：一是祭初迎尸於奧而行灌禮，灌畢而後出迎牲，於時筵尸於戶外，殺牲薦血毛，行朝踐之禮，設腥&lt;月閻&gt;之俎於尸前，是一也；然後退而合亨，更迎尸入坐於奧，行饋孰之禮，是二也。此云不迎尸者，直於堂上行朝踐禮畢則止，不更迎尸而入。此謂宗廟之祭，郊社之祭無文，不迎尸亦謂此時也。熊氏云：「郊社五祀，祭初未迎尸之前，巳殺牲也。以其無灌故也。」故《大宰》云：「祀五帝，納享。」注云：「納享謂祭之時。」又《中霤禮》皆為祭奠於主，乃始迎尸，是郊及五祀殺牲在迎尸之前也。則此不迎尸亦得為祭，初不迎尸也。
		</region>
	</paragraph>
	<paragraph index="48">
		<region typus="original" subtype="" id="4534" explains="">
天子崩，未殯，五祀之祭不行。既殯而祭。其祭也，尸入，三飯不侑，酳不酢而巳矣。自啟至於反哭，五祀之祭不行，巳葬而祭，祝畢獻而巳。
		</region>
		<region typus="comment" subtype="注" id="4535" explains="4534">
○注：既葬彌吉，畢獻祝而後止。郊社亦然，惟嘗禘宗廟俟吉也。○音義：飯，扶晚反，下同。不侑音又，絕句，下皆放此。酳音胤，又仕覲反。酢，才各反。比，必利反。
		</region>
	</paragraph>
	<paragraph index="49">
		<region typus="comment" subtype="疏" id="4536" explains="4534,4535">
疏 「天子」至「天子」。○正義曰：天子諸侯祭禮既亡，今《儀禮》唯有大夫士祭禮以言之。按《特牲饋食禮》：「祝延尸於奧，迎尸而入，即延坐，三飯告飽，祝侑尸，尸又飯，至於九飯畢。」若大夫依《少牢饋食》，尸食十一飯而畢，鄭注《少牢》云：「士九飯，大夫十一飯也。」則其餘有十三飯、十五飯也。按此說，則諸侯十三飯，天子十五飯。又按《特牲禮》，尸九飯畢，主人酌酒酳尸，尸飲卒爵，酢主人，主人受酢飲畢，酌獻祝，祝飲畢，主人又酌獻佐食。此是士之祭禮也。今約此而說天子五祀之祭也。○「天子崩未殯，五祀之祭不行」者。○以初崩哀慼，未遑祭祀。雖當五祀，祭時不得行。既殯而祭者，但五祀外神，不可以巳私喪久廢其祭，故既殯哀情稍殺而後祭也。○「其祭也，尸入，三飯不侑，酳不酢而巳矣」者，今喪既殯，不得純如吉禮，理須宜降殺。侑，勸也。故迎尸入奧之後，尸三飯告飽則止，祝更不勸侑其食，使滿常數也。又熊氏云：「『三飯不酳，不酢而巳矣』，謂迎尸入奧之後，尸三飯即止，祝不勸侑至十五飯，於時塚宰攝主酌酒酳尸，尸受卒爵，不酢攝主，故云『三飯不侑，酳不酢而巳』者，謂唯行此而巳，不為在後餘事也。」○「自啟至於反哭，五祀之祭不行」者，謂欲葬之時，從啟殯以後，葬畢反哭以前，靈柩既見，哀摧更甚，故云「五祀之祭不行，巳葬而祭，祝畢獻而巳」。「巳葬而祭」者，謂巳葬反哭殯宮畢而行其祭，但既葬彌吉，尸入三飯之後，祝乃侑尸，尸食十五飯，攝主酳尸，尸飲卒爵而酢攝主，攝主飲畢酌而獻祝，祝受飲畢則止，無獻佐食以下之事。所以然者，以葬後未甚吉，唯行此禮而巳。而巳，是語辭也。皇氏云：「巳，止也。」○注「既葬」至「吉也」。○正義曰：經云祝畢獻止，謂祝受獻祭禮，遂畢止，不獻佐食以下。云「郊社亦然」者，《王制》云「唯祭天地社稷，為越紼而行事」，是與五祀同也。趙商問云：「自啟至反哭，五祀之祭不行。注云『郊社亦然』者，按《王制》云『唯天地社稷為越紼而行事』何？」趙商之意，葬時郊社之祭不行，何得有越紼而行事？鄭答：「越紼行事，喪無事時，天地郊社有常日，自啟及至反哭，自當辟之。」鄭言無事者，謂未殯以前是有事，既殯以後未啟以前是無事，得行祭禮，故有越紼行事。鄭云「郊社有常日，自啟至反哭，自當辟之」者，郊社既有常日，自啟反哭，當辟此郊社之日。郊社尊，故辟其日，不使相妨。五祀既卑，若與啟反哭日相逢，則五祀辟其日也。鄭言天地社稷去殯處遠，祭時逾越此紼而往赴之。五祀去殯處近，暫往則還，故不為越紼也。云「唯嘗禘宗廟俟吉也」者，謂為嘗禘之禮以祭宗廟，俟待於吉，故《王制》云「喪三年不祭」是也。其在喪祭郊社之時，其喪所朝夕仍奠，知者，《雜記》云：「國禁哭則止，朝夕之奠即位，自因也。」人臣尚爾，明天子得也。
		</region>
	</paragraph>
	<paragraph index="50">
		<region typus="original" subtype="" id="4537" explains="">
曾子問曰：「諸侯之祭社稷，俎豆既陳，聞天子崩，后之喪，君薨，夫人之喪，如之何？」孔子曰：「廢。
		</region>
		<region typus="comment" subtype="注" id="4538" explains="4537">
○注：亦謂夙興陳饌牲器時也。
		</region>
		<region typus="original" subtype="" id="4539" explains="">
自薨比至於殯，自啟至於反哭，奉帥天子。」
		</region>
		<region typus="comment" subtype="注" id="4540" explains="4539">
○注：帥，循也。所奉循如天子者，謂五祀之祭也。社稷亦然。○音義：比，必利反。
		</region>
	</paragraph>
	<paragraph index="51">
		<region typus="comment" subtype="疏" id="4541" explains="4537,4538,4539,4540">
疏○注「帥循」至「亦然」。○正義曰：「帥，循也」，此《釋詁》文。以經云奉循天子。按上天子有祭五祀之文，今云奉循如天子，謂諸侯五祀亦如天子，故云「謂五祀之祭」。是諸侯五祀，如天子五祀也。今此諸侯祭社稷，其遭喪節制與五祀同，故云「社稷亦然」。按天子崩、后喪，諸侯當奔赴，得奉循天子之禮者，諸侯或不自親奔而身在國者，或唯據君薨及夫人之喪，其嗣子所祭，得奉循天子者也。
		</region>
	</paragraph>
	<paragraph index="52">
		<region typus="original" subtype="" id="4542" explains="">
曾子問曰：「大夫之祭，鼎俎既陳，籩豆既設，不得成禮，廢者幾？」孔子曰：「九。」「請問之。」曰：「天子崩，后之喪，君薨，夫人之喪，君之大廟火，日食，三年之喪，齊衰，大功，皆廢。外喪自齊衰以下，行也。
		</region>
		<region typus="comment" subtype="注" id="4543" explains="4542">
○注：齊衰異門則祭。
		</region>
		<region typus="original" subtype="" id="4544" explains="">
其齊衰之祭也，尸入，三飯，不侑，酳不酢而巳矣。大功，酢而巳矣。小功、緦，室中之事而巳矣。
		</region>
		<region typus="comment" subtype="注" id="4545" explains="4544">
○注：室中之事，謂賓長獻。○音義：長，丈竹反，下文「誄長」同。
		</region>
		<region typus="original" subtype="" id="4546" explains="">
士之所以異者，緦不祭。
		</region>
		<region typus="comment" subtype="注" id="4547" explains="4546">
○注：然則士不得成禮者十一。
		</region>
		<region typus="original" subtype="" id="4548" explains="">
所祭，於死者無服，則祭。」
		</region>
		<region typus="comment" subtype="注" id="4549" explains="4548">
○注：謂若舅，舅之子，從母昆弟。
		</region>
	</paragraph>
	<paragraph index="53">
		<region typus="comment" subtype="疏" id="4550" explains="4542,4543,4544,4545,4546,4547,4548,4549">
疏「曾子」至「行也」。○正義曰：不直云大功以上皆廢，而歷序三年之喪、齊衰、大功者，以曾子問廢者有幾，孔子對云廢者有九，遂歷序九種之事，一一備言。此大夫祭者，謂祭宗廟，故下文云「所祭，於死者無服，則祭」，是據宗廟也。○注「齊衰異門則祭」。○正義曰：今遭異門，其齊衰之喪祭也。○「尸入，三飯，不侑，酳不酢而巳矣」。○若遭異門齊衰之喪，其祭迎尸入室，但三飯則止。祝更不勸侑使至十一，但三飯耳，則主人酌酒酳尸，尸不酢主人，唯此而巳。○「大功，酢而巳矣」。○大功服輕，祭禮稍備。尸三飯，祝侑至十一飯而止。主人酌酒酳尸，尸酢主人，主人乃停，故云「大功酢而巳矣」。○「小功、緦，室中之事而巳矣」。○小功與緦麻，其服轉輕，祭禮轉備，其祭，尸十一飯訖，主人酳尸，尸卒爵，酢主人，主人獻祝及佐食畢。次主婦獻尸，尸酢主婦，主婦又獻祝及佐食。次，賓長獻尸。○若平常之祭，尸得賓長獻爵，則止不舉，待致爵之後，尸乃舉爵。今既喪殺，賓長獻尸，尸飲以酢賓，賓又獻祝及佐食而祭畢止。凡尸在室之奧，祝在室中北廂南面，佐食在室中戶西北面，但主人主婦及賓獻尸及祝、佐食等三人，畢則止，故云「室中之事而巳矣」。若致爵之時，主婦在房中南面，主人獻賓堂上北面，皆不在室中。其室中者，獻尸、祝、佐食耳，故此注云「室中之事，謂賓長獻。」此小功緦麻兼內外。知者，以前文云內喪大功以上廢，則知內喪小功以下不廢也。按《雜記》云：「臣妾死於宮中，三月而後祭之。」此內喪緦麻不廢祭者，此謂鼎俎既陳，臨祭之時，故不廢也。若不當祭時，有臣妾死於宮中，及大夫為貴妾緦，庶子為父後者，為其母緦之屬，皆不祭。○「士之所以異者，緦不祭」。○孔子見曾參歷問至大夫，必應及士，故因廣舉士以語之。大夫唯至大功為九，而士又加緦、小功二等，合為十一。此亦謂祭宗廟鼎俎既陳而值喪也。大夫祭值緦、小功，不辨內外，皆不廢祭，而禮則小異耳。士值緦、小功，不辨外內，一切皆廢祭，士輕，故為輕親伸情也。○「所祭，於死者無服，則祭」，所祭，謂士祭祖禰，而死者巳雖為緦，祖禰於死者無服，鼎俎既陳，則亦祭也。○注「謂若」至「昆弟」。○正義曰：此等於巳雖服緦，而於祖禰則無服。然此皆母親，而得云無服者，祭祀以祖禰為主，母親於巳服緦，於祖禰無服。然此皆母親，以父為主也。其從母，父雖無服，巳為小功。熊氏云：「亦廢祭也。」皇氏云：「以從母，於父無服，不廢祭也。」按經云「緦不祭，所祭，於死者無服，則祭」，據緦為文，似不關小功，故鄭以緦服解之，皇氏橫加小功，其義非也。
		</region>
	</paragraph>
	<paragraph index="54">
		<region typus="original" subtype="" id="4551" explains="">
曾子問曰：「三年之喪弔乎？」孔子曰：「三年之喪，練不群立，不旅行。
		</region>
		<region typus="comment" subtype="注" id="4552" explains="4551">
○注：為其苟語忘哀也。○音義：為，于偽反，下「為彼」、「為親」、「妻為」、「婦為」、「為巳病」皆同。
		</region>
		<region typus="original" subtype="" id="4553" explains="">
君子禮以飾情，三年之喪而弔哭，不亦虛乎？」
		</region>
		<region typus="comment" subtype="注" id="4554" explains="4553">
○注：為彼哀，則不專於親也。為親哀，則是妄弔。
		</region>
	</paragraph>
	<paragraph index="55">
		<region typus="comment" subtype="疏" id="4555" explains="4551,4552,4553,4554">
疏「曾子」至「虛乎」。○正義曰：此一節論身有重服，不得弔人之事。○「君子禮以飾情」，凡行吉凶之禮，必使外內相副，用外之物以飾內情，故云衰以飾在內之情，故冠冕文彩以飾至敬之情，粗衰以飾哀痛之情，所以《三年問》云：「衰服為至痛飾也。」故云「君子禮以飾情」也。○「三年之喪而弔哭，不亦虛乎」者，若身有重服而弔他人，則非飾情，所以為虛也。言虛者，弔與服並虛也。何者？若巳有喪，弔彼而哭哀彼，則忘巳本哀，是巳服為虛也。若心存於巳哀，忘彼而哭彼，則是於弔為虛也。故注云「為彼哀則不專於親也，為親哀則是妄弔」。
		</region>
	</paragraph>
	<paragraph index="56">
		<region typus="original" subtype="" id="4556" explains="">
曾子問曰：「大夫士有私喪，可以除之矣。而有君服焉，其除之也如之何？」孔子曰：「有君喪服於身，不敢私服，又何除焉？
		</region>
		<region typus="comment" subtype="注" id="4557" explains="4556">
○注：重喻輕也。私喪，家之喪也。《喪服四制》曰：「門外之治，義斷恩。」○音義：治，直吏反。斷，丁亂反。
		</region>
		<region typus="original" subtype="" id="4558" explains="">
於是乎有過時而弗除也。君之喪服除，而后殷祭，禮也。」
		</region>
		<region typus="comment" subtype="注" id="4559" explains="4558">
○注：謂主人也。支子則否。○音義：除如字，徐直慮反。
		</region>
	</paragraph>
	<paragraph index="57">
		<region typus="comment" subtype="疏" id="4560" explains="4556,4557,4558,4559">
疏「曾子」至「禮也」。○正義曰：此一節論臣有君親之喪，當隆於君之事，各依文解之。○「孔子曰：有君喪服於身，不敢私服，又何除焉」者，答以重喻輕也。「門外之治，義斷恩」，若身有君服，後遭親喪，則不敢為親制服也。「又何除焉」者，謂成喪服為重始，除服為輕末，在親始重之日，尚不獲伸，況輕末之時而可行乎？故云「又何除焉」。「君之喪服除，而後殷祭，禮也」者，殷祭，謂小大二祥祭也。以其禮大，故曰殷也。言初乃為身有君服，不敢為親私除。若君服除後，乃可為親行私喪二祥之祭，以伸孝心也。故盧氏云：「殷祭，盛也。君服除，乃行釋私服之禮。」庾蔚云：「今月除君服，明月可小祥，又明月可大祥，猶若久喪不葬者也。若未有君服之前，私服巳小祥者，除君服後，但大祥而可。巳有君服之時，巳私服或未小祥，是以總謂之殷祭，而不得云再祭。殷，大也。小、大二祥，變除之大祭，故謂之殷祭也。禘祫者，祭之大，故亦謂之殷祭。」但此論大夫士，則不應有禘祫，此殷是釋除之祭也。有殷事則之君所，鄭以為朔月月半薦新之奠，此又比朝夕為大也。各有所指，不嫌殷名同也。○注「謂主人也，支子則否」。○正義曰：主人謂適子仕官者，適子主祭祀，故二祥待除君服而後行也。若支子仕官，雖不得除私服，而其家適子巳行祥祭，庶子於後無所復追祭，故云否也。
		</region>
	</paragraph>
	<paragraph index="58">
		<region typus="original" subtype="" id="4561" explains="">
曾子曰：「父母之喪，弗除可乎？」
		</region>
		<region typus="comment" subtype="注" id="4562" explains="4561">
○注：以其有終身之憂。
		</region>
	</paragraph>
	<paragraph index="59">
		<region typus="comment" subtype="疏" id="4563" explains="4561,4562">
疏「曾子」至「可乎」。○正義曰：曾子又疑云，聖人制變受之期，情禮之殺，使送死有巳，復生有節，是不許人子有不除之喪。若適子除君服後，乃有殷祭之事，如喪久不葬者，此則可解。若庶子除君服後，無復殷祭之事，便是其為父母之服，一生不有除說之事，此於禮許得可乎？
		</region>
	</paragraph>
	<paragraph index="60">
		<region typus="original" subtype="" id="4564" explains="">
孔子曰：「先王制禮，過時弗舉，禮也。非弗能勿除也，患其過於制也。故君子過時不祭，禮也。」
		</region>
		<region typus="comment" subtype="注" id="4565" explains="4564">
○注：言制禮以為民中，過其時則不成禮。○音義：中如字，又丁仲反。
		</region>
	</paragraph>
	<paragraph index="61">
		<region typus="comment" subtype="疏" id="4566" explains="4564,4565">
疏「孔子」至「禮也」。○據制以答此所以不除意也。孔子言先王制禮，各有時節，若過則不追舉，是禮之意也。○「非弗」至「制也」。○勿猶不也，言今日不追除服者，非是不能除改也。為此不除，正是患其過於聖人之禮制也。○「故君子過時不祭，禮也」。○又引君子過時不舉之事以證之。過時不祭，謂春雨露既濡，君子履之，怵惕思親，思親故設祭。若春時或有事故不得行祭，至夏乃行夏祭，不復追補春祭，是過時不祭，以為禮也。若過時不祭，如適子仕者除君服後，猶得行殷祭。其四時之祭，過時所以不追者，假令春夏祭，本為感春夏而祭，至秋非時，故不追也。且今年春夏雖過時，至明年會應復有春夏，故當時則祭，過時不補前祭。祥非為感時，正是孝子為存親，存親則前後無異，故除君服巳伸孝心也。
		</region>
	</paragraph>
	<paragraph index="62">
		<region typus="original" subtype="" id="4567" explains="">
曾子問曰：「君薨既殯，而臣有父母之喪，則如之何？」孔子曰：「歸居於家，有殷事則之君所，朝夕否。」
		</region>
		<region typus="comment" subtype="注" id="4568" explains="4567">
○注：居家者，因其哀後隆於父母。殷事，朔月月半薦新之奠也。
		</region>
	</paragraph>
	<paragraph index="63">
		<region typus="comment" subtype="疏" id="4569" explains="4567,4568">
疏「孔子」至「夕否」。○殷，大也。孔子答云：君殯既訖，君所無事，父母新喪，故歸於家，以治父母之喪。若君喪有朔月月半薦新大事，則臣之適君所以哭君。若凡常朝夕則不往哭君，唯在家為父母治喪，故云「朝夕否」。若臣有父母之喪，既殯而後有君喪，則歸君所。若父母之喪有殷事之時，則來歸家，平常朝夕則不來，恆在君處。○注「居家」至「父母」。○正義曰：君薨既殯，是君喪在前；殯後親死，是父母喪在後。親喪痛甚，恆居於家，是隆於父母也。
		</region>
	</paragraph>
	<paragraph index="64">
		<region typus="original" subtype="" id="4570" explains="">
曰：「君既啟，而臣有父母之喪，則如之何？」孔子曰：「歸哭而反送君。」
		</region>
		<region typus="comment" subtype="注" id="4571" explains="4570">
○注：言送君，則既葬而歸也。歸哭者，服君服而歸，不敢私服也。
		</region>
	</paragraph>
	<paragraph index="65">
		<region typus="comment" subtype="疏" id="4572" explains="4570,4571">
疏「曰君」至「送君」。○正義曰：曾子上問「既殯」，今問「既啟」，故云「君既啟，而臣有父母之喪，則如之何」。孔子答曰：歸哭父母而反往送君，既葬畢，還來歸家，而治父母之喪。以此言之，父母之葬既啟，而有君之喪，則亦往哭於君所，而反送父母，父母葬畢而居君所。○注「言送」至「服也」。○正義曰：知既葬而歸者，以言送君則葬罷而歸則不待君之虞祭也。其君喪祔與卒哭未知臣往君所與否。云「歸哭者，服君服而歸，不敢私服也」者，謂歸哭父母，猶服君服，不私服也。知不私服者，上文云「有君喪服於身，不敢私服」，故知不私服也。
		</region>
	</paragraph>
	<paragraph index="66">
		<region typus="original" subtype="" id="4573" explains="">
曰：「君未殯，而臣有父母之喪，則如之何？」孔子曰：「歸殯，反於君所。有殷事則歸，朝夕否。
		</region>
		<region typus="comment" subtype="注" id="4574" explains="4573">
○注：其哀雜，主於君。
		</region>
		<region typus="original" subtype="" id="4575" explains="">
大夫室老行事，士則子孫行事。
		</region>
		<region typus="comment" subtype="注" id="4576" explains="4575">
○注：大夫、士其在君所之時，則攝其事。
		</region>
		<region typus="original" subtype="" id="4577" explains="">
大夫內子，有殷事，亦之君所，朝夕否。」
		</region>
		<region typus="comment" subtype="注" id="4578" explains="4577">
○注：謂夫之君既殯，而有舅姑之喪者。內子，大夫妻也。妻為夫之君，如婦為舅姑服齊衰。○音義：適，丁歷反。
		</region>
	</paragraph>
	<paragraph index="67">
		<region typus="comment" subtype="疏" id="4579" explains="4573,4574,4575,4576,4577,4578">
疏「曰君」至「夕否」。○正義曰：前問君既殯及既啟，而有父母之喪。今問君未殯，而臣有父母之喪，如之何？孔子答曰：歸殯父母訖，反於君所，以殯君恆在君所，家有殷事之時，則暫歸於家。若尋常朝夕，則不得歸也，故云「朝夕否」。盧氏云「歸殯，反於君所」者，人君五日而殯，故可以歸殯父母，而往殯君也。若其臨君之殯日，盧云「歸哭父母而來殯君」，則殯君訖，乃還殯父母也。以此言之，臣有父母之喪，未殯，而有君喪，去君殯日雖遠，祗得待殯君訖而還殯父母，以其君尊故也。○注「其哀雜，主於君」。○正義曰：以君未殯，則君哀重，而父母又喪，是親哀亦重。君與親哀既半相雜，君為尊，故主意於君故尋常恆在君所。○「大夫」至「行事」。○以大夫、士有殷事在君所之時，則在家之朝夕之奠有闕，若朝夕恆在君所之時，則在家朝夕之奠亦闕。奠不可廢，其大夫尊，故遣室老攝行其事；士卑，則子孫攝行其事。○注云「大夫」至「其事」。○正義曰：「大夫內子有殷事，亦之君所，朝夕否」，上文明大夫禮節，此明婦人之進止，君既殯而婦有舅姑之喪。大夫者，卿之總號。內子者，卿之適妻。以前問君薨既殯有父母之喪，此明君既殯後而婦有舅姑之喪，歸居於家，君有殷事之時，亦之君所。云「亦」者，謂亦同其夫也。非但夫往君所，妻亦往君所也。若尋常朝夕，則不往君所。舉此一條，婦同於夫，則君既啟及君未殯而有舅姑之喪，其禮悉同夫也。○注「內子」至「齊衰」。○正義曰：按僖二十四年《左傳》云：「晉趙姬請以叔隗為內子，而巳下之。」叔隗為趙衰妻，是大夫適妻也。若對而言之，則卿妻曰內子，大夫妻曰命婦。若散而言之，則大夫是卿之總號，其妻亦總名為內子。云「妻為夫之君，如婦為舅姑服齊衰」者，此《喪服》文也。
		</region>
	</paragraph>
	<paragraph index="68">
		<region typus="original" subtype="" id="4580" explains="">
賤不誄貴，幼不誄長，禮也。
		</region>
		<region typus="comment" subtype="注" id="4581" explains="4580">
○注：誄，累也。累列生時行跡，讀之以作謚。謚當由尊者成。○音義：誄，力水反，謂謚也。行，下孟反。謚音示，徐又以二反。
		</region>
		<region typus="original" subtype="" id="4582" explains="">
唯天子稱天以誄之。
		</region>
		<region typus="comment" subtype="注" id="4583" explains="4582">
○注：以其無尊焉。《春秋公羊》說，以為讀誄制謚於南郊，若云受之於天然。
		</region>
		<region typus="original" subtype="" id="4584" explains="">
諸侯相誄，非禮也。
		</region>
		<region typus="comment" subtype="注" id="4585" explains="4584">
○注：禮當請誄於天子也。天子乃使大史賜之謚。
		</region>
	</paragraph>
	<paragraph index="69">
		<region typus="comment" subtype="疏" id="4586" explains="4580,4581,4582,4583,4584,4585">
疏「賤不」至「禮也」。○正義曰：此一節論謚由尊者出之事。「賤不誄貴」，誄，累也。謂賤不得累列貴者之行而為謚，幼不得累列長者之行而作謚，如此是其禮也。所以然者，凡謚如此是其禮也。所以然者，凡謚表其實行，當由尊者所為。若使幼賤者為之，則各欲光揚在上之美，有乖實事，故不為也。○「唯天子稱天以誄之」者，諸侯及大夫其上猶有尊者為之作謚，其天子則更無尊於天子者，故唯為天子作謚之時，於南郊告天，示若有天命然，不敢自專也。○「諸侯相誄，非禮也」者，非但賤不誄貴，平敵相誄，亦為不可，故云「諸侯相誄，非禮也」。既賤不誄貴，按襄十三年《左傳》楚子囊為共王作謚者，春秋亂世不能知禮。此不言君臣兄弟，而言貴賤長幼者，廣包餘人，非唯君臣兄弟而巳。○注「以其」至「南郊」。○正義曰：按鄭之時，說《公羊》者而為此言，故《白虎通》云：「天子崩，大臣之於南郊，稱天以謚之者。為人臣子，莫不欲褒大其君，掩惡揚善，故至南郊，明不得欺天也。」○注「禮當」至「之謚」。○正義曰：按《白虎通》云：「君薨請謚，世子赴告於天子。大子唯遣大夫會葬而謚之。」又《檀弓》云：「公叔文子卒，其子戍請謚於君曰：『日月有時，將葬矣請所以易其名者，』」大夫當請誄於君，則諸侯理當言誄於天子。云「天子乃使大史賜之謚」者，按《大史職》云：「小喪，賜謚。」鄭云：「小喪，卿大夫也。」即大夫言賜之謚明謚，明諸侯之喪亦然。
		</region>
	</paragraph>
	<paragraph index="70">
		<region typus="original" subtype="" id="4587" explains="">
曾子問曰：「君出疆，以三年之戒，以椑從。君薨，其入如之何？」
		</region>
		<region typus="comment" subtype="注" id="4588" explains="4587">
○注：其出有喪備，疑喪入必異也。戒猶備也，謂衣衾也。親身棺曰椑，其餘可死乃具也。○音義：疆，居良反。椑，薄歷反，親身棺謂杝棺也。
		</region>
		<region typus="original" subtype="" id="4589" explains="">
孔子曰：「共殯服，
		</region>
		<region typus="comment" subtype="注" id="4590" explains="4589">
○注：此謂君巳大斂，殯服，謂布深衣、苴絰、散帶垂，殯時主人所服，共之以待其來也。其餘殯事，亦皆具焉。○音義：共殯音恭，注同；下必刃反。苴絰，七餘反；下大結反。散，息但反。
		</region>
		<region typus="original" subtype="" id="4591" explains="">
則子麻弁絰，疏衰菲杖，
		</region>
		<region typus="comment" subtype="注" id="4592" explains="4591">
○注：棺柩未安，不忍成服於外也。麻弁絰者，布弁而加環絰也。布弁，如爵弁而用布。杖者，為巳病。○音義：弁，皮彥反。柩，其又反。如爵，如或作加，誤也。為巳音以。
		</region>
		<region typus="original" subtype="" id="4593" explains="">
入自闕，升自西階。
		</region>
		<region typus="comment" subtype="注" id="4594" explains="4593">
○注：闕謂毀宗也。柩毀宗而入，異於生也。升自西階，亦異生也。所毀宗，殯宮門西也。於此正棺，而服殯服，既塗而成服。殷柩出毀宗，周柩入毀宗，禮相變也。
		</region>
		<region typus="original" subtype="" id="4595" explains="">
如小斂，則子免而從柩，
		</region>
		<region typus="comment" subtype="注" id="4596" explains="4595">
○注：謂君巳小斂也。主人布深衣，不括髪者，行遠不可無飾。○音義：免音問。
		</region>
		<region typus="original" subtype="" id="4597" explains="">
入自門，升自阼階。
		</region>
		<region typus="comment" subtype="注" id="4598" explains="4597">
○注：親未在棺，不忍異入，使如生來反。
		</region>
		<region typus="original" subtype="" id="4599" explains="">
君大夫、士一節也。」
		</region>
	</paragraph>
	<paragraph index="71">
		<region typus="comment" subtype="疏" id="4600" explains="4587,4588,4589,4590,4591,4592,4593,4594,4595,4596,4597,4598,4599">
疏「曾子」至「節也」。○正義曰：此論諸侯出外，死以喪歸之事。○曾子問夫子云：諸侯之君，或出疆朝會，其出之時，以三年之戒，以椑從。戒，備也。謂以三年喪備衣衾之屬，並以椑棺而從。出既有備，今其入也如之何？○注「其出」至「具也」。○正義曰：按《王制》云：「絞紟衾冒，死而後制。」此云戒備，謂衣衾者，熊氏云：「此言三年之戒，謂衣衾之裁。若其造作，死後乃為之。」○云「親身棺曰椑」，按《喪大記》云：「大棺八寸，屬六寸，椑四寸，從外鄉內親身也。」《檀弓》注云：「椑，堅著之言也。」謂椑雖親身，天子椑內猶有水兕，諸侯公椑內猶有兕，諸侯以椑為親身也。云「其餘可死乃具也」，謂除椑之外，大棺與屬，若在家年老，亦死前為之。今出疆椑從，年未老，故大棺等死後乃具也。○「孔子曰共殯服」者，於時大斂之後，主人從柩而歸，則其家豫共主人殯時所著之服，謂布深衣、苴絰、散帶垂也。於時主人從柩在路，以棺柩未安，未忍成服於外，唯著麻弁。麻，布也，謂布弁。布弁之上，而加環絰。○注「此謂」至「具焉」。○正義曰：知此謂大斂者，以下文云「如小斂」，故知此謂巳大斂也。云「殯服謂布深衣苴絰散帶垂」，按《士喪禮》云：「小斂，苴絰、大鬲、散帶垂。」又禮：親始死，布深衣，至成服以來，其服不改。故知殯服，布深衣、苴絰、散帶垂。其首服，崔氏云：「小斂之前，大夫士皆素冠。小斂括髪之後，士則加素冠，大夫加素弁。」云「其餘殯事亦皆具焉」，以殯不可闕，故知具焉。經特云「共殯服」者，舉主人服為重。○「則子麻弁絰，疏衰菲杖」。○身著疏衰，疏衰是齊衰也。足著菲屨，菲謂藨屨也。其身巳病者柱杖。故云「疏衰菲杖」也。○注「棺柩」至「巳病」。○正義曰：按《士喪禮》云「三日成服」，今君喪在外，仍著麻弁疏衰，故知「不忍成服於外也」。云「麻弁絰者，布弁而加環絰也」者，布弁謂吉布十五升，與子游麻衰，及《詩》云「麻衣如雪」同。知加環絰者，《雜記》云「小斂環絰」是也。云「布弁如爵弁而用布」者，按《檀弓》云：「周人弁而葬，殷人哻而葬。」哻是殷之祭冠，明弁絰似周之祭冠，故知爵弁也。云「杖者為巳病」者，以《士喪禮》服、杖同時，今服未成而巳杖，故云「為巳病」也。○「入自闕，升自西階」，謂柩入宮之時，毀殯宮門西邊牆從柩而入。其升堂之時，自西階而升。必西階者，以柩從外來，如似賓客，故就西而升階，就客位也。○注「闕謂」至「變也」。○正義曰：鄭恐是門闕，故云「毀宗」也。謂毀此宗廟之牆。其處空闕，故謂之闕。云「柩毀宗而入，異於生也」，《公羊》定元年「癸亥，公之喪至自乾侯。戊辰，公即位」，正棺於兩楹之間，然後即位」，注云「正棺者，像既小斂夷於堂也」。於此之時，服殯服也。云「既塗而成服」者，謂菆塗既畢，而成服也。○云「殷柩出毀宗，周柩入毀宗，禮相變也」，《檀弓》云：「毀宗躐行，殷道也。」既云毀宗，始云躐行，是先毀宗，後躐行也。是從內而出，故云「殷柩出毀宗」。「如小斂，則子免而從柩」，上之所言，謂大斂之後。此所謂未大斂當小斂以後之節，則子首不著麻弁，身不服疏衰，唯首著免，身著布深衣，而從柩也。○注「謂君」至「無飾」。正義曰：按《士喪禮》，從死至成服，主人皆著深衣，故知小斂主人布深衣也。《士喪禮》云：「小斂，主人髻髪。」今著免者，以在外遠行，不可無飾，故著免也。○「入自門，升自阼階」。○其柩入之時，人自門，不自闕也。升自阼階，不由西階也。故注云「親未在棺」，猶如生也。○「君大夫士一節也」。○言上來從柩之儀，更無尊卑之異，非但君死於道路亦然，諸侯與大夫士一等也。
		</region>
	</paragraph>
	<paragraph index="72">
		<region typus="original" subtype="" id="4601" explains="">
曾子問曰：「君之喪既引，聞父母之喪，如之何？」孔子曰：「遂既封而歸，不俟子。」
		</region>
		<region typus="comment" subtype="注" id="4602" explains="4601">
○注：遂，遂送君也。封當為窆。子，嗣君也。○音義：引，以刃反，下皆同。封音窆，彼驗反。
		</region>
		<region typus="original" subtype="" id="4603" explains="">
曾子問曰：「父母之喪既引及塗，聞君薨，如之何？」孔子曰：「遂既封，改服而往。」
		</region>
		<region typus="comment" subtype="注" id="4604" explains="4603">
○注：封亦當為窆。改服，括髪、徒跣、布深衣、扱上衽，不以私喪包至尊。○音義：既封，依注音窆，彼驗反。塗音徒。扱，初洽反。衽，而審反，又而鴆反。
		</region>
	</paragraph>
	<paragraph index="73">
		<region typus="comment" subtype="疏" id="4605" explains="4601,4602,4603,4604">
疏「曾子」至「而往」。○正義曰：此一節論君葬在路遭父母喪，或父母葬聞君喪之事。○注「遂遂」至「君也」。○正義曰：以經云「遂既封而歸」，今君喪既引在塗而言遂，故知遂送君也。又云「不俟子」，是不待子而先還。若待封墳既畢，必在子還之後。今經云「既封而歸」，非封墳也，故知封當為窆。窆，下棺也。○注「封亦」至「至尊」。○正義曰：禮，親始死笄纚，小斂始括髪。今臣聞君喪即括髪，不笄纚者，若尋常是吉，今忽聞君喪，故去冠而笄纚。今臣有父母之喪，葬在於塗，首先服免，忽聞君喪，若著其笄纚，則與尋常吉同，以首不可無飾，故括髪也。知葬時著免者，以《雜記》云「非從柩與反哭，無免於堩」，故知葬時著免也。
		</region>
	</paragraph>
	<paragraph index="74">
		<region typus="original" subtype="" id="4606" explains="">
曾子問曰：「宗子為士，庶子為大夫，其祭也如之何？」孔子曰：「以上牲祭於宗子之家。
		</region>
		<region typus="comment" subtype="注" id="4607" explains="4606">
○注：貴祿重宗也。上牲，大夫少牢。
		</region>
		<region typus="original" subtype="" id="4608" explains="">
祝曰：『孝子某，為介子某薦其常事。』
		</region>
		<region typus="comment" subtype="注" id="4609" explains="4608">
○注：介，副也。不言庶，使若可以祭然。○音義：祝，皇之六反，舊之又反，下同。為，於偽反，下注「為有異居」、「為無曰」同。介音界，副也，下同。
		</region>
	</paragraph>
	<paragraph index="75">
		<region typus="comment" subtype="疏" id="4610" explains="4606,4607,4608,4609">
疏「曾子」至「常事」。○正義曰：此一節論宗子祭用大夫牲之事。「以上」至「之家」。○上牲，謂大夫少牢也。宗子是士，合用特牲。今庶子身為大夫，若祭祖禰，當用少牢之牲，就宗子之家而祭也。以廟在宗子家故也。○注「貴祿」至「少牢」。○正義曰：用大夫之牲，是貴祿也。宗廟在宗子之家，是重宗也。此宗子，謂小宗也。若大宗子為士，得有祖禰二廟也。若庶子是宗子親弟，則與宗子同祖禰，得以上牲於宗子之家而祭祖禰也。但庶子為大夫，得祭曾祖廟，巳是庶子，不合自立曾祖之廟。崔氏云：「當寄曾祖廟於宗子之家，亦得以上牲，宗子為祭也。若巳是宗子從父庶子兄弟，父之適子，則於其家自立禰廟，其祖及曾祖亦於宗子之家寄立之，亦以上牲，宗子為祭。若巳是宗子從祖庶兄弟，父祖之適，則立祖禰廟於巳家，則亦寄立曾祖之廟於宗子之家，巳亦供上牲，宗子為祭。」此大夫者，謂諸侯大夫，故少牢。知此是諸侯大夫者，以下文云「宗子有罪，居於他國」，言他國則是據諸侯也。以文相連接，故知此大夫是諸侯大夫也。○「祝曰」至「常事」。○宗子祭時，祝告神辭云孝子某。孝子，謂宗子也。某是宗子之名。介子某，介子謂庶子，為大夫者。介，副也。某是庶子名也。薦其歲之常事，告神止稱宗子。其時庶子身在祭位，必知庶子在者，以經云「祭於宗子之家」，是大夫就宗子家而祭也。○注「介副」至「祭然」。○正義曰：上云「庶子為大夫」，此亦當云為庶子某。今云「介子某」者，庶子卑賤之稱，介是副二之義，介副則可祭，故云「使若可以祭然「，故稱介子。
		</region>
	</paragraph>
	<paragraph index="76">
		<region typus="original" subtype="" id="4611" explains="">
若宗子有罪，居於他國，庶子為大夫，其祭也，祝曰：『孝子某，使介子某執其常事。』
		</region>
		<region typus="comment" subtype="注" id="4612" explains="4611">
○注：此之謂宗子攝大夫。○音義：其祭也，本或此下有」如之何「三字，非也。
		</region>
		<region typus="original" subtype="" id="4613" explains="">
攝主不厭祭，不旅，不假，不綏祭，不配。
		</region>
		<region typus="comment" subtype="注" id="4614" explains="4613">
○注：皆辟正主。厭，厭飫神也。厭有陰有陽，迎尸之前，祝酌奠，奠之且饗，是陰厭也。尸謖之後，徹薦俎敦，設於西北隅，是陽厭也。此不厭者，不陽厭也。不旅，不旅酬也。假讀為嘏。不嘏，不嘏主人也。不綏祭，謂今主人也。綏，《周禮》作「墮」。不配者，祝辭不言「以某妃配某氏」。○音義：厭，本或作懨，於艷反，注下皆同。綏，注作墮，同許垂反，徐又況垂反，注同。辟音避，下同。飫，於去反。謖，色六反，起也。敦音對，又東論反。嘏，古唯反。
		</region>
		<region typus="original" subtype="" id="4615" explains="">
布奠於賓，賓奠而不舉。
		</region>
		<region typus="comment" subtype="注" id="4616" explains="4615">
○注：布奠，謂主人酬賓，奠觶於薦北。賓奠，謂取觶奠於薦南也。此酬之始也。奠之不舉，止旅。○音義：觶，之豉反，《字林》音支。
		</region>
		<region typus="original" subtype="" id="4617" explains="">
不歸肉。
		</region>
		<region typus="comment" subtype="注" id="4618" explains="4617">
○注：肉，俎也。謂與祭者留之共燕。○音義：歸如字，徐其位反。與音預。
		</region>
		<region typus="original" subtype="" id="4619" explains="">
其辭於賓曰：『宗兄、宗弟、宗子在他國，使某辭。』」
		</region>
		<region typus="comment" subtype="注" id="4620" explains="4619">
○注：辭猶告也。宿賓之辭，與宗子為列，則曰「宗兄」若「宗弟」；昭穆異者，曰「宗子」而巳。其辭若云：「宗兄某在他國，使某執其常事，使某告。」○音義：其辭，如字，告也，下及注同。昭穆，常遙反，下音木，後放此。
		</region>
	</paragraph>
	<paragraph index="77">
		<region typus="comment" subtype="疏" id="4621" explains="4611,4612,4613,4614,4615,4616,4617,4618,4619,4620">
疏「若宗」至「其辭」。○正義曰：此一節以曾子前問宗子為士，庶子為大夫，孔子答畢，更為曾子廣陳宗子有罪出居他國、庶子為大夫在家法。其祭之禮，按《少牢饋食》司宮筵於奧，設饌畢，祝酌奠於鉶南，主人西面再拜稽首，祝曰：「孝孫某，敢用柔毛、剛鬣、嘉薦、普淖，用薦歲事於皇祖伯某，以某妃配某氏，尚饗。」此所謂配也。今攝主則不配。《少牢》又云：「祝出迎尸，尸入，即席坐，而執祝前之觶，而祝命尸挼，尸取菹耎於醢，祭於豆間，及祭黍稷肺等，是謂尸綏祭也。尸飯十一飯訖，主人洗爵酳尸，尸酢主人，主人拜受爵，上佐食取黍、稷、肺授主人，所謂綏祭也。今攝主不綏祭。《少牢》又云：主人左執爵，祝與二佐食取黍以授尸，尸執以命祝，祝受，以東北面，嘏於主人曰「皇尸命工祝，承致多福無疆於女孝孫」，所謂「嘏」也。今攝主則不嘏也。按《特牲》主人受嘏之後，獻祝及佐食訖，主婦獻尸及祝佐食訖，乃賓長獻尸，尸爵止未飲，主人主婦交相致爵訖，尸乃飲止爵以酢賓，賓飲訖，賓獻祝及佐食，洗酌致於主人主婦訖，主人獻賓，賓酢主人，主人又獻眾賓訖，尊兩壺於阼階東，西方亦如之，主人酌西方之尊以酬賓，主人尊爵於賓之薦北，賓取爵東面奠於薦南，所謂「布奠於賓」也。今攝主，主人奠於薦北，賓取奠於薦南而不舉也。主人獻長兄弟，又獻眾兄弟訖，長兄弟加爵於尸，眾賓長又加爵於尸訖，嗣子舉奠，舉奠訖，賓坐取薦南之爵，酬長兄弟，長兄弟酬眾賓，眾賓酬眾兄弟，所謂「旅酬」。今攝主不旅酬也。《特牲》云「旅酬之後無算爵」，無算爵之後，祝告既成，尸起，主人降，佐食徹尸薦俎，設於西北隅，所謂陽厭。今攝主不為此陽厭也。○注「此之」至「大夫」。○正義曰：《喪服小記》士不攝大夫，士攝大夫，唯宗子也。○「攝主不厭祭」。○正義曰：此宗子有罪，出在他國，庶子既為攝主，不敢備禮，故於祭末不為陽厭之祭也。所以不為陽厭者，陽是神之厭飫，今攝主謙退，似若神未厭飫然也。○「不旅」者，謂所將祭旅酬之時，賓奠不舉，不為旅酬也。旅酬是賓主交歡之始，今攝主不敢當正主，故不旅也。○「不嘏，不綏祭」者，嘏是主人受福，綏是將欲受福，先為綏祭。今辟正主，故不敢受嘏，以其不嘏，故不綏祭也。○「不配」者，以祭初，尸未入之時，祝告神辭曰：「以某妃配某氏，備告考妣。」今攝主不敢備禮，略言皇祖而巳。此經所陳，從祭末，然後以次至祭初，逆陳之。必逆陳之者，皇氏云：「以其攝主非正，故逆陳以見義。」○注「皆辟」至「某氏」。○正義曰：以其無尸設饌，欲神之歆饗而厭飫是也。○云「厭有陰有陽」，謂一祭之中，有此兩厭，下文有陰厭有陽厭是也。○云「迎尸」至「陰厭」也。約《少牢特牲禮》文。「祝酌奠」者，謂祝酌奠於鉶南且饗者，祝奠訖，且復以辭饗告神也，是室奧陰靜之處，故云陰厭。尸謖之後，佐食徹尸之薦俎，設於西北隅，得戶明白之處，故曰陽厭。今攝主不厭，謂不陽厭也。所以然者，厭是厭飫，凡厭是神之歆饗。○云「尸謖」至「陽厭也」。其上大夫當自賓尸，故《少牢禮》無陽厭也。下大夫不賓尸，有陽厭也。其天子諸侯，明日乃為繹祭，亦有陽厭也。故《詩》云：「相在爾室，尚不愧於屋漏。」謂天子之禮。天子既爾，諸侯亦然。此謂下大夫攝也。禮有陽厭，以其攝主，故闕陽厭。若上大夫本無陽厭可闕，知此不厭者不陽厭。此皆逆陳，於祭末者先言，故知不陽厭也。云「假讀為嘏」至「主人也」，以古旁之嘏，是福慶之辭。《少牢》云「嘏於主人」，嘏字古旁為之。祭禮，唯主人受嘏，故知不嘏，不嘏主人也。云「不綏祭，謂今主人」者，謂欲食之時，先減黍稷牢肉，而祭之於豆間，故曰綏祭。尸與主人俱有綏祭，今攝主則不綏也。所以然者，凡將受福，先為綏祭。今辟正主，不敢受福，故不綏也。若綏，《少牢禮》云，祝出迎尸，尸入即席坐，而祝命尸綏祭，尸取菹及黍稷肺祭於豆間，是謂之綏祭。綏是減毀之名，尸與主人俱有綏祭也。云「今主人」者，謂今攝主人也。云「綏，《周禮》作墮」者，以綏是綏安之義，墮是減毀之名，故從於《周禮》墮為正。《守祧》云「既祭則藏其隋「是也。○云「不配者」至「某氏」。○謂祝辭直言薦歲事於皇祖伯某，不云以某妃配某氏。某氏者，其妃之姓也。若云某妃，姜氏、子氏之類也。○「布奠」至「不舉」。○謂主人酬賓之時，賓在西廂東面，主人布此奠爵於賓之北。○「賓奠而不舉」者，賓坐取薦北之爵，奠於薦南而不舉，用以酬兄弟，此則不旅酬之事。而更別言者，以上文總云祭祀是主人之事，自此以下，更別論賓禮有闕，故重言之。○注「布奠」至「止旅」。○正義曰：此皆《特牲禮》文。云「此酬之始也」者，按《特牲禮》云：「賓奠之後，主人獻眾兄弟內兄弟訖，乃行旅酬」，故云「此酬之始也」。云「奠之不舉，止旅」者，謂止旅酬之事而不為也。○「不歸肉」者，歸，饋也，謂不歸俎肉於賓也。○注「肉俎」至「共燕」。○正義曰：賓客正祭，諸助祭之賓客，各使歸俎。今攝主不敢饋俎肉於賓，故注云「諸與祭者留之共燕」。○「其辭」至「某辭」。○正義曰：非但祭不備禮，其將祭之初，辭告於賓，與常禮亦別。云宗兄、宗弟、宗子在他國，不得親祭，故使某執其常事，使某告也，故云「使某辭」。○注「辭猶」至「之辭」。○正義曰：云「宿賓之辭」，按《特牲》云：「乃宿尸。」注云：「宿讀為肅。肅，進也。進者，使知祭日當來。」下云宿賓，故云「宿賓之辭」。○云「與宗子為列」至「而巳」。○若同列者，云宗兄若宗弟；其昭穆異者，宗子雖祖父及子孫之行，但謂之宗子，故云「而巳」。
		</region>
	</paragraph>
	<paragraph index="78">
		<region typus="original" subtype="" id="4622" explains="">
曾子問曰：「宗子去在他國，庶子無爵而居者，可以祭乎？」孔子曰：「祭哉！」
		</region>
		<region typus="comment" subtype="注" id="4623" explains="4622">
○注：有子孫存，不可以乏先祖之祀。
		</region>
		<region typus="original" subtype="" id="4624" explains="">
「請問其祭如之何？」孔子曰：「望墓而為壇，以時祭。
		</region>
		<region typus="comment" subtype="注" id="4625" explains="4624">
○注：不祭於廟，無爵者賤，遠辟正主。○音義：壇，大丹反，下注同；注或作墠，音善。遠，徐於萬反。
		</region>
		<region typus="original" subtype="" id="4626" explains="">
若宗子死，告於墓，而后祭於家。
		</region>
		<region typus="comment" subtype="注" id="4627" explains="4626">
○注：言祭於家，容無廟也。
		</region>
		<region typus="original" subtype="" id="4628" explains="">
宗子死，稱名不言孝，
		</region>
		<region typus="comment" subtype="注" id="4629" explains="4628">
○注：孝，宗子之稱。不敢與之同其辭，但言子某薦其常事。○音義：稱，尺證反。
		</region>
		<region typus="original" subtype="" id="4630" explains="">
身沒而巳。
		</region>
		<region typus="comment" subtype="注" id="4631" explains="4630">
○注：至子可以稱孝。
		</region>
		<region typus="original" subtype="" id="4632" explains="">
子游之徒，有庶子祭者，以此。
		</region>
		<region typus="comment" subtype="注" id="4633" explains="4632">
○注：以，用也。用此禮祭也。
		</region>
		<region typus="original" subtype="" id="4634" explains="">
若義也。
		</region>
		<region typus="comment" subtype="注" id="4635" explains="4634">
○注：若，順。
		</region>
		<region typus="original" subtype="" id="4636" explains="">
今之祭者，不首其義，故誣於祭也。」
		</region>
		<region typus="comment" subtype="注" id="4637" explains="4636">
○注：首，本也。誣猶妄也。
		</region>
	</paragraph>
	<paragraph index="79">
		<region typus="comment" subtype="疏" id="4638" explains="4622,4623,4624,4625,4626,4627,4628,4629,4630,4631,4632,4633,4634,4635,4636,4637">
疏「曾子」至「祭也」。○正義曰：此一節論庶子代宗子祭之事，各依文解之。○「曾子問」至「以祭乎」。○論曾子以孔子上文云：宗子有罪居在他國，庶子為大夫得在本國攝祭，未知庶子無爵在國居者可祭以否，故問之。○「孔子曰祭哉」者，孔子既許其祭，以無正文得祭，故云「祭哉」。哉者，疑而量度之辭，故注云「有子孫存，不可以乏先祖之祀」。○「請問其祭如之何？孔子曰，望墓而為壇，以時祭」者，宗子雖有廟在宗子之家，庶子無爵，不得就宗子之廟而祭，惟可望近所祭者之墓而為壇，以四時致祭也。○注「不祭」至「正主」。○正義曰：所以不祭於宗子廟者，以庶子無爵卑賤，遠辟正主。正主，謂宗子也。據鄭此言，宗子去在他國，謂有爵者。若其無爵，在家本自無廟，何須云不祭廟辟正主也？鄭必知是有爵者，以經云宗子去在他國，庶子無爵而居。庶子云無爵，明宗子是有爵。此宗子去他國，謂有罪者。若其無罪，則以廟從，本國不得有廟。故《喪服小記》注云：「宗子去國，乃以廟從，謂無罪也。」○「若宗」至「於家」。○孔子上為曾子說宗子身在外，此又說宗子身沒，謂告於所祭之墓，而後祭於庶子無爵者之家也。注「言祭於家，容無廟也」。○正義曰：從上以來，雖據宗子有爵而言其廟在家。今宗子既死，庶子無所可辟，當云告於墓而後祭於宗子之家。今直云祭於家，是祭於庶子之家，是容宗子之家無廟故也。宗子所以無廟者，宗子無爵，不合立廟。或云祭於家者，是祭於宗子之家，容庶子之家無廟也。庶子所以無廟者，一是庶子無爵不合立廟，二是宗子無罪居他國以廟從，本家不復有廟故也。○「宗子死，稱名不言孝」。○宗子既死，庶子其祭之時告神，但稱其名，不得稱孝，辟宗子也。○注「孝宗」至「常事」。○正義曰：上文孝子某使介子某，孝子是宗子之稱。今直言名，不言介。若宗子在得言介子某，今宗子既死，身又無爵，復稱名不得稱介，故但言「子某薦其常事」。「身沒而巳」者，其不稱孝者，惟已身終沒而巳，至其子則稱孝也。○注「至子可以稱孝」。○正義曰：以庶子合稱孝者，庶子身死，其子則是庶子適子，祭庶子之時，可以稱孝。○「子游之徒，有庶子祭者，以此」。○以其禮無正文，故孔子引子游之徒黨有庶子祭者，而用此禮而祭。○「若義也」者，若，順也，謂順於古義，故云「若義也」。○「今之祭者，不首其義，故誣於祭也」。○注「首，本也。誣猶妄也」。○正義曰：謂今日世俗庶子祭者，不尋本義之道理為此祭，故云誣於祭，謂妄為祭之法，不依典禮。
		</region>
	</paragraph>
	<paragraph index="80">
		<region typus="original" subtype="" id="4639" explains="">
曾子問曰：「祭必有尸乎？
		</region>
		<region typus="comment" subtype="注" id="4640" explains="4639">
○注：言無益，無用為。
		</region>
		<region typus="original" subtype="" id="4641" explains="">
若厭祭，亦可乎？」
		</region>
		<region typus="comment" subtype="注" id="4642" explains="4641">
○注：厭時無尸。
		</region>
		<region typus="original" subtype="" id="4643" explains="">
孔子曰：「祭成喪者必有尸，尸必以孫。孫幼，則使人抱之。無孫，則取於同姓可也。
		</region>
		<region typus="comment" subtype="注" id="4644" explains="4643">
○注：人以有子孫為成人。子不殤父，義由此也。
		</region>
		<region typus="original" subtype="" id="4645" explains="">
祭殤必厭，蓋弗成也。
		</region>
		<region typus="comment" subtype="注" id="4646" explains="4645">
○注：厭飫而巳，不成其為人。
		</region>
		<region typus="original" subtype="" id="4647" explains="">
祭成喪而無尸，是殤之也。」
		</region>
		<region typus="comment" subtype="注" id="4648" explains="4647">
○注：與不成人同。
		</region>
		<region typus="original" subtype="" id="4649" explains="">
孔子曰：「有陰厭，有陽厭。」
		</region>
		<region typus="comment" subtype="注" id="4650" explains="4649">
○注：言祭殤之禮，有於陰厭之者，有於陽厭之者。
		</region>
		<region typus="original" subtype="" id="4651" explains="">
曾子問曰：「殤不祔祭，何謂陰厭、陽厭？」
		</region>
		<region typus="comment" subtype="注" id="4652" explains="4651">
○注：「祔」當為「備」，聲之誤也。言殤乃不成人，祭之不備禮，而云陰厭陽厭乎？此失孔子指也。祭成人，始設奠於奧，迎尸之前，謂之陰厭。尸謖之後，改饌於西北隅，謂之陽厭。殤則不備。○音義：附，依注音備，本或作祔，亦同。奧，於報反。
		</region>
	</paragraph>
	<paragraph index="81">
		<region typus="comment" subtype="疏" id="4653" explains="4639,4640,4641,4642,4643,4644,4645,4646,4647,4648,4649,4650,4651,4652">
疏「曾子」至「陽厭」。○正義曰：此一節論祭有尸有陽厭陰厭之事，各依文解之。○「祭必有尸乎」，曾子之意，以祭神，神本虛無，無形無象，何須以生人像之，故云「祭必有尸乎。」○注「言無益，無用為」。○正義曰：祭是祭神，不祭生人，今祭生人，無益死者，故云「無益」。云「無用為」者，無用為此尸。一解云，「無用為」者，無用此之為。為是助語。○「若厭祭，亦可乎」。○若如厭祭之時，亦應可乎？謂祭初，尸未入之前，祭末，尸既起之後，並皆無尸，直設饌食以厭飫鬼神。如此之時，其理亦可。注云「厭時無尸」。○「孔子曰：祭成喪者必有尸」。○孔子答祭以成人之喪者，必須有尸。以成人之喪，威儀具備，必須有尸，以象神之威儀也。「尸必以孫」，若其孫幼，則使人抱之。若無孫，則取同姓昭穆孫行適者可也。以其成人，威儀既備，有為人父之道，不可無尸。○「祭殤必厭，蓋弗成也」。○年若幼，在殤，人道未備，威儀簡略，不足可像，不須立尸，故「祭殤必厭，蓋弗成也」者，蓋以不成人，故不立尸也。今祭成人喪，但厭飫而巳，是將成人與殤同也。○「孔子曰有陰厭有陽厭」。○孔子答問巳了，更起別端辯祭殤之禮，其處有異，故記者又言「孔子曰」。其祭殤有於陰厭者，謂適殤也。有於陽厭者，謂庶殤也。○「曾子」至「陽厭」。○正義曰：曾子既聞孔子云「有陰厭有陽厭」，不解孔子之旨，謂言祭殤始末，一宗之中，有此兩厭，故問云，祭成人之時，有此二厭。「殤不祔祭」，祔，備也。謂祭殤簡略，何謂備有陰厭有陽厭也？○注「祔當」至「不備」。○正義曰：知「祔當為備」者，按《喪服小記》云「殤與無後者從祖祔食」，今云「殤不祔祭」，與《小記》文乖，故知祔當為備。備、祔聲相近，故云「聲之誤也」。○云「言殤」至「陰厭」，約《特牲少牢禮》文。當設饌於西南奧，尸未入之前也。云「尸謖之後，改饌於西北隅，謂之陽厭」者，當祭末謖起也，謂尸起之後也。
		</region>
	</paragraph>
	<paragraph index="82">
		<region typus="original" subtype="" id="4654" explains="">
孔子曰：「宗子為殤而死，庶子弗為後也。
		</region>
		<region typus="comment" subtype="注" id="4655" explains="4654">
○注：族人以其倫代之，明不序昭穆立之廟，其祭之就其祖而巳。代之者，主其禮。
		</region>
	</paragraph>
	<paragraph index="83">
		<region typus="comment" subtype="疏" id="4656" explains="4654,4655">
疏「孔子」至「後也」。正義曰：孔子更為辯云：若宗子為殤而死，以其未成人，庶子不得代為之後。○注「族人」至「其禮」。○正義曰：以經云庶子既不為後，宗子理不可闕，明族人以其倫代之。倫謂輩也。謂與宗子昭穆同者則代之。凡宗子為殤而死，庶子既不得為後，不以父服服之，鄭注《喪服》云：「若與宗子期親者，其長殤大功衰九月，中殤大功衰七月，下殤小功衰五月。有大功之親者，成人服之齊衰三月，卒哭，受以大功衰九月。其長殤、中殤，大功衰五月，下殤小功衰三月。有小功之親者，成人服之齊衰三月，卒哭，受以小功衰五月。其殤與絕屬者同。有緦麻之親者，成人及殤，皆與絕屬者同。」故《喪服記》云「宗子孤為殤而死者，大功衰，小功衰，皆三月」，據與宗子小功以下及無服者，長中殤則大功，下殤則小功。又云「親則月算如邦人」，則鄭注是也。此是族人以其倫代之者，各以本服服之。○云「明不序昭穆立之廟」，以宗子殤死，無為人父之道，故不序昭穆，不得與代之者為父也。云「代之者，主其禮」者，以宗子存時，族人凡殤死者，宗子主其祭祀。今宗子殤死，明代為宗子者，主其禮也。此宗子是大宗，族人但是宗子兄弟行，無限親疏，皆得代之。
		</region>
	</paragraph>
	<paragraph index="84">
		<region typus="original" subtype="" id="4657" explains="">
其吉祭特牲，
		</region>
		<region typus="comment" subtype="注" id="4658" explains="4657">
○注：尊宗子從成人也。凡殤則特豚，自卒哭成事之後為吉祭。
		</region>
		<region typus="original" subtype="" id="4659" explains="">
祭殤不舉肺，無肵俎，無玄酒，不告利成。
		</region>
		<region typus="comment" subtype="注" id="4660" explains="4659">
○注：此其無尸，及所降也。其他如成人，舉肺脊、肵俎。利成，禮之施於尸者。○音義：肵音其，又忌依反，敬也。
		</region>
		<region typus="original" subtype="" id="4661" explains="">
是謂陰厭。
		</region>
		<region typus="comment" subtype="注" id="4662" explains="4661">
○注：是宗子而殤祭之於奧之禮。小宗為殤，其祭禮亦如之。
		</region>
	</paragraph>
	<paragraph index="85">
		<region typus="comment" subtype="疏" id="4663" explains="4657,4658,4659,4660,4661,4662">
疏「其吉祭特牲」。○正義曰：其卒哭成事之後，祭之以特牲。○注「尊宗」至「吉祭」。○正義曰：士祭成人特牲，今宗子祭亦特牲，故云「尊宗子」，從成人之禮也。云「凡殤則特豚」者，以凡殤降宗子之殤，故用特豚。云「自卒哭成事之後為吉祭」者，《檀弓》云：「卒哭曰成事，是日也，以吉祭易喪祭。」熊氏云：「殤與無後者，唯祔與除服二祭則止。此言吉祭者，唯據附與除服也。」庾云：「吉祭，通四時常祭。」若如庾言，殤與無後者之祭，不知何時休止，未有聞焉。經云「吉祭特牲」，則喪祭之時，以其未成人，降用特豚也。○「祭殤」至「利成」。○謂祭此殤時不舉肺，以其無尸，故不舉肺脊。○「無肵俎」者，肵是尸之所食歸餘之俎，以其無尸，故無肵俎。○「無玄酒」者，若祭成人則有玄酒，重古之義。今祭殤既略，故無玄酒也。「不告利成」者，謂祭畢，今既無所可告，故不告利成。利猶養也。不告供養之禮成也。○注「此其」至「尸者」。○正義曰：以經云「不舉肺，無肵俎。「不告利成」，此三事本主於尸，今以無尸故不為，故云「此其無尸」也。玄酒之設，本不為尸所有，祭殤略，無玄酒，是降也，故云「及所降也」。云「舉肺脊，肵俎。利成，禮之施於尸」者，按《特牲少牢》「尸將食，舉肺脊」，又云「上佐食設肵俎，初載心舌」，肵者，敬也。主人敬尸之俎。又云「無算爵，祝東面告利成」，舉肺脊肵俎利成之禮，並施於尸也。○「是謂陰厭」。○此宗子殤死，祭於祖廟之奧，陰闇之處，是謂陰厭也。○注「是宗」至「如之」。○正義曰：鄭既云小宗為殤祭禮如大宗者，以前經云宗子為殤而死，不顯大小，故知凡宗子殤祭之禮皆然。是以小宗為殤，祭禮亦如之。必知此經指大宗者，以何休《公羊注》云：「小宗無子則絕，大宗無子則不絕，重適之本。」上文庶子不為後，謂大宗子在殤而死，不得為後。若非殤則得為後，故知是大宗也。凡宗子成人而死，則得立子孫為後。若立兄弟為後則不可，故成十五年《公羊傳》譏仲嬰齊是公孫歸父之弟，當云公孫嬰齊，而云仲嬰齊者，為歸父之後，譏其亂昭穆，故云仲是也。
		</region>
	</paragraph>
	<paragraph index="86">
		<region typus="original" subtype="" id="4664" explains="">
凡殤與無後者，祭於宗子之家，當室之白，尊於東房，是謂陽厭」。
		</region>
		<region typus="comment" subtype="注" id="4665" explains="4664">
○注：凡殤，謂庶子之適也：或昆弟之子，或從父昆弟。無後者如有昆弟及諸父，此則今死者皆宗子大功之內親共祖禰者。言祭於宗子之家者，為有異居之道也。無廟者，為墠祭之。親者共其牲物，宗子皆主其禮。當室之白，尊於東房，異於宗子之為殤。當室之白，謂西北隅得戶明者也。明者曰陽。凡祖廟在小宗之家，小宗祭之亦然。宗子之適，亦為凡殤。過此以往，則不祭也。祭適者，天子下祭五，諸侯下祭三，大夫下祭二，士以下祭子而止。○音義：適，丁歷反，下同。如有昆弟，一本作加有。共其音恭。
		</region>
	</paragraph>
	<paragraph index="87">
		<region typus="comment" subtype="疏" id="4666" explains="4664,4665">
疏「凡殤」至「陽厭」。○正義曰：「凡殤」，謂非宗子之殤，故云「凡殤」。「無後者」，謂庶子之身無子孫為後。此二者，皆宗子大功內親，祭於宗子之家祖廟之內，不敢在成人之處，故於當室之明白顯露之處，為之設尊於東房，以其明是陽，故為陽厭也。○注「凡殤」至「而止」。○正義曰：謂庶子之適子為殤而死，此「庶子之適」一句，與下文為總，即是昆弟之子、從父昆弟是也。云「或昆弟之子」者，謂宗子親昆弟所生之子是適，其昆弟是庶子，昆弟所生者是適，故云「庶子之適」。云「或從父昆弟」者，亦謂宗子之從父兄弟，宗子之父身是適，諸父是庶，諸父所生之適子，亦是庶子之適，故云「或從父昆弟」。云「無後者如有昆弟及諸父」者，如，而也。而有昆弟，謂宗子之親、庶兄弟與宗子同祖，今既無後，祭之當於宗子祖廟；及諸父謂宗子諸父，身並是庶子，與宗子同曾祖，祭之當於宗子曾祖之廟。凡殤有二：一昆弟之子，祭之當於宗子父廟；二是從父昆弟，祭之當於宗子祖廟。其無後者亦有二：一是昆弟無後，祭之當於宗子祖廟；二是諸父無後，祭之當於宗子曾祖之廟。凡殤得祭者，以其身是適故也。「無後者」，成人無後則祭，若在殤而死則不祭，以其身是庶故也。按《小記》云：「庶子不祭殤與無後者，殤與無後者，從祖祔食。」注云：「不祭殤者，父之庶。不祭無後者，祖之庶。」但此經據死者之身，《小記》注據生者設祭之人，宗子昆弟是庶，不得自祭適子，故云「父之庶」。宗子之諸父自是庶，不得祭所生適子，適子即是宗子從父兄弟，故云「父之庶」。「不祭無後，祖之庶」者，宗子昆弟無後而死，其餘兄弟應祭之，以兄弟並是祖庶，不合立廟，故云「祖之庶」。宗子諸父無後，其餘諸父親者亦應合祭之，以諸父並是庶子，不合立祖廟，故云「祖之庶」，義與此不異也。云「此則今死」至「其祖禰者」，從父兄弟是宗子大功親，昆弟諸父是宗子期親，諸父及從兄弟共祖者，昆弟及昆弟之子共禰者，鄭必限以大功內親共祖禰者，以上文云吉祭特牲，唯據士禮，適士二廟，有祖有禰，下士祖禰共廟，故鄭限以祖禰同者，唯大功之內親也。云「言祭於宗子之家者，為有異居之道也」，禮：大功以上同居，命士以上則父子異宮。故云「有異居之道」。云「無廟者，為墠祭之」者，士立二廟，若祭諸父，當宗子曾祖之廟，宗子是士，但有二廟，無曾祖廟，故云「無廟者，為墠祭之」。推此而言，大夫立三廟無太祖者，其祭諸父得於曾祖廟也。其立太祖廟者，其祭諸父當於曾祖廟。曾祖無廟，亦為墠祭之。云「親者共其牲物，宗子皆主其禮」，大功雖有同財之義，其經營祭事牲牢之屬，親者主為之。又牲牢視親者之品命，故云「親者共其牲物」。就宗子之家，祭其祖禰，故云「宗子皆主其禮」。云「當室之白，尊於東房」，以宗子之殤，祭於室奧，今祭凡殤，乃於西北隅。又《特牲》云：「尊於戶東。」注云：「室戶東。」按上文宗子之殤，但「不舉肺，無肵俎，無玄酒，不告利成」，其餘皆與祭成人同，則其尊亦設於室戶東。今祭凡殤，乃尊於東房，故云「當室之白，尊於東房，異於宗子之殤也」。云「宗子之適，亦為凡殤」者，以上經云宗子為殤而死，據宗子身殤，不論宗子適子也。此明宗子適子，父雖是適，其子殤死，亦為凡殤，以其更無別文，故知與凡殤同。云「過此以往，則不祭也」者，此謂宗子身殤，及宗子昆弟之子，及從父昆弟，並宗子適子等，唯此等殤死祭之，過此以往，皆不祭也。云「祭適者，天子下祭五」以下，並《祭法》文。彼注云：「祭適殤於廟之奧，謂之陰厭。」是天子諸侯祭適殤於其廟奧。彼注又云：「王子公子祭其適殤於其黨之廟，大夫以下庶子祭其適殤於宗子之家，皆當室之白，謂之陽厭。」是王子以下及大夫等祭其適殤，皆為凡殤也。彼注又云：「凡庶殤不祭，以其身是庶。若其成人無後則祭之。」則上文無後昆弟及諸父是也。
		</region>
	</paragraph>
	<paragraph index="88">
		<region typus="original" subtype="" id="4667" explains="">
曾子問曰：「葬引至於堩，日有食之，則有變乎，且不乎？」
		</region>
		<region typus="comment" subtype="注" id="4668" explains="4667">
○注：堩，道也。變謂異禮。○音義：堩，古鄧反。且如字，徐子餘反。
		</region>
		<region typus="original" subtype="" id="4669" explains="">
孔子曰：「昔者吾從老聃助葬於巷黨，及堩，日有食之，老聃曰：『丘！止柩就道右，止哭以聽變。』既明反，而后行，曰：『禮也。』
		</region>
		<region typus="comment" subtype="注" id="4670" explains="4669">
○注：巷黨，黨名也。就道右者，行相左也。變，日食也。反，復也。○音義：從，才用反，又如字。既明反，絕句。
		</region>
		<region typus="original" subtype="" id="4671" explains="">
反葬，而丘問之曰：『夫柩不可以反者也。日有食之，不知其巳之遲數，則豈如行哉！』
		</region>
		<region typus="comment" subtype="注" id="4672" explains="4671">
○注：巳，止也。數讀為速。
		</region>
		<region typus="original" subtype="" id="4673" explains="">
老聃曰：『諸侯朝天子，見日而行，逮日而舍奠。大夫使，見日而行，逮日而舍。
		</region>
		<region typus="comment" subtype="注" id="4674" explains="4673">
○注：舍奠，每將舍奠行主。○音義：朝，直遙反。使，色吏反，下「君使」、「所使」同。
		</region>
		<region typus="original" subtype="" id="4675" explains="">
夫柩不蚤出，不莫宿。
		</region>
		<region typus="comment" subtype="注" id="4676" explains="4675">
○注：侵晨夜，則近奸寇。○音義：蚤音早。莫音暮。近，附近之近。
		</region>
		<region typus="original" subtype="" id="4677" explains="">
見星而行者，唯罪人與奔父母之喪者乎！日有食之，安知其不見星也？
		</region>
		<region typus="comment" subtype="注" id="4678" explains="4677">
○注：為無日而慝作，豫止也。○音義：慝，他得反，惡也。
		</region>
		<region typus="original" subtype="" id="4679" explains="">
且君子行禮，不以人之親痁患。』
		</region>
		<region typus="comment" subtype="注" id="4680" explains="4679">
○注：痁，病也。以人之父母行禮，而恐懼其有患害，不為也。痁，始占反，病也。恐，丘勇反。
		</region>
		<region typus="original" subtype="" id="4681" explains="">
吾聞諸老聃云。」
		</region>
	</paragraph>
	<paragraph index="89">
		<region typus="comment" subtype="疏" id="4682" explains="4667,4668,4669,4670,4671,4672,4673,4674,4675,4676,4677,4678,4679,4680,4681">
疏「曾子」至「聃云」。○正義曰：此一節論葬在道逢日食之事，各依文解之。○「曾子」至「不乎」。曾子以葬引至塗，值日有食之，則有變常禮而停住乎，且不變常禮而遂行乎，不審其事而問孔子也。○「孔子」至「禮也」。○孔子答以巳從老聃助葬於巷黨，遭日食之事，老聃令止柩就道右，止哭，以聽日食變動。既待日食光明反回，而後引柩行。老聃稱曰「禮也」。○注「巷黨」至「復也」。○正義曰：「就道右者，行相左也」者，「就道右」者，以道東為右也。按《儀禮》云：「吉事交相左，凶事交相右。」此既柩行而交相左者，以其遭日食之變，止哭停柩而不行兇禮，故從吉禮行相左。或可行相左者，云此據北出，停柩在道東北向，對南鄉行人，為交相左。○「反葬」至「行哉」。○丘反問老聃云：「夫柩務於速葬，不可以回反。今日有食之，令止柩就道右不行，不知其日食休巳之遲速。既不知其遲速，設若遲晚，遂至於夜莫，則豈如行哉！言豈如早行為勝哉！言當疾行以至於墓，赴其吉辰也。○「夫柩」至「痁患」。○唯罪人及奔父母之喪，見星而行。今若令柩見星而行，便是輕薄人親，與罪人同。非但輕薄人親，且君子行禮之時，當尊人後巳，不可以人之親痁患。痁，病也。病於危也，言不可使人之親病於危亡之患也。故注云「以人之父母行禮，而恐懼其有患害，不為也」。意者言若日食而務速葬，以赴吉辰，即慮有患害，而遂停柩，待明反而行禮也。
		</region>
	</paragraph>
	<paragraph index="90">
		<region typus="original" subtype="" id="4683" explains="">
曾子問曰：「為君使而卒於舍，禮曰：『公館復，私館不復。』凡所使之國，有司所授舍。則公館巳，何謂私館不復也？」
		</region>
		<region typus="comment" subtype="注" id="4684" explains="4683">
○注：復，始死招魂。○音義：為君，于偽反，又如字。
		</region>
		<region typus="original" subtype="" id="4685" explains="">
孔子曰：「善乎問之也。善其問難明也。自卿大夫之家曰私館，公館與公所為曰公館。公館復，此之謂也。」
		</region>
		<region typus="comment" subtype="注" id="4686" explains="4685">
○注：公館，若今縣官宮也。公所為，君所命使舍已者。
		</region>
	</paragraph>
	<paragraph index="91">
		<region typus="comment" subtype="疏" id="4687" explains="4683,4684,4685,4686">
疏「曾子」至「謂也」。○正義曰：此一節論人臣死招魂復魄之事。○「自卿大夫士之家曰私館」。○孔子又為曾子釋私館公館之義。「私館」者，謂非君命所使，私相停舍，謂之私館。「公館」，謂公家所造之館。「與公所為」者，與，及也，謂公之所使為命停舍之處，亦謂之公館。君所命停客之處，即是卿大夫之館也。但有公命，故謂之公館也。注「公館若今縣官宮也」，鮑遺問曰：「注此云『公所為，君所命使舍巳者』，注《雜記》云『公所為，若今離宮別館也』，是二說異何？」張逸答曰：「公館，若今停待者也，離宮是也。《聘禮》曰：『卿館於大夫，大夫館於士。』公命人使館客，亦公所為也。」
		</region>
	</paragraph>
	<paragraph index="92">
		<region typus="original" subtype="" id="4688" explains="">
曾子問曰：「下殤土周，葬於園，遂輿機而往，塗邇故也。
		</region>
		<region typus="comment" subtype="注" id="4689" explains="4688">
○注：土周，堲周也。周人以夏后氏之堲周，葬下殤於園中，以其去成人遠，不就墓也。機，輿尸之床也。以繩緪其中央，又以繩從兩旁鉤之。禮，以機舉尸，輿之以就園，而斂葬焉，塗近故耳。輿機，或為餘機。○音義：邇音爾，近也。即，本又作堲，子栗反，下同。緪，本又作緪，古鄧反，一音古恆反。鉤，本又作拘，古侯反。斂，力驗反，下同。
		</region>
		<region typus="original" subtype="" id="4690" explains="">
今墓遠，則其葬也如之何？」
		</region>
		<region typus="comment" subtype="注" id="4691" explains="4690">
○注：今人斂下殤於宮中，而葬於墓，與成人同。墓塗乃遠，其葬當輿其棺乎？載之也？問禮之變也。
		</region>
		<region typus="original" subtype="" id="4692" explains="">
孔子曰：「吾聞諸老聃曰：『昔者史佚有子而死，下殤也，墓遠。
		</region>
		<region typus="comment" subtype="注" id="4693" explains="4692">
○注：蓋欲葬墓如長殤，從成人也。長殤有送葬車者，則棺載之矣。史佚，成王時賢史也。賢猶有所不知。○音義：佚音逸。長，丁丈反，下同。則棺，古患反，下文「棺斂」、「衣棺」，注「棺謂」皆同。
		</region>
		<region typus="original" subtype="" id="4694" explains="">
召公謂之曰：「何以不棺斂於宮中？」
		</region>
		<region typus="comment" subtype="注" id="4695" explains="4694">
○注：欲其斂於宮中，如成人也。斂於宮中，則葬當載之。○音義：召，本又作邵，同，上照反，下同。
		</region>
		<region typus="original" subtype="" id="4696" explains="">
史佚曰：「吾敢乎哉！」
		</region>
		<region typus="comment" subtype="注" id="4697" explains="4696">
○注：畏知禮也。
		</region>
		<region typus="original" subtype="" id="4698" explains="">
召公言於周公。
		</region>
		<region typus="comment" subtype="注" id="4699" explains="4698">
○注：為史佚問。○音義：為，於偽反，下「為辟」、下文「有為」並同。
		</region>
		<region typus="original" subtype="" id="4700" explains="">
周公曰：「豈，不可？」
		</region>
		<region typus="comment" subtype="注" id="4701" explains="4700">
○注：言是豈，於禮不可，不許也。○「周公曰豈」絕句，「言是豈」絕句，「於禮不可」絕句。
		</region>
		<region typus="original" subtype="" id="4702" explains="">
史佚行之。』
		</region>
		<region typus="comment" subtype="注" id="4703" explains="4702">
○注：失指以為許也。遂用召公之言。
		</region>
		<region typus="original" subtype="" id="4704" explains="">
下殤用棺衣棺，自史佚始也。」
		</region>
		<region typus="comment" subtype="注" id="4705" explains="4704">
○注：棺，謂斂於棺。
		</region>
	</paragraph>
	<paragraph index="93">
		<region typus="comment" subtype="疏" id="4706" explains="4688,4689,4690,4691,4692,4693,4694,4695,4696,4697,4698,4699,4700,4701,4702,4703,4704,4705">
疏「曾子」至「始也」。○正義曰：此一節論葬下殤之事。「曾子問曰下殤土周」。○曾子既見時所行與古禮異，故舉事而問也。下殤謂八歲至十一也。土周，《檀弓》所云「夏后氏之堲周」是也。周人用特葬下殤之喪，故云「下殤土周」也。○「葬於園」者，園，圃也。下殤去成人遠，不可葬於成人之墓，故用土周，而葬於園中也。○「遂輿機而往」者，輿猶抗也。機者以木為之狀，如床無腳及簀也。先用一繩直於中央，繫著兩頭之榪。又別取一繩，系一邊材，橫鉤中央，直繩報還鉤材，往還取匝，兩邊悉然。而後以尸置於繩上，抗舉以往園中，臨斂時，當堲周之上，先縮除直繩，則兩邊交鉤之繩，悉各離解，而尸從機中央零落，入於堲周中，故曰「輿機而往」也。○「塗邇故也」者，塗，路也。邇，近也。若成人墓遠，則以棺衣棺於宮中。此下殤葬於園，是路去家甚近，故先用機舉尸往園中，而後棺斂，故曰「塗邇故也」。○注「土周」至「輿機」。○正義曰：按《檀弓》云「夏后氏之堲周，葬中殤下殤」，故知土周是堲周也。云「周人以夏后氏之堲周，葬下殤於園中」者，《檀弓》云「中殤下殤」，此直云葬「下殤土周葬於園」者，以經云「下殤」，故指下殤為言。《檀弓》所云，據士及庶人也。若諸侯長、中殤適者，車三乘，下殤車一乘，既有遣車，即不得堲周、輿機而葬也。諸侯庶長殤、中殤，車一乘，則宗子亦不用堲周、輿機而葬；其下殤則輿機。其大夫之適長殤、中殤，遣車一乘，亦不輿機；下殤無遣，則輿機也。然則王之適庶長、中、下殤皆有遣車，並不輿機。士及庶人適庶皆無遣車，則中、下殤並皆輿機，故熊氏云：「若無遣車，中從下殤。其長殤既無遣車，年又長大，不可與下殤同，蓋棺斂於宮中，載棺而往之墓，從成人也。」○「今墓遠，則其葬也如之何」。○今謂曾子見時世禮變，皆棺斂下殤於宮中，而葬之於墓，與成人同隆。今既遠，不復用輿機，於尸為當用人抗舉棺而往墓？為當用車載棺而往墓邪？問其葬儀，故云「如之何」。○「昔者史佚有子而死，下殤也，墓遠」。○此舉失禮所由之人。史佚，周初良史，武王、周公、成王時臣也。有子下殤而死。○「墓遠」者，史佚欲不葬於園而載尸往墓，及棺而葬之，其墓稍遠，猶豫未定。注「史佚，武王時賢史也」。○正義曰：史佚，文王武王時臣，故《國語》稱訪於辛尹，《尚書》稱逸祝冊是也。但下殤之喪，非成人之要，故史佚猶有不知。○「召公謂」至「宮中」。○召公名奭，見史佚欲依下殤禮，而不棺斂於宮中，而欲車載往墓，猶豫未定，故勸之，令棺斂於宮中，如成人也。○「史佚曰吾敢乎哉」者，言吾雖欲如此，猶不敢，恐達禮者所譏。注「畏知禮也」者，是畏周公也。不欲直指。○「召公言於周公」者，言猶問也。史佚既畏周公，故召公為諮問於周公，述其事狀，以決之者，「周公曰豈，不可」者，周公聞召公之問，故答云「豈」。豈者怪拒之辭，先怪拒之，又云「不可」。不可是不許之辭。○「史佚行之」者，召公述「周公曰豈，不可」之辭，以語史佚，史佚不達其指，猶言周公豈不可，是許之辭，故行棺衣宮中之禮也。○「下殤用棺衣棺，自史佚始也」。○更據失禮所由也。然此云棺衣棺於宮中，自史佚為始，明昔非惟宮中不棺，亦不衣也。而不言於宮中者，略從可知也。
		</region>
	</paragraph>
	<paragraph index="94">
		<region typus="original" subtype="" id="4707" explains="">
曾子問曰：「卿大夫將為尸於公，受宿矣，而有齊衰內喪，則如之何？」孔子曰：「出舍於公館以待事，禮也。」
		</region>
		<region typus="comment" subtype="注" id="4708" explains="4707">
○注：吉凶不可以同處。
		</region>
		<region typus="original" subtype="" id="4709" explains="">
孔子曰：「尸弁冕而出，
		</region>
		<region typus="comment" subtype="注" id="4710" explains="4709">
○注：為君尸或弁者，先祖或有為大夫、士者。
		</region>
		<region typus="original" subtype="" id="4711" explains="">
卿、大夫、士皆下之。
		</region>
		<region typus="comment" subtype="注" id="4712" explains="4711">
○注：見而下車。
		</region>
		<region typus="original" subtype="" id="4713" explains="">
尸必式，
		</region>
		<region typus="comment" subtype="注" id="4714" explains="4713">
○注：小俯禮之。
		</region>
		<region typus="original" subtype="" id="4715" explains="">
必有前驅。」
		</region>
		<region typus="comment" subtype="注" id="4716" explains="4715">
○注：為辟道。○音義：辟，婢亦反。
		</region>
	</paragraph>
	<paragraph index="95">
		<region typus="comment" subtype="疏" id="4717" explains="4707,4708,4709,4710,4711,4712,4713,4714,4715,4716">
疏「曾子」至「前驅」。○正義曰：此一節論卿大夫與君為尸之事。○「曾子」至「之何」。○曾子言卿大夫或為尸而巳，受宿齊戒，而門內有齊衰之喪，其禮如何，故云「則如之何」。○「孔子曰出舍於公館以待事，禮也」者，此答曾子云：且舍公館，待事畢，然後歸哭也。所以出於公館者，以祭是吉，吉凶不可同處也。○「孔子曰尸冕而出」，此孔子因曾子上問為尸之事，遂為曾子廣說事尸之法，故此直言「孔子曰」，無曾子問辭。此篇之內，時有如此，皇氏以為無曾子問者，後寫脫漏，非也。○注「為君」至「士者」。○正義曰：按《士虞禮》云「尸服卒者之上服」，以君之先祖有為士者，當著爵弁以助君祭，故子孫祭之，尸得服爵弁者。若以助君祭服言之，大夫著冕。此云大夫者，因士連言大夫耳。按《儀禮．特牲》「尸服玄端少牢」，又云「尸服朝服」，尸皆服在家自祭之服，不服爵弁及冕者，大夫、士卑屈於人君，故尸服父祖自祭之上服；人君禮伸，故尸服助祭之上服也。○「卿、大夫、士皆下之」者，謂尸或出於道路，其卿、大夫乘車，見尸則下車也。「尸必式」者，而尸當馮式小俛以敬之。「必有前驅」者，謂尸出行，則有前驅辟道之人也。
		</region>
	</paragraph>
	<paragraph index="96">
		<region typus="original" subtype="" id="4718" explains="">
子夏問曰：「三年之喪卒哭，金革之事無辟也者，禮與？初有司與？」
		</region>
		<region typus="comment" subtype="注" id="4719" explains="4718">
○注：疑有司初使之然。○音義：辟音避，下同。與音餘，下皆同。
		</region>
		<region typus="original" subtype="" id="4720" explains="">
孔子曰：「夏后氏三年之喪，既殯而致事，殷人既葬而致事。
		</region>
		<region typus="comment" subtype="注" id="4721" explains="4720">
○注：致事，還其職位於君。周卒哭而致事。
		</region>
		<region typus="original" subtype="" id="4722" explains="">
《記》曰：『君子不奪人之親，亦不可奪親也。』此之謂乎？」
		</region>
		<region typus="comment" subtype="注" id="4723" explains="4722">
○注：二者：恕也，孝也。
		</region>
		<region typus="original" subtype="" id="4724" explains="">
子夏曰：「金革之事無辟也者，非與？」
		</region>
		<region typus="comment" subtype="注" id="4725" explains="4724">
○注：疑禮當有然。
		</region>
		<region typus="original" subtype="" id="4726" explains="">
孔子曰：「吾聞諸老聃曰：『昔者魯公伯禽有為為之也。
		</region>
		<region typus="comment" subtype="注" id="4727" explains="4726">
○注：伯禽，周公子，封於魯。有徐戎作難，喪卒哭而征之，急王事也。征之，作《費誓》。○音義：難，乃旦反。費音秘。
		</region>
		<region typus="original" subtype="" id="4728" explains="">
今以三年之喪從其利者，吾弗知也。』」
		</region>
		<region typus="comment" subtype="注" id="4729" explains="4728">
○注：時多攻取之兵，言非禮也。
		</region>
	</paragraph>
	<paragraph index="97">
		<region typus="comment" subtype="疏" id="4730" explains="4718,4719,4720,4721,4722,4723,4724,4725,4726,4727,4728,4729">
疏「子夏」至「知也」○正義曰：此一節論君不奪孝子情之事，各依文解之。○「子夏問曰三年之喪」至「初有司與」者，子夏以人遭父母三年之喪，卒哭之後，國有金革戰伐之事，君使則行，無敢辭辟，為是禮當然與？為當初時有司強逼遣之與？○注「致事」至「致事」。○正義曰：皇氏云：「夏后氏尚質，孝子喪親恍惚，君事不敢久留，故既殯致事還君。殷人漸文，思親彌深，故既葬畢始致事還君。周人極文，悲哀至甚，故卒哭而致事。」知周卒哭致事者，以喪之大事有三：殯也，葬也，卒哭也。夏既殯，殷既葬，後代漸遠。以此推之，故知周卒哭也。○「記曰」至「謂乎」。○解人臣喪親，在上君子許之致事。君子謂人君也。人臣有親之喪，在上君子許其致事，是不奪人喪親之心，此謂恕也，以巳情恕彼也，據君許於下也。亦不可奪親者，謂人臣遭親之喪，若不致事，是自奪思親之心也，故遭喪須致事，是不奪情以求利祿，此謂孝也，此據孝子之身也。言孝子居喪，不可以不致事，人君不可以不許。舊記先有此文，故孔子引之，故云「此之謂乎」。○注「二者恕也孝也」者，「恕也」解不奪人之親，巳既思親，以巳方人，何可奪人之親？是君恕也。「孝也」解亦不可奪親，是孝子思親，今不致事，不能念親；今既致事，是不奪思親之情，是其孝也。○「子夏曰金革之事，無辟也者，非與」，孔子既前答周人卒哭而致事，則無從金革之理。子夏既見周代行金革無辟之事，謂其禮當然，故問孔子云：金革之事，無辟也者，豈非禮也與？疑其於禮當然。又意謂見魯君居喪有金革之事，豈是禮也與？疑其非禮也，故問之。○「孔子曰：吾聞諸老聃曰：昔者魯公伯禽有為為之也」者，孔子對云：金革之事無辟也者，當亦有之。吾聞諸老聃曰：昔者魯君伯禽卒哭而從金革，時有徐戎作亂，東郊不開，故征之。有為，為之也。○注「伯禽」至「費誓」。○正義曰：言伯禽，周公之子，封於魯。按《史記．魯世家》文云「徐戎作難」，《尚書》序又云「卒哭而征之，急王事也」，以此上經云「卒哭，金革之事無辟」，此云「魯公伯禽有為為之」，故知征之。然周公致政之後，成王即位之時，周公猶在，則此云伯禽卒哭者，為母喪也。「今以三年之喪」至「弗知也」。○今以三年之喪，卒哭而從金革之事，更無所為，蓋直貪從於利，攻取於人者。吾不知也，言不知是不得此禮也。
		</region>
	</paragraph>
</text>
