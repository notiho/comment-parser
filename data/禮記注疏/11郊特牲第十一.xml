<?xml version='1.0' encoding='UTF-8'?>
<text title="禮記注疏" section="郊特牲第十一" juan="11" original_title="禮記">
	<paragraph index="0">
		<region typus="original" subtype="" id="5744" explains="">
郊特牲而社稷大牢。天子適諸侯，諸侯膳用犢。諸侯適天子，天子賜之禮大牢。貴誠之義也。故天子牲孕弗食也，祭帝弗用也。
		</region>
		<region typus="comment" subtype="注" id="5745" explains="5744">
○注：犢者，誠愨未有牝牡之情，是以小為貴也。孕，任子也，《易》曰：「婦孕不育。」○音義：膳，市戰反。犢音獨。孕，餘證反。愨，苦角反。
		</region>
		<region typus="original" subtype="" id="5746" explains="">
大路繁纓一就，先路三就，次路五就。
		</region>
		<region typus="comment" subtype="注" id="5747" explains="5746">
○注：此因小說，以少為貴者，《禮器》言「次路七就」，與此乖，字之誤也。○音義：繁，步干反。
		</region>
		<region typus="original" subtype="" id="5748" explains="">
郊血，大饗腥，三獻爓，一獻孰。至敬不饗味而貴氣臭也。
		</region>
		<region typus="comment" subtype="注" id="5749" explains="5748">
○注：血、腥、爓祭用氣。○音義：爓，本又作&lt;月閻&gt;，夕廉反。
		</region>
		<region typus="original" subtype="" id="5750" explains="">
諸侯為賓，灌用鬱鬯，灌用臭也。大饗尚腶脩而已矣。
		</region>
		<region typus="comment" subtype="注" id="5751" explains="5750">
○注：亦不饗味也。此大饗，饗諸侯也。○音義：灌，本又作祼，古喚反。腶，丁喚反。鍛，脯加姜桂曰腶脩。
		</region>
	</paragraph>
	<paragraph index="1">
		<region typus="comment" subtype="疏" id="5752" explains="5744,5745,5746,5747,5748,5749,5750,5751">
疏「郊特」至「已矣」。○正義曰：此一節論少小及薄味為貴。各依文解之。既以郊祭名篇，先儒說郊，其義有二：案《聖證論》以天體無二，郊即圓丘，圓丘即郊。鄭氏以為天有六天，丘、郊各異，今具載鄭義。兼以王氏難鄭氏，謂天有六天，天為至極之尊，其體秪應是一。而鄭氏以為六者，指其尊極清虛之體，其實是一；論其五時生育之功，其別有五：以五配一，故為六天。據其在上之體謂之天，天為體稱，故《說文》云：「天，顛也。」因其生育之功謂之帝，帝為德稱也，故《毛詩傳》云：「審諦如帝。」故《周禮．司服》云：「王祀昊天上帝，則大裘而冕，祀五帝亦如之。」五帝若非天，何為同服大裘？又《小宗伯》云：「兆五帝於四郊。」《禮器》云：「饗帝於郊，而風雨寒暑時。」帝若非天，焉能令風雨寒暑時？又《春秋緯》「紫微宮為大帝」，又云「北極耀魄寶」，又云「大微宮有五帝坐星，青帝曰靈威仰，赤帝曰赤熛怒，白帝曰白招拒，黑帝曰汁光紀，黃帝曰含摳紐」。是五帝與大帝六也。又五帝亦稱上帝，故《孝經》曰：「嚴父莫大於配天，則周公其人也。」下即云：「宗祀文王於明堂，以配上帝。」帝若非天，何得云嚴父配天也？而賈逵、馬融、王肅之等以五帝非天，唯用《家語》之文，謂大皞、炎帝、黃帝五人之帝屬，其義非也。又先儒以《家語》之文，王肅私定，非孔子正旨。又王肅以郊丘是一，而鄭氏以為二者，案《大宗伯》云：「蒼璧禮天。」《典瑞》又云：「四圭有邸以祀天。」是王不同。《宗伯》又云：「牲幣各放其器之色。」則牲用蒼也。《祭法》又云：「燔柴於泰壇，用騂犢。」是牲不同也。又《大司樂》云：「凡樂，圜鍾為宮，黃鐘為角，大蔟為徵，姑洗為羽。」「冬日至於地上之圜丘奏之，若樂六變，則天神皆降。」上文云：「乃奏黃鐘，歌大呂，舞《云門》，以祀天神。」是樂不同也。故鄭以云蒼璧、蒼犢、圜鍾之等為祭圜丘所用，以四圭有邸、騂犢及奏黃鐘之等以為祭五帝及郊天所用。王肅以《郊特牲》周之始郊日以至，與圜丘同配以後稷。鄭必以為異，圜丘又以帝嚳配者，鄭以周郊日以至，自是魯禮，故注《郊特牲》云：「周衰禮廢，儒者見周禮盡在魯，因推魯禮以言周事。」鄭必知是魯禮非周郊者，以宣三年正月郊牛之口傷，是魯郊用日至之月。案周郊祭天大裘而冕，《郊特牲》云：「王被袞，戴冕璪十有二旒。」故知是魯禮，非周郊也。又知圜丘配以帝嚳者，案《祭法》云：「周人禘嚳而郊稷。」禘嚳在郊稷之上，稷卑於嚳，以明禘大於郊。又《爾雅》云：「禘，大祭也。」大祭莫過於圓丘，故以圓丘為禘也。圓丘比郊，則圓丘為大。《祭法》云「禘、嚳」是也。若以郊對五時之迎氣，則郊為大，故《大傳》云：「王者禘其祖之所自出。」故郊亦稱禘，其宗廟五年一祭，比每歲常祭為大，故亦稱禘也。以《爾雅》唯云「禘為大祭」，是文各有所對也。後稷配天，見於《周頌》，故《思文》云：「思文後稷，克配彼天。」周若以嚳配圓丘，《詩．頌》不載者，後稷，周之近祖，王業所基，故配感生之帝，有勤功用，故《詩》人頌之；嚳是周之遠祖，為周無功，徒以遠祖之尊，以配遠尊天帝，故《詩》無歌頌。或可《詩》本亦有也，但後來遺落，故正考甫得商之遺《頌》十二篇，至孔子之時，唯五篇而已。以此言之，明《詩》有遺落也。皇氏云：「天有六天，歲有六祭，冬至圓丘，一也，夏正郊天，二也，五時迎氣，五也，通前為七也，九月大饗，八也。雩與郊禖為祈，祭不入數。」崔氏以雩為常祭，九也。凡祭天，其服皆大裘，《周禮．司服》文。其尸服亦大裘，故《節服氏》云「郊祀裘冕，送逆尸」是也。其樂，除圓丘所用圜鍾為宮之外，皆奏黃鐘，歌大呂，舞《云門》，故《大司樂》云：「乃奏黃鐘，歌大呂，以祀天神。」注云「天神謂五帝及日月星辰也，王者又各以夏正月祀其所受命之帝於南郊」是也。冬至圓丘用蒼璧，夏正郊天用四圭有邸。其五時迎氣，東方用青圭，南方用赤璋，西方用白琥，北方用玄璜，其中央無文，先師以為亦用黃琮，熊氏以為亦用赤璋，鄭注《宗伯》云：「璧圓象天；琮八方象地；圭銳，像春物初生；半圭曰璋，像夏物半死；琥猛象秋嚴；半璧曰璜，像冬月閉藏，地上無物，唯天半見。其牲幣各放其玉之色。」案「天色玄而用蒼犢」者，但天色雖玄，遠望則蒼，取其遠色，故用蒼也。其祭天之器，則用陶匏。陶，瓦器，以薦菹醢之屬，故《詩．生民》之篇述後稷郊天云「於豆於登」，注云：「木曰豆，瓦曰登。」是用薦物也。匏酌獻酒，故《詩．大雅》美公劉云：「酌之用匏。」注云：「儉以質。」祭天尚質，故酌亦用匏為尊。皇氏云「祭天用宗廟犧尊」，皇氏又云「祭天既用犧尊，其陶匏者，是盛牲牢之器」。今案陶匏所用，如上所陳。而皇氏以匏為盛牲之器，義無此理，其說非也。其祭天之處，冬至則祭於圜丘。圓丘所在，雖無正文，應從陽位，當在國南，故魏氏之有天下，營委粟山為圓丘，在洛陽南二十里。然則周家亦在國南，但不知遠近者。其五時迎氣，則在四郊，故《小宗伯》云：「兆五帝於四郊。」鄭云：「春迎青帝於東郊，夏迎赤帝於南郊，季夏迎黃帝亦於南郊，秋迎白帝於西郊，冬迎黑帝於北郊。」《司馬法》：「百里遠郊。」鄭注《書序》云：「近郊，半遠郊，去國五十里。」謂今河南洛陽相去則然，是天之郊去國皆五十里也。其夏正祭感生之帝亦於南郊，知者，《孝經緯》云「祭帝於南郊，就陽位」是也。其雩祭五天帝，亦於國城南，故鄭注《論語》云「沂水在魯城南，雩壇在其上」是也。其九月大饗五帝，則在明堂，鄭駁《異義》云：「明堂在國之南丙巳之地，三里之外，七里之內，其圓丘之祭。」崔氏云：「其初先燔柴，及牲玉於丘，訖，次乃掃丘下，而設正祭。」若夏正及五郊，初則燔柴，及牲玉於壇，故《祭法》云：「燔柴於泰壇，祭天也。」次則於壇下掃地而設正祭，故《禮器》云「至敬不壇，掃地而祭」是也。其所配之人，虞夏商周用人各異，文具《祭法》。圓丘之祭用人，則以嚳配之，《祭法》「禘嚳」是也。其感生之帝，則以後稷配之。五時迎氣及雩祭，則以五方人帝配之。九月大饗五帝，則以五人帝及文武配之。以文王配五天帝，則謂之祖。以武王配五人神，則謂之宗。崔氏云：皆在明堂之上。祖宗通言，故《祭法》云「祖文王」，文王稱祖；《孝經》云「宗祀文王於明堂」，是文王稱宗。文王既爾，則武王亦有祖宗之號，故云祖宗通言。其祭天之樂，皆用雷鼓，故《鼓人》云「以雷鼓鼓神祀」是也。其圓丘之祭，皇氏云：祭日之旦，王立丘之東南西向，燔柴及牲玉於丘上，升壇以降其神。故《韓氏內傳》云：「天子奉玉升柴加於牲上。」《詩》又云：「圭璧既卒。」是燔牲玉也。次乃奏圜鍾之樂，六變以降其神。天皇之神為尊，故有再降之禮。次則埽地而設正祭，置蒼璧於神坐以禮之。其在先燔者，亦蒼璧也。次則以豆薦血腥，祭天無祼，故鄭注《小宰》云：「唯人道宗廟有祼，天地大神至尊不祼，莫稱焉。」然則祭天唯七獻也，故鄭注《周禮》云：「大事於大廟，備五齊三酒。」則圓丘之祭，與宗廟祫同。朝踐，王酌泛齊以獻，是一獻也，後無祭天之事。《大宗伯》「次酌醴齊以獻」，是為二獻也。王進爵之時皆奏樂，但不皆六變。次薦孰，王酌盎齊以獻，是為三獻也。宗伯次酌醍齊以獻，是為四獻也。次尸食之訖，酌朝踐之泛齊，是為五獻也。又次宗伯酌饋食之醍齊以獻，是為六獻也。次諸臣為賓長酌泛齊以獻，是為七獻也。以外皆加爵，非正獻之數。其尸酢王以清酒，酢宗伯以昔酒，酢諸臣以事酒。其祭感生之帝，則當與宗廟禘祭同，唯有四齊無泛齊，又無降神之樂，惟燔柴升煙，一降神而已。王朝踐獻以醴齊，宗伯亞獻以盎齊，次饋孰王獻以醍齊，宗伯又獻以沈齊。尸食訖，王獻以朝踐之醴齊，宗伯獻以饋孰之沈齊，諸臣為賓長亦獻以沈齊，不入正數。其五時迎氣，與宗廟時祭同，其燔柴以降神及獻尸與祭感生之帝同，但二齊醴盎而已。諸臣終獻，亦用盎齊。從上至此，皆皇氏所說。皇氏以圓丘之祭，賓長終獻，不取沈齊而取泛者，以《禮運》約之，沈齊當在堂丘下，不可用之，故更上取泛齊。案《禮運》沈齊在廟堂之下，尚得酌之升堂以獻。又皇氏祭感生帝及五時迎氣，沈齊亦在壇下，賓長皆得用之升堂以獻，何為圓丘沈齊獨不可用乎？若以圓丘高遠，不可下取沈齊，凡齊，泛、醴為尊，盎、醍為卑，賓長終獻，祗可以次用醴齊，何得反用泛齊乎？今謂圓丘賓長之獻用沈齊也，以其賓長是臣助祭終獻，遠下於君，故從丘下酌沈齊。又崔氏云：「以清酌酢王，昔酒酢後。案《司尊彝》云：「皆有罍，諸臣之所酢也。」鄭注云：「酌罍以自酢，不敢王之神靈共尊，罍盛三酒，唯云諸臣所酢，不云酢王酢後。」崔氏所說，於義疑也。皇氏於此經之首，廣解天地百神用樂委曲，及諸雜禮制，繁而不要，非此經所須。又隨事曲解，無所憑據，今皆略而不載。其必有所須者，皆於本經所須處各隨而解之。他皆仿此。熊氏云：「四時迎氣，及諸神小祀等，並有降神之樂，則大司樂分樂而序之，以下降神正祭，同用其樂，亦是一義也。」然此「郊特牲」以下至「降尊以就卑」，文承《禮器》之下，覆說以少為貴之事。郊所以用特牲者，郊謂於南郊祭感生之帝，但天神至尊，無物可稱，故用特牲。郊與配坐皆特牲，故下文云：養牲必養二，帝牛不吉，以為稷牛。又《召誥》云「用牲於郊，牛二」是也。然祭天初有燔燎，後有正祭，皆須有牲，故《大宗伯》云：「實柴，祀日月星辰。」鄭司農云：「實牛柴上也。」鄭康成云：「實牲體焉。」郊唯特牲，得供燔燎正祭二處所用者，熊氏、皇氏等以為分牲體供二處所用，其實一特牲也。而《月令》郊禖用大牢者，彼是求子之祭，不與常祭同，故不用犢。我將祀文王於明堂，經云「維羊維牛」者，據文武配祭得用大牢也。若孔安國之義，後稷配天，亦用大牢。故《召誥》云：「後稷貶於天，有羊豕。」案《羊人》云：「釁積共其羊牲。」注云：「積，積柴。」則祭天用羊者。熊氏云：「謂祭日月以下故燔燎用羊也。」祭日月以下既用羊，《小司徒》云：「凡小祭祀奉牛牲。」鄭注云：「小祭祀，王玄冕所祭。」然則王者之祭，無不用牛。又《禮緯》云：「六宗五嶽四瀆之牛角尺。」則日月以下之祀皆用牛者，蓋日月以下，常祀則用羊，王親祭則用牛，故《小司徒》注云：「玄冕所祭。」據王親祭也。此《郊特牲》指用而言，故下文云「用騂犢」。故《牧人》云：「陽祀用騂牲，毛之。」注云：「陽祀，祭天於南郊及宗廟。」以此約之，夏殷以上，祭感生之帝，各用其正之色，其迎五方之帝，其牲上已備陳帝牛稷牛。其牲雖異，其色宜汀，凡配祭之人、牲與天同色也。其四月大雩，九月大饗，其天及配人、其牲各依當方之色，其文武泛配，則用大牢，其牲色無文，周人尚赤，當用騂也。《論語》云：「敢用玄牡，敢昭告於皇皇后帝。」注云：「帝謂大微五帝。」用玄牡者，彼謂告祭也，其四鎮五嶽之等，各用當方之色。故《牧人》云：「望祀，各以其方之色牲，毛之。」若尋常山川時祭以下，則用純物，不隨四方之色。若國外表貉磔禳之等，則用雜色。故《牧人》云：「凡時祀之牲，則用牷物。凡外祭毀事，用尨可也。」其常祀之牲，則皆用牡，祈禱之祭，或用牝，唯孟冬禁之。故《月令》孟春「犧牲無用牝」。其日月以下，及五祀之等，常祀用羊，王親祭則用牛，具如前說。○「而社稷大牢」者，社，五土總神。稷，是原隰之神，功及於人，人賴其功，故以大牢報祭，其牲則黝色。《牧人》云：「陰祀用黝牲。」注云：「陰祀，祭地北郊及社稷也。」則神州亦用黝牲也。其崑崙地祗用黃犢，故《大宗伯》「黃琮禮地牲幣，各放其器之色」是也。其社稷與神州，其樂用大蔟與應鐘，故《大司樂》云：「乃奏大蔟，歌應鐘，以祭地祗。」注云：「謂神州之神及社稷，其玉，神州則用兩圭有邸。」其社稷無文。崔氏云：「玉當神州同用兩圭有邸，以四望亦用兩圭故也。」其服，社稷則絺冕。神州與崑崙服無明文。崔氏云：「用大裘為崑崙之神，玉則用黃琮。」鄭注《宗伯》：「琮，八方，像地。」其樂則用函鍾為宮，故《大司樂》云：凡樂，函鍾為官，大蔟為角，姑洗為徵，南呂為羽。夏日至於澤中之方丘奏之，若樂八變，則地示皆出。可得而禮矣是也。其夏至祭方澤之禮，齊酒獻數與圓丘同。其神州獻數與夏正郊天同，而社稷之祭，尊用大瓦罍三獻。文具崔氏《義宗》，於此煩而不錄也。○「天子適諸侯，諸侯膳用犢」，謂天子巡守至諸侯之國，諸侯致膳於天子，則用犢也。○「諸侯適天子，天子賜之禮大牢。」謂諸侯朝天子，天子賜之禮用大牢。熊氏云：「大牢者，則《掌客》云『殷膳大牢』，非是飧積饔餼之等。」皇氏云：「此直云大牢，則總包饔餼飧積之等，雖牢數多少有異，皆用大牢也。」今謂此經說以小為貴，天子少而諸侯多，又膳文與殷膳同，則熊氏、皇氏，未知孰是也。○「貴誠之義也」，釋郊所以用特牲，天子所以膳用犢之意。郊之特牲，亦是犢也。貴此犢未有牝牡之情，貴其誠愨之心，故云貴誠之義也。然社稷及諸侯大牢非是貴誠，而載之者，言社稷大牢，以明郊用特牲，言諸侯大牢，以明天子用犢，顯其貴誠也，不取大牢之意。○「故天子牲孕弗食也，祭帝弗用也」，天子尊極，貴其誠愨之心，故因上起下之辭，是以云故。○注「《易》曰：『婦孕不育。』」○正義曰：此《易．漸卦．九三爻辭》云：「夫征不復，婦孕不育。」案：《漸卦》艮下巽上，九三上與九五互體為離，離為大腹，孕之象也。又互體為坎，坎為丈夫，坎為水，水流而去，是夫征不復也。夫既不復，則婦人之道顛覆，故孕而不育。引之者，證經「孕」是懷任之意也。○「大路」至「五就」，因貴誠重小，故說以少為貴也。大路，殷祭天車也，用以祭天，故曰大路。五採一成曰就，天質愨，故止一就也。故《明堂位》云「大路，殷路」是也。「先路三就」者，先路亦殷路也。殷則有三路，其世猶質，故以少飾為先。先，相次為言，對次故稱先也。每加以兩，大路一先路三也，次路故五就也。○注「禮器」至「誤也」。○正義曰：今此經大路一就，先路三就，次路五就，是節級相降以二。案《禮器》大路一就，次路七就，無先路之文。若以先路為三，則於次路七就非加兩之差。若以先為五，則於大路一就又非加兩之差。故知此經「次路五就」為是，《禮器》云「次路七就」為誤也。○「郊血」至「臭也」，因貴少，更說不貴味也。所進血腥，如《禮器》中說。崔氏云：「周禮之法，郊天燔柴為始，宗廟以祼地為始，社稷以血為始，小祀辜為始。」此云「郊血，大饗腥，三獻爓，一獻孰」者，謂正祭之時，薦於尸坐之前也。○「至敬不饗味，而貴氣臭也」者，此解郊血義。血，氣也。夫孰食有味，味者為人道，人道卑近，而天神尊貴，事宜極敬，極敬不褻近，故用血也。用血，是貴氣而不重味，故云貴氣臭也。而宗廟敬降於天，故用腥，腥稍近味。社又降於宗廟，故用爓，爓又稍近味。○「諸侯」至「已矣」，此一經亦明貴氣義也。○「諸侯為賓，灌用鬱鬯」者，灌猶獻也。謂諸侯來朝，在廟中行三享竟，然後天子以鬱鬯酒灌之也。故《大行人》云：「上公之禮，廟中將幣三享，王禮，再祼而酢。侯伯之禮，廟中將幣三享，王禮，壹祼而酢。諸子諸男之禮，廟中將幣三享，王禮，壹祼不酢。」鄭注云：「王禮，王以鬱鬯禮賓也。禮者，使宗伯攝酌圭瓚而祼，王既拜送爵，又攝酌璋瓚而祼，後又拜送爵，是謂再祼。再祼，賓乃酢王也。」禮侯伯一祼而酢者，祼賓，賓酢王而已，後不祼也。禮子男一祼不酢者，祼賓而已，不酢王也。○「灌用臭也」者，覆說諸侯為賓灌用鬱鬯之意。鬱鬯是臭，故云灌用臭也。此亦明貴氣之禮。○「大饗尚腶修而巳矣」者，謂諸侯行朝享及灌以後，而天子饗燕食之也。若上公則三饗三食三燕，若侯伯則再饗再食再燕，若子男則壹饗壹食壹燕也。南本或云「侯伯亦三饗」，誤也。其行饗之時，雖設大牢之禮，於時先薦腶脩於筵前，然後始設餘饌，故云尚腶脩而巳矣。此亦明不饗味之義也。○注「此大」至「侯也」。○正義曰：以文承上大饗腥之下，上大饗謂祫祭，恐此大饗者亦是祫祭，故云「饗諸侯也」。必知饗諸侯者，以此經前云「諸侯為賓」，下云「大饗」、「君三重席而酢然」，皆論待諸侯之事，故以為饗諸侯也。
		</region>
	</paragraph>
	<paragraph index="2">
		<region typus="original" subtype="" id="5753" explains="">
大饗，君三重席而酢焉。
		</region>
		<region typus="comment" subtype="注" id="5754" explains="5753">
○注：言諸侯相饗，獻酢禮敵也。○音義：重，直龍反，下注同。酢，才各反。
		</region>
		<region typus="original" subtype="" id="5755" explains="">
三獻之介，君專席而酢焉。此降尊以就卑也。
		</region>
		<region typus="comment" subtype="注" id="5756" explains="5755">
○注：三獻，卿大夫。來聘，主君饗燕之，以介為賓，賓為苟敬，則徹重席而受酢也。專猶單也。○音義：介音界，注同。單音丹，下文注同。
		</region>
	</paragraph>
	<paragraph index="3">
		<region typus="comment" subtype="疏" id="5757" explains="5753,5754,5755,5756">
疏「大饗」至「酢焉」。○正義曰：此一節論尊卑之席，各依文解之。○音義：此大饗謂諸侯相朝，主君饗賓，賓主禮敵，故主君設三重之席而受酢焉。○注「言諸」至「敵也」。○正義曰：知非諸侯朝天子天子饗之，而云「諸侯相饗」者，以經云君三重席而酢，三重席是諸侯之禮，而又稱君，故知諸侯相饗也。案《周禮．司幾筵》：「諸侯莞筵紛純，加繅席畫純。」上有二席，得為三重者，皇氏云：「三重者有四席為三重，謂鋪莞筵三，上加繅席一。」熊氏以為席之重數異於棺也，三重止三席也。云「獻酢禮敵也」者，以賓與主人俱是諸侯，並有三重之席，無所降下，對下三獻之介，君專席而酢，降尊就卑之義，是尊卑不敵也，故此云「獻酢禮敵也」。○「三獻之介，君尊專席而酢焉」至「此以就卑也」。○音義：此謂諸侯遣卿來聘，卿禮三獻，其副既是大夫，與卿為介，謂之三獻之介。此介是大夫，大夫席雖再重，今為介降一席，秪合專席。主君若受此介之酢爵，雖是諸侯合三重之席，必徹去重席，單席而受此介之酢爵焉。所以然者，降諸侯之尊以就介之卑故也。○注「三獻」至「單也」。○正義曰：「三獻，卿大夫」者，以五等諸侯有九獻、七獻、五獻，故五等諸侯之卿皆三獻也。大夫，卿之總號。若春秋之時，則與此禮有異。若大國之卿，則禮同子男。故昭元年，「鄭人饗趙孟，具五獻籩豆」，杜元凱注云：「朝聘之制，大國之卿五獻，其侯伯次國，其卿與大國大夫同。」故昭六年季武子如晉，晉人享之，武子辭云：「下臣得貺不過三獻。」杜云「大夫三獻」是也。云「來聘，主君饗燕之，以介為賓，賓為苟敬」者，案《燕禮記》云：「若以四方之賓燕，賓為苟敬，席於阼階之西北面，其介為賓。」注云：「主國君饗時親進醴於賓，今燕又宜獻焉。人臣不敢褻煩尊者，至此升堂而辭讓，欲以臣禮燕為恭敬也。於是席之，如獻諸公之位。言苟敬者，賓，實主國所宜敬。」如鄭此言，則燕時賓為苟敬，饗時則否。今此注云饗燕之賓為苟敬，連言饗者，因燕而連言饗，其實饗時賓自為賓，不為苟敬也。案《燕禮》註：「介門西北面西上，公降迎上介以為賓，揖讓升，乃命宰夫為主人獻賓於西階上，其有媵爵，群臣入即位，如燕禮。」案禮：主人與賓俱升自西階，主人酌於賓筵前，獻賓；賓西階上拜，筵前受爵，反位；主人賓右拜送爵；賓就筵祭酒西階上，卒爵，賓酢主人，主人於賓右北面受酢。此是使宰夫為主人與賓客相獻之禮。據《燕禮》之文，唯有賓酢主人，無賓酢主君之禮。今此主君專席而受賓酢者，案《燕禮》無賓酢公禮，至於說屨升堂坐之後，賓降洗升媵觚於公，公受賓爵飲以賜下。此云受酢，蓋謂此也。或可燕已臣子，賓不酢公；若與鄰國賓燕，以介為賓，賓得酢公也，但禮不具耳。皇氏以介為賓，宰夫為主人，賓與主人席於西階上，主人在東，賓在西，俱北面；又席主君於堂中南面。今案：鄭注《燕禮》主君迎上介為賓，宰夫為主人獻賓之後，如燕禮。如是則事事如燕禮。案《燕禮》筵賓於戶西南面，席公於阼階上西面，胥薦主人於洗北西面。《燕禮》席位分明如此，而皇氏乃云主人與賓俱席西階上北面，主君堂中南面。未審何所馮據以知之。
		</region>
	</paragraph>
	<paragraph index="4">
		<region typus="original" subtype="" id="5758" explains="">
饗、禘有樂，而食、嘗無樂，陰陽之義也。凡飲，養陽氣也。凡食，養陰氣也。故春禘而秋嘗，春饗孤子，秋食耆老，其義一也，而食，嘗無樂。
		</region>
		<region typus="comment" subtype="注" id="5759" explains="5758">
○注：言義同，而或用樂或不用樂也。此「禘」當為「禴」字之誤也。《王制》曰：「春禴夏禘。」○音義：饗禘音藥，下「春禘」同。食音嗣。夏，戶嫁反。
		</region>
		<region typus="original" subtype="" id="5760" explains="">
飲，養陽氣也，故有樂。食，養陰氣也，故無聲。凡聲，陽也。
		</region>
	</paragraph>
	<paragraph index="5">
		<region typus="comment" subtype="疏" id="5761" explains="5758,5759,5760">
疏「饗禘」至「陽也」。○正義曰：此一節論饗、禘、食、嘗有樂無樂之異。○「饗、禘有樂」者，饗謂春饗孤子，禘謂春祭宗廟也，以其在陽時，故有樂。○「而食、嘗無樂」者，食謂秋食耆老，嘗謂秋祭宗廟，以其在陰時，故無樂。○「陰陽之義也」者，無樂為陰，有樂為陽，故云陰陽之義也。○「凡飲，養陽氣也。凡食，養陰氣也」者，此覆釋上文饗有樂而食無樂之義，以飲是清虛養陽氣，故有樂，而食是體質養陰氣，故無樂。○「故春禘而秋嘗，春饗孤子，秋食耆老」者，此明饗、禘在春為陽，食、嘗在秋為陰也。○「其義一也」者，禘之與嘗，俱是追慕，饗之與食，同是賞功，其事無殊，故云一也。○「而食、嘗無樂」者，文承「秋食耆老」之下，以秋是陰時，故云「食、嘗無樂」，重結之也。舉「食、嘗無樂」，亦應重結「饗、禘有樂」，不言者，略可知也。○「飲，養陽氣也，故有樂」者，更覆釋上文飲養陽氣、饗有樂也。○「食，養陰氣也，故無聲」者，覆釋上文食養陰氣，故無樂也。○「凡聲，陽也」者，釋所以饗有樂、食無樂。凡聲是陽也，陽時為饗，故有樂；陰時為食，故無樂也。○注「禘」至「夏禘」。○正義曰：依禮，三代無春禘之文，周則春曰祠，《王制》夏、殷之禮云「春曰禴」，今云「春曰禘」，故知「禘」當為「禴」。此經所論，謂夏、殷禮也。熊氏云：此夏、殷禮，秋嘗無樂。而下文云殷人先求諸陽，則秋嘗亦有樂者，謂殷人春夏祭時有樂，秋冬即無也。舉春見夏、舉秋見冬也。若周則四時祭皆有樂，故《祭統》云：「內祭則大嘗禘，升歌《清廟》，下管《象》。」是秋嘗有樂也。案《王制》：「夏后氏養老以饗禮。」則夏家養老用春時有樂，無秋食之禮。殷人養老以食禮，而秋時不作樂，無春饗之禮。周人脩而兼用之，則周人養老，春夏用饗禮，秋冬用食禮，四時皆用樂，故《文王世子》云：「凡大合樂，必遂養老。」注云：「春合舞，秋合聲。」下云：「養老之禮，遂發詠焉，登歌《清廟》。」是秋時養老亦用樂也。皇氏云：「春是生養之時，故饗孤子，取長養之義。秋是成熟之時，故食耆老，取老成之義。」熊氏云：「春饗孤子，亦饗耆老，秋食耆老，亦食孤子。」而皇氏云此既破禘為禴，故於《祭統》春禘秋嘗，不復更破，從此可知也。
		</region>
	</paragraph>
	<paragraph index="6">
		<region typus="original" subtype="" id="5762" explains="">
鼎俎奇而籩豆偶，陰陽之義也。籩、豆之實，水土之品也。
		</region>
		<region typus="comment" subtype="注" id="5763" explains="5762">
○注：水土之品，言非人常所食。○音義：奇，居宜反，下「鼎俎奇」同。
		</region>
		<region typus="original" subtype="" id="5764" explains="">
不敢用褻味而貴多品，所以交於旦明之義也。
		</region>
		<region typus="comment" subtype="注" id="5765" explains="5764">
○注：旦當為神，篆字之誤也。○音義：褻，息列反。旦音神，出注。篆，直轉反。
		</region>
	</paragraph>
	<paragraph index="7">
		<region typus="comment" subtype="疏" id="5766" explains="5762,5763,5764,5765">
疏「鼎俎」至「義也」。○正義曰：此一節論鼎俎籩豆所法陰陽之事。○「鼎俎奇」者，以其盛牲體，牲體動物，動物屬陽，故其數奇。○「籩豆偶」者，其實兼有植物，植物為陰，故其數偶，故云「陰陽之義也」。○「籩豆之實，水土之品也」者，謂籩豆所充實之物皆是水土所生品類，非人所常食也。○「不敢用褻味而貴多品」者，覆釋籩豆所以用水土品族之意，言不敢用褻美食味，而貴重眾多品族也。何意如此？所以交接神明之義也。神道與人既異，故不敢用人之食味，神以多大為功，故貴多品。「鼎俎奇」者，案《聘禮》牛一、羊二、豕三、魚四、臘五、腸胃六、膚七、鮮魚八、鮮臘九也。是鼎九，其數奇也。又有陪鼎，膷一也，臐二也，膮三也，亦其數奇也。正鼎九，鼎別一俎，俎亦九也。又《少牢》陳五鼎：羊一，豕二，膚三，魚四，臘五。其腸胃從羊，五鼎五俎，又肵俎一，非是正俎也。《特牲》三鼎：牲鼎一，魚鼎二，臘鼎三。亦有三俎，肵俎一，非正俎，不在數。是皆鼎俎奇也。《有司徹》陳六俎者，尸及侑俎，主人主婦各一俎，其餘二俎者，司馬以一俎羞羊肉湆，其一俎司士羞豕肉湆，此二者益肉之俎也。此云「鼎俎奇」者，謂一處並陳。又「籩豆偶」者，案《掌客》云：「上公豆四十，侯伯三十二，子男二十四。」又《禮器》云：「天子之豆二十有六，諸公十有六，諸侯十有二，上大夫八，下大夫六。」案禮，籩與豆同，是籩豆偶也。《鄉飲酒義》六十者三豆，七十者四豆，八十者五豆，而奇數者，彼是年齒相次，非正豆也。《士喪禮》注「小斂一豆一籩」者，降於大斂，又不同於吉故也。《籩人》「饋食之籩，棗、栗、桃、乾{橑}、榛實」，凡有五物，似五籩者。熊氏云：「乾{橑}之中有桃諸、梅諸，則為六物，實六籩也。」
		</region>
	</paragraph>
	<paragraph index="8">
		<region typus="original" subtype="" id="5767" explains="">
賓入大門，而奏《肆夏》，示易以敬也；
		</region>
		<region typus="comment" subtype="注" id="5768" explains="5767">
○注：賓，朝聘者。易，和說也。○音義：易，以豉反，注同。朝，直遙反，下注「朝覲」、「朝服」同。
		</region>
		<region typus="original" subtype="" id="5769" explains="">
卒爵而樂闋，孔子屢歎之。
		</region>
		<region typus="comment" subtype="注" id="5770" explains="5769">
○注：美此禮也。○音義：闋，苦穴反，止也。婁，力佳反，本又作屢。
		</region>
		<region typus="original" subtype="" id="5771" explains="">
奠酬而工升歌，發德也。
		</region>
		<region typus="comment" subtype="注" id="5772" explains="5771">
○注：以《詩》之義，發明賓主之德。歌者在上，匏竹在下，貴人聲也。匏，笙也。○音義：匏，步交反。竹，篪笛也。
		</region>
		<region typus="original" subtype="" id="5773" explains="">
樂由陽來者也，禮由陰作者也，陰陽和而萬物得。
		</region>
		<region typus="comment" subtype="注" id="5774" explains="5773">
○注：得，得其所。
		</region>
	</paragraph>
	<paragraph index="9">
		<region typus="comment" subtype="疏" id="5775" explains="5767,5768,5769,5770,5771,5772,5773,5774">
疏「賓入」至「物得」。○正義曰：此一節論朝聘之賓，及已之臣子有王事勞者，設燕饗之禮，奏樂之節。各依文解之。饗禮既亡，無可憑據，今約《大射》及《燕禮》解其奏樂及樂闋之節。案《大射禮》：「主人納賓。」賓是己之臣子，又無王事之勞，故賓入不奏《肆夏》。賓入及庭，公升即席，乃奏《肆夏》，於是主人引賓升，主人酌獻賓，賓拜受爵，坐啐酒，拜，告旨，樂闋。賓飲卒爵，酢主人，主人受酢畢。主人盥洗獻於公，公拜受爵，乃奏《肆夏》。公飲卒爵，拜，主人答拜，樂闋，主人洗爵受酢於公。主人受酢畢，主人又盥洗媵觚於賓。所謂酬也。主人飲畢，爵以酬賓，賓筵前受酬，奠於薦東，不舉，下大夫二人於阼階下媵爵於公公，取一大夫所媵爵以立飲，卒爵，酬賓。賓受爵，請於大夫。公許，賓以旅大夫於西階上。大夫受旅爵畢，主人洗獻卿於西階上。獻卿遍，又二大夫媵爵於公。公又行一爵。若賓若長，唯公所賜，以旅於西階上。大夫受旅畢，主人又洗升獻大夫於西階上。大夫受獻畢，乃席工升歌，歌《鹿鳴》，三終。主人獻工，乃管《新宮》。此是《大射》賓入門至工升歌之節也。《燕禮記》云：「若以樂納賓，則賓及庭奏《肆夏》。賓拜酒，主人答拜而樂闋，公拜受爵而奏《肆夏》。公卒爵，而樂闋。」鄭注云：「卿大夫有王事之勞，則奏此樂。」此是己之臣子，有王事之勞，賓及庭而奏《肆夏》也，其餘與《大射禮》同。以《大射禮》、《燕禮》而言，此云賓入大門，謂朝聘之賓，行朝聘既畢，受燕享之時，燕則大門是寢門也，饗則大門是廟門也。○「而奏《肆夏》，示易以教也」者，樂主和易，今奏此《肆夏》大樂者，示主人和易嚴敬於賓也。○「卒爵而樂闋」者，賓至庭，樂作，乃至。主人獻賓，賓受爵，啐酒，拜，告旨，而樂止。賓飲訖，酢主人。主人受酢畢，主人獻公而樂作，公飲卒爵而樂止。是「卒爵而樂闋」也。此「卒爵」謂兼賓及主君也，依《大射禮》，主人受酢不作樂，若其享時，主君親獻賓，賓親酢主君，賓主俱作樂也。○「孔子屢歎之」者，孔子見禮入門而縣興，卒爵而樂闋。屢，數也，數數歎美此禮，善其和易恭敬之義。○「奠酬而工升歌」者，據《大射禮》獻卿之後，大夫媵觶於公。所謂酬也，公奠置此酬而未舉，於時工升歌也，或可饗時主君親酬賓，賓初奠酬薦東，於時，即工升歌也。《大射》與《燕禮》異也。○「發德也」者：所以奠酬升歌，歌詠其詩，發明賓主之德。案《燕禮記》賓及庭奏《肆夏》，此入大門即奏《肆夏》者，熊氏云：「燕禮，燕已之臣子，此謂朝聘之賓，故入即奏《肆夏》也，皇氏云：「鐘師奏『九夏』，一曰《王夏》。」《大司樂》云：「王出入所奏。」「二曰《肆夏》」，《大司樂》云：「尸出入所奏。」「三曰《昭夏》」，《大司樂》云：「牲出入所奏也。」「四曰《納夏》」，注云：「四方賓來所奏也。」「五曰《章夏》」，注云：「臣有功所奏也。」「六曰《齊夏》」，注云：「夫人祭所奏也。」「七曰《族夏》」，注云：「族人侍所奏也。」「八曰《陔夏》」，注云：「客醉出所奏也。」「九曰《驁夏》」，注云：「公出入所奏也。」皇氏又云：襄四年《左氏傳》云：三夏，天子所以享元侯，《文王》、《大明》、《綿》，兩君相見之樂也，燕禮歌《鹿鳴》合鄉樂。凡合樂，降於升歌一等。王享燕元臣，升歌《三夏》，《三夏》即《頌》，合樂降一等，即合《大雅》也。元侯自相享，亦歌《頌》合《大雅》，故《仲尼燕居》兩君相見，歌《清廟》是也。侯伯子男相見，既歌《文王》合《鹿鳴》也。准約元侯，則天子享燕侯伯子男，亦歌《文王》合《鹿鳴》也。諸侯燕臣子，歌《鹿鳴》合鄉樂，燕禮是也。其天子燕在朝臣子，工歌《鹿鳴》合鄉樂，故鄭作《詩譜》云：「天子諸侯燕群臣及聘問之賓，皆歌《鹿鳴》，合鄉樂。」是也。升歌合樂，所以異者，案《鄉酒禮》及《燕禮》：工升自西階，歌《鹿鳴》、《四牡》、《皇皇者華》。歌訖，笙入立於堂下，奏《南陔》、《白華》、《華黍》。奏訖，乃間歌《魚麗》，笙《由庚》，歌《南有嘉魚》，笙《崇丘》，歌《南山有台》，笙《由儀》。間歌訖，乃合鄉樂。《周南．關雎》、《葛覃》、《卷耳》，《召南．鵲巢》、《采蘩》、《采蘋》。間者，謂堂上堂下，一歌一吹，更遞而作。合者，上下之樂並作，此其所以異也。皇氏云：「此經卒爵樂闋之義，主人受酢之時作樂。」今案《大射禮》：「宰夫為主人受酢之時，不作樂。」皇氏說非也。皇氏又云：「卒爵而樂闋，凡樂三闋也，一是賓飲畢，樂闋也；二是主人受酢飲畢，樂闋也；三是賓奠酬之後，工升歌畢，將於酢之時，樂闋也。」今案此經初云「入門而奏《肆夏》」，次云「卒爵而樂闋」，下云「奠酬而工升歌」，所陳之事，依先後次第，則樂闋之中，不得並數奠酬升歌樂闋也。且工升歌之後，則有笙入奏《南陔》之等，及間歌合樂，無樂闋之文，何得卒爵樂闋之中數之為三闋？皇氏非也。案鐘師《九夏》，皆夏文在下，而南本《納夏》，獨夏文在上，其義疑也。皇氏云：「天子燕享已之臣子，與燕饗諸侯，同歌《文王》合《鹿鳴》。」今案《詩譜》云：「天子諸侯燕群臣及聘問之賓，歌《鹿鳴》合鄉樂。」皇說非也。○「歌者在上，匏竹在下，貴人聲也」者，解所以不升笙之義也。匏，笙也。竹，篪笛也。歌是人聲，人聲可貴，故升之在堂。匏竹可賤，故在堂下。然瑟亦升堂者，瑟工隨歌工故也。○「樂由」至「物得」。○音義：此因上有賓主禮樂之事，遂說禮樂之義。○「樂由陽來者也」者，此明樂也。陽，天也。天氣化，故作樂象之，樂以氣為化，是「樂由陽來者也」。陽化，謂五聲八音也。○「禮由陰作者也」者，陰，地也。地以形生，故制禮象之，禮以形為教，是禮由陰作也。形教，謂尊卑大小拜伏之事也。○「陰陽和而萬物得」者，和，猶合也。得，謂各得其所也。若禮樂由於天地，天地與之和合，則萬物得其所也。
		</region>
	</paragraph>
	<paragraph index="10">
		<region typus="original" subtype="" id="5776" explains="">
旅幣無方，所以別土地之宜，而節遠邇之期也。
		</region>
		<region typus="comment" subtype="注" id="5777" explains="5776">
○注：旅，眾也。邇，近也。○音義：別，彼別反，下注「無別」同。
		</region>
		<region typus="original" subtype="" id="5778" explains="">
龜為前列，先知也。以鐘次之，以和居參之也。
		</region>
		<region typus="comment" subtype="注" id="5779" explains="5778">
○注：鐘，金也。獻金為作器，鍾其大者，以金參居庭實之間，示和也。○音義：為作，于偽反，下文「為君」同。
		</region>
		<region typus="original" subtype="" id="5780" explains="">
虎豹之皮，示服猛也。束帛加璧，往德也。
		</region>
	</paragraph>
	<paragraph index="11">
		<region typus="comment" subtype="疏" id="5781" explains="5776,5777,5778,5779,5780">
疏「旅幣」至「德也」。○正義曰：此一節明朝聘貨賄庭實之物。○「旅幣無方」者，旅，眾也；幣，庭實也。眾國貢獻幣物，非止一方，故云「無方」。○「所以別土地之宜」者，五方各殊，所出有異，所以分別土地所生之宜。○「而節遠邇之期也」者，邇，近也，六服有遠近，或嬪或貨，所貢之屬，各有期也。○「龜為前列，先知也」者，此即旅幣無方之事也。龜是靈知之物，陳之於庭，則列龜最在前，故云「先知也」。○「以鍾次之」者，鐘，金也。陳金則次於龜後也。不謂之為金，而謂之為鍾者，貴金以供王之鑄器。器之大者，莫大於鐘，故言以鍾次之也。○「以和居參之也」者，解以金次龜義也。金性柔和，從時變革也。金列庭實，前龜後皮帛，以金參廁，居龜帛之中間，故云「以和居參之也」。○「虎豹之皮，示服猛也」者，釋庭實有皮義也。虎豹是威猛之獸，今得其皮來列在王庭，是表示君臣之德，能服四方之威猛者也。○「束帛加璧，往德也」者，解享用束帛，帛上又加璧之義也。玉以表德，今將玉加於束帛，或錦繡黼黻之上，是以表往歸於德故也。謂主君有德而往歸之。南本及定本皆作「往德」，北本為「任德」。熊氏云：任用德，恐非也。
		</region>
	</paragraph>
	<paragraph index="12">
		<region typus="original" subtype="" id="5782" explains="">
庭燎之百，由齊桓公始也。
		</region>
		<region typus="comment" subtype="注" id="5783" explains="5782">
○注：僣天子也。庭燎之差，公蓋五十，侯、伯、子、男皆三十。○音義：燎，力妙反，徐力吊反。僣，子念反，後同。
		</region>
		<region typus="original" subtype="" id="5784" explains="">
大夫之奏《肆夏》也，由趙文子始也。
		</region>
		<region typus="comment" subtype="注" id="5785" explains="5784">
○注：僣諸侯，趙文子，晉大夫，名武。
		</region>
	</paragraph>
	<paragraph index="13">
		<region typus="comment" subtype="疏" id="5786" explains="5782,5783,5784,5785">
疏「庭燎」至「始也」。○正義曰：自此以下至「夷王」以下，總論朝聘失禮之事。各隨文解之。○「庭燎之百」者，謂於庭中設火，以照燎來朝之臣夜入者，因名火為庭燎也。禮：天子百燎，上公五十，侯伯子男三十。齊桓公是諸侯，而僣用百，後世襲之，是失禮從齊桓公為始。○注「僣天」至「三十」。○正義曰：此數出《大戴禮》也，但崇翱問：「引《大戴禮》也何以言『蓋』？」沈閣對曰：「言『蓋』無別意，猶如《禮運》云：『仲尼之歎，蓋歎魯也。』亦無別意。百者，皇氏云：「作百炬列於庭也，或云百炬共一束也。」○注「僣諸」至「名武」。○正義曰：案《大射禮》：「公升即席，奏《肆夏》。」《燕禮》云：「若以樂納賓，則賓及庭奏《肆夏》，是諸侯之禮。」今文子亦奏之，故云「僣諸侯」。此謂納賓樂也。若登歌下管正樂，則天子用三夏以饗元侯；元侯相饗，亦得用之。《周禮》「九夏」，《王夏》者，天子所用，其餘八夏，諸侯皆得用之。其《陔夏》，卿大夫亦得用之，故《鄉飲酒》客醉而出，奏《陔夏》，但非堂上正樂所用也。
		</region>
	</paragraph>
	<paragraph index="14">
		<region typus="original" subtype="" id="5787" explains="">
朝覲，大夫之私覿，非禮也。大夫執圭而使，所以申信也。
		</region>
		<region typus="comment" subtype="注" id="5788" explains="5787">
○注：其君親來，其臣不敢私見於主國君也，以君命聘，則有私見。○音義：覿，大力反，下同。使，色吏反。見，賢遍反，下同。
		</region>
		<region typus="original" subtype="" id="5789" explains="">
不敢私覿，所以致敬也。而庭實私覿，何為乎諸侯之庭？
		</region>
		<region typus="comment" subtype="注" id="5790" explains="5789">
○注：非其與君無別。為人臣者無外交，不敢貳君也。私覿，是外交也。
		</region>
	</paragraph>
	<paragraph index="15">
		<region typus="comment" subtype="疏" id="5791" explains="5787,5788,5789,5790">
疏「朝覲」至「君也」。○正義曰：此一節論大夫從君朝覲，行私覿，非禮之事。○「朝覲，大夫之私覿，非禮也」者，朝覲，謂君親往鄰國行朝覲之禮。大夫從君而行，輒行私覿，是非禮也。○「大夫執圭而使，所以申信也」者，既從君而行，不可私覿。若專使而出，則可為之。故云大夫執圭而使，謂受命執圭，專使鄰國，得行私覿，所以申己之誠信也。○「不敢私覿，所以致敬也」者，覆明從君而行，不敢行私覿，所以致敬於已君也。○「而庭實私覿，何為乎諸侯之庭」者，當周衰之後，有臣從君而行，設庭實私覿於主國之庭，作記者譏之。庭實私覿，何得為乎諸侯之庭？譏其與君無別也。○「為人臣者無外交，不敢貳君也」者，解所以從君而行，不敢私覿之意。為人之臣，既無外交，唯專一事君。既從君而行，不敢貳心於他君，所以不行私覿之禮。○注「其君」至「私見」。○正義曰：案《聘禮》：「臣出使有私覿。」今云「私覿」非禮也，故知從君行也，且經云「朝覲」，是君親行之事。云「以君命聘，則有私見」者，解經文「執圭而使，所以申信也」。約《聘禮》有私覿，故云「以君命聘，則有私見」也。
		</region>
	</paragraph>
	<paragraph index="16">
		<region typus="original" subtype="" id="5792" explains="">
大夫而饗君，非禮也。
		</region>
		<region typus="comment" subtype="注" id="5793" explains="5792">
○注：其饗君，由強且富也。
		</region>
		<region typus="original" subtype="" id="5794" explains="">
大夫強而君殺之，義也，由三桓始也。
		</region>
		<region typus="comment" subtype="注" id="5795" explains="5794">
○注：三桓，魯桓公之子，莊公之弟，公子慶父、公子牙、公子友。慶父與牙通於夫人以脅公，季友以君命鴆牙。後慶父弒二君，又死也。○音義：慶父音甫。鴆，直陰反。弒音試。
		</region>
		<region typus="original" subtype="" id="5796" explains="">
天子無客禮，莫敢為主焉。君適其臣，升自阼階，不敢有其室也。
		</region>
		<region typus="comment" subtype="注" id="5797" explains="5796">
○注：明饗君非禮也。○音義：升自阼，才路反，本又作「升自阼階」。
		</region>
		<region typus="original" subtype="" id="5798" explains="">
覲禮，天子不下堂而見諸侯。
		</region>
		<region typus="comment" subtype="注" id="5799" explains="5798">
○注：正君臣也。
		</region>
		<region typus="original" subtype="" id="5800" explains="">
下堂而見諸侯，天子之失禮也，由夷王以下。
		</region>
		<region typus="comment" subtype="注" id="5801" explains="5800">
○注：夷王，周康王之玄孫之子也。時微弱，不敢自尊於諸侯。
		</region>
	</paragraph>
	<paragraph index="17">
		<region typus="comment" subtype="疏" id="5802" explains="5792,5793,5794,5795,5796,5797,5798,5799,5800,5801">
疏「大夫」至「始也」。○正義曰：大夫富強，專制於君，召君而饗之，非禮也。「大夫強而君殺之，義也」者，大夫強盛，則干國亂紀，而君能殺之，是銷絕惡源，得其義也。○「由三桓始也」者，從三桓以後，有能誅殺強臣，由三桓而來，故云「由三桓始也」。○注「三桓」至「死也」。○正義曰：案《春秋》公子慶父、公子牙、公子友皆莊公弟，是桓公子也。云「慶父與牙通於夫人以脅公」者，案莊公二十七年，公子友如陳，葬原仲。《公羊》云：「辟內難。內難者何？公子慶父、公子牙通乎夫人以脅公。」何休云：「公病問後於牙，牙對曰：「魯一生一及，君已知之。牙欲立慶父，是脅公也。」云「季友以君命鴆牙」者，案莊三十二年《左傳》云：「公疾問後於叔牙，對曰：『慶父材。』問於季友，對曰：『臣以死奉般。』公曰：『鄉者牙曰慶父材。』成季使以君命，命僖叔待於針巫氏，使針季酖之。」是也。「後慶父弒二君」者，莊公三十二年《左氏》云：「八月癸亥，公薨於路寢，子般即位。冬十月己未，共仲使圉人犖賊子般於黨氏」，閔二年秋八月辛丑，「共仲使卜齮賊公於武闈」。是弒二君也。云「又死也」者，案《左氏》云：「成季以僖公適邾，共仲奔莒，乃入，立之，以賂求共仲於莒，莒人歸之，及密，使公子魚請，不許，哭而往。共仲曰：奚斯之聲也。乃縊。」是慶父又死也。案三桓之前，齊有公孫無知作亂，衛有州吁，宋有長萬，皆以強盛被殺。而云「由三桓始」者，熊氏云：據魯而言，猶如《論語》云「十世五世希不失矣」。三桓之後，若襄仲季孫意如雖強，君不能殺。據時有能殺者言之。然此經注並《公羊》文，以《左氏傳》為解耳。○注「明饗君非禮也」。○正義曰：「天子無客禮，莫敢為主焉。君適其臣，升自阼階，臣不敢有其室」，臣既不敢為主，明饗君非禮，結上文也。春秋之時，則有諸侯饗天子，故莊二十一年，鄭伯享王於闕西辟樂備，亂世非正法也。○「覲禮」至「以下」。○音義：案《覲禮》「天子負斧依南面，侯氏執玉入」，是不下堂見諸侯也。若春朝夏宗，則以客禮待諸侯，以車出迎。熊氏云：「春夏受三饗之時，乃有迎法。」義或然也。故《齊僕》云：「各以其等為車送逆之節。」注云：「節謂王乘車迎賓客及送，相去遠近之數。」是也。○「由夷王以以下」者，夷王下堂而見諸侯，自此以後或有然者，故云「以下」。○注「夷王」至「子也」。○正義曰：案《世本》康王生昭王，昭王生穆王，穆王生恭王，恭王生懿王。懿王崩，弟孝王立。孝王崩，懿王大子燮立，是為夷王。懿王是康王之玄孫，夷王是懿王之子，故云玄孫之子也。
		</region>
	</paragraph>
	<paragraph index="18">
		<region typus="original" subtype="" id="5803" explains="">
諸侯之宮縣，而祭以白牡，擊玉磬、朱干設鍚，冕而舞《大武》，乘大路，諸侯之僣禮也。
		</region>
		<region typus="comment" subtype="注" id="5804" explains="5803">
○注：言此皆天子之禮也。宮縣，四面縣也。干，盾也，鍚傅其背如龜也。《武》，萬舞也。白牡，大路，殷天子禮也。○音義：縣音玄，注及下同。錫音陽，注同。盾，本亦作楯，純尹反，又音尹。傅音附。背，補佩反。
		</region>
		<region typus="original" subtype="" id="5805" explains="">
臺門而旅樹，反坫，繡黼丹朱中衣，大夫之僣禮也。
		</region>
		<region typus="comment" subtype="注" id="5806" explains="5805">
○注：言此皆諸侯之禮也。旅，道也。屏謂之樹，樹所以蔽行道。管氏樹塞門，塞猶蔽也。禮：天子外屏，諸侯內屏，大夫以簾，士以帷。反坫，反爵之坫也，蓋在尊南，兩君相見，主君既獻，於反爵焉。繡黼丹朱以為中衣領緣也。繡讀為綃。綃，繒名也。《詩》云：「素衣朱綃。」又云：「素衣朱襮。」襮，黼領也。○音義：坫，丁念反。繡，依注作綃，音消，注或作綃，亦同。黼音甫。簾音廉。「於反爵焉」，本或作「賓反爵焉」。領緣，移絹反。繒，似陵反。襮音博。
		</region>
		<region typus="original" subtype="" id="5807" explains="">
故天子微，諸侯僣，大夫強，諸侯脅。於此相貴以等，相覿以貨，相賂以利，而天下之禮亂矣。
		</region>
		<region typus="comment" subtype="注" id="5808" explains="5807">
○注：言僣所由。
		</region>
		<region typus="original" subtype="" id="5809" explains="">
諸侯不敢祖天子，大夫不敢祖諸侯。而公廟之設於私家，非禮也，由三桓始也。
		</region>
		<region typus="comment" subtype="注" id="5810" explains="5809">
○注：言仲孫、叔孫、季孫氏皆立桓公廟，魯以周公之故，立文王廟，三家見而僣焉。
		</region>
	</paragraph>
	<paragraph index="19">
		<region typus="comment" subtype="疏" id="5811" explains="5803,5804,5805,5806,5807,5808,5809,5810">
疏「諸侯」至「始也」。○正義曰：此一節總論諸侯及大夫奢僣強盛之事。各依文解之。○「諸侯之宮縣」者，諸侯唯合軒縣，今乃有宮縣。又諸侯祭用時王牲，今用白牡。又諸侯擊石磬，今擊玉磬。又諸侯得舞《大武》，故《詩》云「方將萬舞」，宣八年「萬入去籥」是也。但不不得朱干設鍚，冕服而舞。今「朱干設鍚，冕而舞《大武》」，諸侯合乘時王之車，今乃乘殷之大路，並是諸侯僣禮也。○注「言此」至「禮也」。○正義曰：案《小胥》：「天子宮縣。」案文十三年《公羊傳》云：「周公用白牡。」又《明堂位》云：「祀周公於太廟，牲用白牡，擊玉磬。」則《皋陶謨》云「鳴球」是也。《祭統》云：「朱干玉戚，冕而舞《大武》。」《明堂》云：「魯君孟春乘大路。」其《祭統》、《明堂》所云「皆天子禮樂，特賜周公」，故云皆天子之禮。魯唯文王周公廟得而用之，若用於他廟，則為僣也。若他國諸侯，非二王之後，祀受命之君而用之，皆為僣也。云「錫傅其背如龜也」者，《詩》云「鏤錫」，謂以金飾之，則此錫亦以金飾也，謂用金琢傅其盾背，盾背外高，龜背亦外高，故云「如龜也」。蓋見漢禮然也。白牡，是殷之正色，「大路」與「白牡」同文，故知白牡大路，是殷天子之禮也。○「台門」至「禮也」。○音義：此一經明大夫僣諸侯禮。「台門」者，兩邊起土為台，台上架屋曰台門。○「而旅樹」者，旅，道也；樹，立也。人君當門道立屏，蔽內外為蔽也。○「反坫」者，反爵之坫也，若兩君相享，則設尊兩楹間，坫在其南。坫以土為之。○「繡黼丹朱中衣」者，綃，繒也；黼，刺繒為黼文也。丹朱，赤色，謂染繒為赤色也。中衣，謂以素為冕服之裡衣，猶今中衣單也。○「大夫之僣禮也」者，自台門以下，於時大夫皆有此事，故言僣禮也。○注「言禮」至「領也」。○正義曰：旅，道也，所行處，故以為道也。云「屏謂之樹」，《釋宮》文。引「管氏樹塞門」者，據經「旅樹」之義。云「禮：天子外屏，諸侯內屏，大夫以簾，士以帷」者，《禮緯》文，南本云及定本皆然，或云大夫以帷，士以簾，誤也。云「反坫，反爵之坫也」者，以《明堂》云「反坫出尊」，則坫為尊而設，故知反坫，反爵也。以言出尊，故云「蓋在尊南」也。《鄉飲酒》是卿大夫之禮，尊於房戶間。《燕禮》是燕已之臣子，故尊於東楹之西。若兩君相敵，則尊於兩楹間，故其坫在兩楹間。云「兩君相見，主君既獻，於反爵焉」者，案《論語》云：「邦君為兩君之好，有反坫。」故知「兩君相見」也，故注云：「其獻酬之禮，更酌，酌畢，則各反爵於坫上。」故云「主君既獻，於反爵焉」，謂於此坫上而反爵焉。熊氏云：「主君獻賓，賓筵前受爵，飲畢，反此虛爵於坫上，於西階上拜。主人於阼階上答拜，賓於坫取爵，洗爵，酌以酢主人。主人受爵飲畢，反此虛爵於坫上。主人阼階上拜，賓答拜。」是賓主飲畢，反爵於坫上也。而《論語》注「酌畢，各反爵於坫上」者，文不具耳。其實當云：飲畢，或可初酌之時，則奠於坫。與《鄉飲酒禮》異也。義有疑，故具存焉。云「繡黼丹朱以為中衣領緣也」者，中衣，謂冕及爵弁之中衣，以素為之，繡黼為領，丹朱為緣。云「繡讀為綃，綃，繒名也」者，案注《昏禮》引《詩》云：「素衣朱綃。」《魯詩》亦以為綃。綃，綺屬，以《魯詩》既為綃字，又五色備曰繡，白與黑曰黼，繡黼不得共為一物，故以繡為綃也，謂於綃上而刺黼文也。引《詩》云「素衣朱綃」者，證以繡為綃。又引《詩》「素衣朱襮」者，證黼領也。案《釋器》「黼領謂之襮」，故云「襮，黼領也」。案《玉藻》云：「以帛裡布，非禮也。」此素衣是絲，當為冕及爵弁之中衣。禮：朝燕之服，皆以布為之。皇氏云：「此素為中衣，兼為朝燕服之中衣。」非也。案《禮》公之孤四命，則爵弁自祭也。則天子大夫四命，亦當爵弁自祭，則中衣得用素，但不得用綃黼為領、丹朱為緣耳。熊氏云：此云大夫僣，謂非四命大夫而著素衣為僣。今為四命得著素衣，但以綃黼丹朱猶為僣也。其大夫士助祭於君，服爵弁以上，雖中衣用素，亦不得用綃黼丹朱以為領緣，以其是諸侯之服，故《唐詩．揚之水》「刺晉昭公微弱」，云：「素衣朱綃，從子於鵠。」國人欲進此服，去從桓叔為諸侯也。○「於此相貴以等，相覿以貨」。○音義：謂臣下不畏懼於君，而擅相尊貴以等列，故庾云：「擅相封爵也。」○「相覿以貨」者，大大私相覿以貨賄，不辟君。○注「魯以」至「僣焉」。○正義曰：知魯得立文王廟者，案襄十二年秋，「吳子壽夢卒，臨於周廟，禮也」。注云：「周廟，謂文王廟也。」此經云「諸侯不敢祖天子」，而文二年《左傳》云：「宋祖帝乙，鄭祖厲王。」「大夫不敢祖諸侯」，而莊二十八年《左傳》云：「凡邑有宗廟先君之主曰都。」與此文不同者，此據尋常諸侯大夫，彼據有大功德者，故《異義》：《禮戴》引此《郊特牲》，云「又匡衡說支庶不敢薦其禰，下士諸侯不得專祖於王」。古《春秋左氏》說，天子之子，以上德為諸侯者，得祖所自出。魯以周公之故，立文王廟。《左傳》「宋祖帝乙，鄭祖厲王，猶上祖也。」又曰「凡邑有宗廟先君之主曰都」，以其有先君之主，公子為大夫，所食采地亦自立所出公廟，其立先公廟准禮。公子得祖先君，公孫不得祖諸侯。許慎謹案：「周公以上德封於魯，得郊天，兼用四代之禮樂。」知亦得祖天子。諸侯有德祖天子者，知大夫亦得祖諸侯。鄭氏無駮，與許氏同也。其王子母弟無大功德，不得出封食采畿內，賢於餘者，亦得采地之中立祖王廟，故都宗人，家宗人，皆為都家祭所出祖王之廟也。
		</region>
	</paragraph>
	<paragraph index="20">
		<region typus="original" subtype="" id="5812" explains="">
天子存二代之後，猶尊賢也。尊賢不過二代。
		</region>
		<region typus="comment" subtype="注" id="5813" explains="5812">
○注：過之，遠難法也。二或為三。○音義：過，古臥反。
		</region>
	</paragraph>
	<paragraph index="21">
		<region typus="comment" subtype="疏" id="5814" explains="5812,5813">
疏「天子」至「二代」。○正義曰：此一節論王者立二王后尊賢之事。○「天子存二代」者，天子繼世而立，子孫以不肖滅亡，見在子孫，又無功德，仍須存之，所以存二代之後者，猶尚尊其往昔之賢所能法象。○「尊賢不過二代」者，所以尊賢之事，取其法象，但代異時移，今古不一。若皆法象先代，今則不可盡行，故所尊之賢，不過取二代而已。若過之，遠難為法也。案《異義》：「《公羊》說，存二王之後，所以通天三統之義，引此文；古《春秋左氏》說周家封夏、殷二王之後以為上公，封黃帝、堯、舜之後，謂之三恪。」許慎謹案云：「治《魯詩》丞相韋玄成，治《易》施犨等說引《外傳》曰：『三王之樂，可得觀乎。』知王者所封三代而已。」不與《左氏》說同。鄭駮之云：「所存二王之後者，命使郊天，以天子之禮祭其始祖，受命之王自行其正朔服色。恪者，敬也，敬其先聖而封其後，與諸侯無殊異，何得比夏殷之後？」如鄭此言，《公羊》自據二王之後，《左氏》兼論三恪，義不乖異也。熊氏云：「周之三恪，越、少昊、高辛，遠存黃帝者，取其製作之人，故《易．繫辭》云：神農氏沒，黃帝堯舜氏作。」義當然也。
		</region>
	</paragraph>
	<paragraph index="22">
		<region typus="original" subtype="" id="5815" explains="">
諸侯不臣寓公，故古者寓公不繼世。
		</region>
		<region typus="comment" subtype="注" id="5816" explains="5815">
○注：寓，寄也。寄公之子，非賢者，世不足尊也。寓或為「托」。○音義：寓音遇。
		</region>
	</paragraph>
	<paragraph index="23">
		<region typus="comment" subtype="疏" id="5817" explains="5815,5816">
疏「諸侯」至『繼世「。○正義曰：此一節論寄公之子為臣之事。○注「寓寄」至「尊也」。○正義曰：案《喪服傳》云：「寄公者何也？失地之君也。或天子削地，或被諸侯所逐，皆為失地也。諸侯不臣者，不敢以寄公為臣也。」
		</region>
	</paragraph>
	<paragraph index="24">
		<region typus="original" subtype="" id="5818" explains="">
君之南鄉，答陽之義也。臣之北面，答君也。
		</region>
		<region typus="comment" subtype="注" id="5819" explains="5818">
○注：答，對也。○音義：鄉，許亮反，下「君南鄉」同。
		</region>
	</paragraph>
	<paragraph index="25">
		<region typus="original" subtype="" id="5820" explains="">
大夫之臣不稽首，非尊家臣，以辟君也。
		</region>
		<region typus="comment" subtype="注" id="5821" explains="5820">
○注：辟國君也。○音義：辟音避，注同。
		</region>
	</paragraph>
	<paragraph index="26">
		<region typus="comment" subtype="疏" id="5822" explains="5820,5821">
疏「大夫」至「君也」。○正義曰：此一節論大夫君辟正君之事。諸侯則稽首於天子，大夫則稽首於諸侯，皆盡其臣禮以事君。今大夫家臣於大夫之處，拜時不為稽首，非是尊敬此家臣不令稽首，所以不稽首者，以辟國之正君。臣於國君已皆稽首，今大夫之臣又稽首於大夫之君，便是一國兩君，故云「以辟君也」。大夫得稽首於諸侯，不辟天子者，謂諸侯有大功德，出封畿外，專有其國，故大夫得專盡臣禮事之也。
		</region>
	</paragraph>
	<paragraph index="27">
		<region typus="original" subtype="" id="5823" explains="">
大夫有獻弗親，君有賜不面拜，為君之答已也。
		</region>
		<region typus="comment" subtype="注" id="5824" explains="5823">
○注：不面拜者，於外告小臣，小臣受以入也。小臣掌三公孤卿之復逆也。
		</region>
	</paragraph>
	<paragraph index="28">
		<region typus="comment" subtype="疏" id="5825" explains="5823,5824">
疏「大夫」至「已也」。○正義曰：此經論君尊大夫之事。○「大夫有獻弗親」者，謂大夫有物獻君，使人獻之，不親來獻。○「君有賜不面拜」者，謂君有物賜大夫，大夫不面自來拜，所以然者，恐為君之答已，故不自來，不報而去。○注「小臣」至「逆也」。○正義曰：案大僕掌諸侯之復逆，御僕掌群吏之逆及庶民之復，皆無大夫之文，即此小臣所掌孤卿中兼之，故鄭云：「復謂奏事也，逆謂受下奏也。」
		</region>
	</paragraph>
	<paragraph index="29">
		<region typus="original" subtype="" id="5826" explains="">
鄉人禓，
		</region>
		<region typus="comment" subtype="注" id="5827" explains="5826">
○注：禓，強鬼也。謂時儺，索室驅疫，逐強鬼也。禓，或為獻，或為儺。○音義：禓音傷，鬼名也。強，其丈反。難，乃多反，下同，本又作「儺」。索，色百反，下文注皆同。驅又作驅，同，起居反。
		</region>
		<region typus="original" subtype="" id="5828" explains="">
孔子朝服立於阼，存室神也。
		</region>
		<region typus="comment" subtype="注" id="5829" explains="5828">
○注：神依人也。
		</region>
	</paragraph>
	<paragraph index="30">
		<region typus="comment" subtype="疏" id="5830" explains="5826,5827,5828,5829">
疏「鄉人」至「神也」。○正義曰：此一節論孔子存神之事。○「鄉人禓」者，廋云：「禓是強鬼之名，謂鄉火驅逐此強鬼。」孔子則身著朝服立於阼階之上，所以然者，以時驅逐強鬼，恐已廟室之神時有驚恐，故著朝服立於廟之阼階，存安廟室之神，使神依已而安也。所以朝服者，大夫朝服以祭，故用祭服以依神。
		</region>
	</paragraph>
	<paragraph index="31">
		<region typus="original" subtype="" id="5831" explains="">
孔子曰：「射之樂也，何以聽？何以射？」
		</region>
		<region typus="comment" subtype="注" id="5832" explains="5831">
○注：多其射容與樂節相應也。
		</region>
		<region typus="original" subtype="" id="5833" explains="">
孔子曰：「士使之射，不能則辭以疾，縣弧之義也。」
		</region>
		<region typus="comment" subtype="注" id="5834" explains="5833">
○注：男子生，而設弧於門左，示有射道而未能也。女子設帨。○音義：弧音胡。帨，始銳反。
		</region>
	</paragraph>
	<paragraph index="32">
		<region typus="comment" subtype="疏" id="5835" explains="5831,5832,5833,5834">
疏「孔子」至「義也」。○正義曰：此一節論歎美祭廟擇士之射，必使容體合樂，故云「射之以樂」。○「何以聽」者，言何以能聽此樂節，使與射容相應。○「何以射」者，言何以能使射與樂節相應，故各善其兩事相應，故鄭注《射義》云：「何以，言其難也。」○「孔子曰：士使之射，不能則辭以疾，縣弧之義也」者，孔子既美射之與樂相應，又論身之不可不習。為士之法，理合能射，今使之射，若其不能，便是乖於為士之義，則當辭以疾病。○「縣弧之義也」者，以男子初生，縣弧於門左，示有射道而未能也。今士亦有射道，以其疾病而不能，與男子初生縣弧相似，故云「縣弧之義也」。○注「男子」至「設帨」。○正義曰：「案《內則》云：「子生，男子設弧於門左，女子設帨於門右。」男子所以設弧者，示其有射道，所以縣之者，以其未能也。長大不得不能，故辭以疾也。
		</region>
	</paragraph>
	<paragraph index="33">
		<region typus="original" subtype="" id="5836" explains="">
孔子曰：「三日齊，一日用之，猶恐不敬。二日伐鼓，何居？」
		</region>
		<region typus="comment" subtype="注" id="5837" explains="5836">
○注：居讀為姬，語之助也。何居，怪之也。伐猶擊也。齊者止樂，而二日系鼓，則是成一日齊也。○音義：齊，本又作齋，同側皆反，後放此。何居音姬。
		</region>
	</paragraph>
	<paragraph index="34">
		<region typus="comment" subtype="疏" id="5838" explains="5836,5837">
疏「孔子」至「何居」。○正義曰：此一經論祭之失禮之事。祭前宜齊而專一，不得伐鼓也。凡祭，必散七日，致齊三日，不樂不吊，致齊三日，專其一心，用以祭祀，猶恐為敬不足，故云「猶恐不敬」也。於時祭者，在致齊三日之中，而二日伐鼓，使祭者情散意逸以違禮，故譏而問之：「二日伐鼓，何姬？」姬是語助之辭也。
		</region>
	</paragraph>
	<paragraph index="35">
		<region typus="original" subtype="" id="5839" explains="">
孔子曰：「繹之於庫門內，祊之於東方，朝市之於西方，失之矣。」
		</region>
		<region typus="comment" subtype="注" id="5840" explains="5839">
○注：祊之禮，宜於廟門外之西室，繹又於其堂，神位在西也。此二者同時，而大名曰繹。其祭禮簡，而事尸禮大，朝市宜於巿之東偏。《周禮》巿有三期，「大巿，日側而巿，百族為主。朝巿，朝時而巿，商賈為主。夕市，夕時而市，販夫販婦為主」。○音義：繹音亦。祊，百彭反。賈音古。販，甫萬反。
		</region>
	</paragraph>
	<paragraph index="36">
		<region typus="comment" subtype="疏" id="5841" explains="5839,5840">
疏「孔子」至「之矣」。○正義曰：此一經論魯失禮之事。○「繹之於庫門內」者，繹祭之禮，當於廟門外之西堂，今乃於庫門內。○「祊之於東方」者，祊當在廟門外西室，今乃於廟門外東方。○「朝巿之於西方」者，朝巿，謂朝時而巿，當於巿內東方，謂市內道東也。今乃於巿內西方。○「失之矣」者，言此三事，皆違於禮，故言「失之矣」。○注「祊之」至「為主」。○正義曰：「祊之禮，宜於廟門外之西室」者，下文索祭祝於祊，是為祭設，故當在廟門外。又《釋宮》云：「閍謂之門。」孫炎云：「謂廟門外。」又引《詩》云：「祝祭於祊。」故知廟門也。「知廟門外」者，《禮器》云：「為祊乎外。」故知在外也。以西是鬼神之位，室又求神之處，故知在廟門外之西室。云「繹又於其堂」者，祊是求神之名，繹是接尸之稱，求神在室，接尸在堂，故云「繹又於其堂」。云「此二者同時，而大名曰繹」者，祊是室內求神，繹是堂上接尸，一時之事，故云「二者同時」。案《春秋》宣八年壬午「猶繹」，《釋天》云：「繹，又祭。」《詩．絲衣》云：「繹賓尸。」但有繹名，而無祊稱，是大名曰繹。云「其祭禮簡，而事尸禮大」者，案《儀禮．有司徹》，是上大夫寶尸也。但於堂上獻尸獻侑，全無室中之事。又《絲衣》云：「自堂徂基，自羊徂牛。」是祭神也。下云：「兕觥其，旨酒其柔。」是接尸也。故知「祭神禮簡」，「事尸禮大」。天子諸侯謂之為繹，其祭之明日，於廟門外西室，及堂而行禮也。上大夫曰儐尸，與祭同日，於廟堂之上而行禮也。下大夫及士雖有獻尸及賓等相酬酢行禮於廟之事，不謂之儐尸也。引《周禮》「大巿，日側而巿」以下，皆《周禮．司巿》文。日中百族為主者，注云：「百族必容來去。商賈為主，謂商賈家在外巿城。販夫販婦，朝資夕賣。」凡日中朝夕，百族商賈及販夫販婦皆言為主者，據其多耳。皇氏以為「日側，日將中而未中，猶在東側」。故鄭注彼云：「日昃，昳中也。」
		</region>
	</paragraph>
	<paragraph index="37">
		<region typus="original" subtype="" id="5842" explains="">
社祭土而主陰氣也，君南鄉於北墉下，答陰之義也。
		</region>
		<region typus="comment" subtype="注" id="5843" explains="5842">
○注：牆謂之墉，北墉，社內北牆。○音義：庸，本亦作墉，音容。
		</region>
		<region typus="original" subtype="" id="5844" explains="">
日用甲，用日之始也。
		</region>
		<region typus="comment" subtype="注" id="5845" explains="5844">
○注：國中之神，莫貴於社。
		</region>
		<region typus="original" subtype="" id="5846" explains="">
天子大社，必受霜露風雨，以達天地之氣也。
		</region>
		<region typus="comment" subtype="注" id="5847" explains="5846">
○注：大社，王為群姓所立。○音義：大音太，下文注「大社」、「大王」、「大廟」、「大古」、「大王」皆同。為，于偽反，下文「為社」、「為焚」皆同。
		</region>
		<region typus="original" subtype="" id="5848" explains="">
是故喪國之社屋之，不受天陽也；薄社北牖，使陰明也。
		</region>
		<region typus="comment" subtype="注" id="5849" explains="5848">
○注：絕其陽通其陰而已。薄社，殷之社，殷始都薄。○音義：喪，息浪反。薄，本又作亳，步各反。牖音酉。
		</region>
		<region typus="original" subtype="" id="5850" explains="">
社，所以神地之道也。地載萬物，天垂象，取材於地，取法於天，是以尊天而親地也，故教民美報焉。家主中霤而國主社，示本也。
		</region>
		<region typus="comment" subtype="注" id="5851" explains="5850">
○注：中霤，亦土神也。
		</region>
		<region typus="original" subtype="" id="5852" explains="">
唯為社事，單出里；唯為社田，國人畢作；唯社，丘乘共粢盛，所以報本反始也。
		</region>
		<region typus="comment" subtype="注" id="5853" explains="5852">
○注：單出里，皆往祭社於都鄙，二十五家為裡。畢作，人則盡行，非徒羨也。丘，十六井也。四丘六十四井曰甸，或謂之乘。乘者以於車賦出長轂一乘，乘或為鄰。○音義：乘，時證反，注同，又徒遍反。共音恭。粢音資。甸，徒練反，又繩證反。
		</region>
	</paragraph>
	<paragraph index="38">
		<region typus="comment" subtype="疏" id="5854" explains="5842,5843,5844,5845,5846,5847,5848,5849,5850,5851,5852,5853">
疏「社稷」至「始也」。○正義曰：此一節總論社神之義，兼明所祭之禮。○「社祭土而主陰氣也」者，土，謂五土，山林、川澤、丘陵、墳衍、原隰也，以時祭之，故云社祭土。土是陰氣之主，故云「而主陰氣也」。○「君南鄉於北墉下，答陰之義也」者，墉，牆也。社既主陰，陰宜在北，故祭社時，以社在南，設主壇上北面，而君來在北牆下，而南鄉祭之，是對陰之義也。○「日用甲，用日之始也」者，社是國中之貴神，甲是旬日之初始，故用之也。○「天子大社，必受霜露風雨，以達天地之氣也」者，是解社不屋義也。達，通也。風雨至則萬物生，霜露降則萬物成，故不為屋，以受霜露風雨，霜露風雨至，是天地氣通也，故云「達天地之氣也」。○「是故喪國之社屋之，不受天陽也」者，喪國社者，謂周立殷社也，立以為戒。不生成，天是生法，其無生義，故屋隔之，令不受天之陽也。《白虎通》云：「王者諸侯必有誡社者何？示有存亡也。明為善者得之，為惡者失之。」○「薄社北牖，使陰明也」者，即喪國社也。殷始都薄，故呼其社為薄社也。周立殷社為戒而屋之，塞其三面，唯開北牖，示絕陽而通陰，陰明則物死也。○「社，所以神地之道也」者，言立社之祭，是神明於地之道故也。發此句，為下張本也。○「地載萬物」者，釋地所得神之由也。地之為德，以載萬物為用故也。○「天垂象」者，欲明地之貴，故引天為對也。地有其物，天上皆垂其象，所謂在天成象，在地成形也。○「取材於地」者，地須產材，並在地出，為人所取也。○「取法於天」者，人知四時早晚，皆仿日月星辰，以為耕作之候，是取法於天。○「是以尊天而親地也」者，所以法者，故尊而祭之，天子祭天是也。所取材者，故親而祭之，一切親地而共祭社是也。○「故教民美報焉」者，此結祀社也。地既為民所親，故與庶民祭之，以教民美報故也。○「家主中霤」者，中霤謂土神，卿大夫之家主祭土神在於中霤。○「而國主社」者，謂天子諸侯之國，主祭土神於社。○「示本也」者，以土神生材，以養官之與民，故皆主祭土神，示其養生之本也。○「唯為社事，單出裡」者，社事，祭社事也。單，盡也。裡，居也。社既為國之本，故若祭社，則合裡之家並盡出，故云「單出裡」也。此唯每家出一人，不人人出也。○「唯為社田，國人畢作」者，田，獵也。畢，盡也。作，行也。既人人得社福，故若祭社，先為社獵，則國中之人皆盡行，無得住家也。○「唯社，丘乘共粢盛」者，向說「祭社用牲」，此明祭社用米也。「丘乘」者，都鄙井田也。九夫為井，四井為邑，四邑為丘，四丘為乘。唯祭社而使丘乘共其粢盛也。粢，稷也。稷曰明粢，在器曰盛。庾蔚云：「粢盛所須者少，故丘乘共之也。」皇氏云：「若天子諸侯祭社，則用藉田之穀。大夫以下無藉田，若祭社，則丘乘之民共之，示民出力也。」○「所以報本反始也」者，結美報也。皇氏云：「國人畢作，是『報本』，而丘乘共粢盛，是『反始』。言粢盛是社所生，故云『反始也』。」熊氏云：「祭社稷之神為報本，祭所配之人為反始。」未知孰是，故兩存焉。○注「大社」至「所立」。○正義曰：知「為群姓所立」者，《祭法》文，但社稷之義，先儒所解不同。鄭康成之說，以社為五土之神，稷為原隰之神，句龍以有平水土之功，配社祀之，稷播五穀之功，配稷祀之。鄭必以為此論者，案《郊特牲》云「社祭土而主陰氣」，又云「社所以神地之道」。又《禮運》云：「命降於社之謂殽地。」又《王制》云：「祭天地社稷，為越紼而行事。」據此諸文，故知社即地神，稷是社之細別，別名曰稷，稷乃原隰所生，故以稷為原隰之神。故賈逵、馬融、王肅之徒，以社祭句龍，稷祭後稷，皆人鬼也，非地神。故《聖證論》王肅難鄭云：「《禮運》云：『祀帝於郊，所以定天位；祀社於國，所以列地利。』社若是地，應云定地位，而言列地利，故知社非地也。」為鄭學者馬昭之等通之云：「天體無形，故須云定位。地體有形，不須云定位，故唯云列地利。」肅又難鄭云：「祭天牛角繭栗而用特牲，祭社用牛角尺而用大牢。又祭天地大裘而冕，祭社稷絺冕，又唯天子令庶民祭社，社若是地神，豈庶民得祭地乎？」為鄭學者通之云：「以天神至尊而簡質事之，故牛角繭栗而用特牲，服著大裘。天地至尊，天子至貴，天子祭社，是地之別體，有功於人，報其載養之功，故用大牢，貶降於天，故角尺也。祭用絺冕，取其陰類，庶人蒙其社功，故亦祭之，非是方澤、神州之地也。」肅又難鄭云：「《召誥》用牲於郊牛二，明後稷配天，故知二牲也。」又云：「社於新邑，牛一、羊一、豕一，明知唯祭句龍，更無配祭之人。」為鄭學者通之云：「是後稷與天，尊卑所別，不敢同天牲，句龍是上公之神，社是地祇之別，尊卑不盡縣絕，故云配同牲也。」肅又難鄭云：「後稷配天，《孝經》言配天明夫，後稷不稱天也。《祭法》及昭二十九年傳云：『句龍能平水土，故祀以為社。』不云祀以配社，明知社即句龍也。為鄭學者通之云：「後稷非能與天同，功唯尊祖配之，故云不得稱天。句龍與天同功，故得云祀以為社，而得稱社也。」肅又難云：「《春秋》說伐鼓於社責上公，不云責地祇，明社是上公也。又《月令》『命民社』鄭注云：『社，后土也。』《孝經》注云：『後稷，土也。句龍為后土。』鄭既云：『社，后土』，則句龍也。是鄭自相違反。」為鄭學者通之云：「伐鼓責上公者，以日食，臣侵君之象，故以責上公言之。句龍為后土之官，其地神亦名后土，故《左傳》云：『君戴皇天而履后土。』地稱后土，與句龍稱后土名同而無異也。鄭注云『后土』者，謂土神也，非謂句龍也。故《中庸》云：『郊社之禮。』注云：『社，祭地神。』又《鼓人》云：『以靈鼓鼓社祭。』注云：『社祭，祭地祇也。』是社祭地祇也。」其社稷制度，《白虎通》云：「天子之社，壇方五丈，諸侯半之。」說者又云：「天子之社，封五色土為之，若諸侯受封，各割其方色土與之，則東方青，南方赤之類是也。」上皆以黃土也。其天子諸侯皆有二社者，《祭法》云：「王為群姓立社，曰大社，王自為立社，曰王社。諸侯為百姓立社曰國社，諸侯自為立社曰侯社。」是各有二社。又各有勝國之社，故此云喪國之社屋之，是天子有之也。案《春秋》亳社災，《公羊》云：「亡國之社，蓋揜之。揜其上而柴其下。」是魯有之也。襄三十年《左傳》云：「鳥鳴於亳社。」是宋有之也。此是天子諸侯二社之義。其所置之處，《小宗伯》云：「右社稷，左宗廟。」鄭云：「庫門內、雉門外之左右。」為群姓立社者，在庫門內之西，自為立者，在藉田之中。其亡國之社，《穀梁傳》云：「亡國之社以為廟屏，戒。」或在廟，或在庫門內之東。則亳社在東也，故《左傳》云：「間於兩社，為公室輔。」魯之外朝，在庫門之內，東有亳社，西有國社，朝廷執政之處。故云間於兩社也。其卿大夫以下，案《祭法》云：「大夫以下，成群立社曰置社。」注云：「大夫不得特立社，與民族居，百家以上則共立一社。今時裡社是也。」如鄭此言，則周之政法，百家以上得立社，其秦漢以來，雖非大夫，民二十五家以上則得立社，故云今之裡社。又《鄭志》云：《月令》命民社謂秦社也。自秦以下，民始得立社也。其大夫以下所置社者，皆以土地所宜之木，則《論語》云「夏后氏以松，殷人以柏，周人以栗」，故《大司徒》云「而樹之田主，各以其野之所宜木」，是也。其天子大社之等，案《尚書》無逸篇曰：「大社唯松，東社唯柏，南社唯梓，西社唯栗，北社唯槐。」其天子諸侯大夫等皆有社也。故注《司徒》「田主」、「田神」、「后土」、「田正」之所依也。田正則稷神也，田主尚然，故知天子諸侯社皆有稷，其亡國之社亦有稷。故《士師》云：「若祭勝國之社稷，則為之尸。」是有稷也。但亡國之社稷，故略之，用刑官為尸，則其祭餘社為尸，不用刑官也。其社之祭，一歲有三：仲春命民社，一也；《詩》云「以社以方」，謂秋祭，二也；孟冬云大割祠於公社，是三也。其社主用石，故鄭注《宗伯》云：「社之主蓋用石。」案《條牒論》：稷壇在社壇西，俱北向，營並壇共門；或曰在社壇北。其用玉無文，不可強言，今禮用兩圭有邸。《異義》：今《孝經說》曰：社者土地之主，土地廣博，不可遍敬，封五土以為社。古《左氏說》共工為后土，后土為社。許君謹案亦曰：「《春秋》稱公社，今人謂社神為社公，故知社是上公，非地祇。」鄭駮之云：「社祭土而主陰氣，又云社者神地之道。謂社神但言上公，失之矣。今人亦謂雷曰雷公，天曰天公，豈上公也！」《異義》：「稷神，今《孝經說》：稷者，五穀之長，穀眾多不可遍敬，故立稷而祭之。古《左氏》說：列山氏之子曰柱，死祀以為稷，稷是田正，周棄亦為稷。自商以來祀之。」許君謹案：「禮緣生及死，故社稷人事之。既祭稷，穀不得，但以稷米祭稷，反自食。」同《左氏》義。鄭駁之云：「《宗伯》以血祭祭社稷、五嶽、四瀆。社稷之神，若是句龍、柱棄，不得先五嶽而食。又引司徒五土名。又引大司樂五變而致介物，及土示；土示，五土之總神，即謂社也。六樂於五地無原隰，而有土祇，則土祇與原隰同用樂也。又引《詩．信南山》云：「畇畇原隰。」下云：「黍稷或云。」原隰生百穀，黍為之長。然則稷者原隰之神，若達此義，不得以稷米祭稷為難。○注「單出裡，皆往祭社於都鄙，二十五家為裡，畢」至「轂一乘」。○正義曰：「單出裡，皆往祭社於都鄙」者，案《周禮》：「都鄙，公卿大夫采地，公卿大夫祭社，其裡之人皆往就祭。」此據采地言之，故云「往祭社於都鄙。」必知據采地者，以經云「唯社，丘乘」，「丘乘」是采地井田之制，故舉采地言焉。其公邑之民，所屬酇鄙縣遂，有祭社之事，則亦往酇鄙中助之。其六鄉之內，於祭酺，黨祭禜。雖滿百家以上，不祭社也。唯其州祭社，其所屬閭民祭社祭禜祭酺之時，亦皆往也。但此文主於社，故特言社耳。云「人則盡行，非徒羨也」者，案《周禮．小司徒》云：「凡起徒役，毋過家一人，以其餘為羨。」則家一人之外，皆為羨也。此云「人則盡行，非徒羨」，似羨外更有人者，若六鄉上劑致民，一人為正卒，又一人為羨卒，其餘為餘夫。則據都鄙及六遂之外，羨卒外有餘夫，故云「非徒羨也」。云「丘，十六井也」以下，皆《司馬法》文。
		</region>
	</paragraph>
	<paragraph index="39">
		<region typus="original" subtype="" id="5855" explains="">
季春出火，為焚也。
		</region>
		<region typus="comment" subtype="注" id="5856" explains="5855">
○注：謂焚萊也，凡出火，以火出，建辰之月，火始出。
		</region>
		<region typus="original" subtype="" id="5857" explains="">
然後簡其車賦，而歷其卒伍，而君親誓社，以習軍旅，左之右之，坐之起之，以觀其習變也。
		</region>
		<region typus="comment" subtype="注" id="5858" explains="5857">
○注：簡、歷謂算具陳列之也，君親誓社，誓吏士以習軍旅。既而遂田，以祭社也。言祭社，則此是仲春之禮也。仲春以火田，田止弊火，然後獻禽，至季春火出，而民乃用火。今云季春出火，乃誓社，記者誤也。社或為省。○音義：卒，祖忽反。算，思管反。省，思淺反。
		</region>
		<region typus="original" subtype="" id="5859" explains="">
而流示之禽，而鹽諸利，以觀其不犯命也。
		</region>
		<region typus="comment" subtype="注" id="5860" explains="5859">
○注：流，猶行也，行，行田也。鹽讀為艷。行田示之以禽，使歆艷之，觀其用命不也。謂禽為利者，凡田，大獸公之，小禽私也。○音義：鹽，依注音艷。行行，上如字，下及下「行田」皆下孟反。歆，許金反。
		</region>
		<region typus="original" subtype="" id="5861" explains="">
求服其志，不貪其得。
		</region>
		<region typus="comment" subtype="注" id="5862" explains="5861">
○注：失伍而獲，猶為犯命。
		</region>
		<region typus="original" subtype="" id="5863" explains="">
故以戰則克，以祭則受福。
		</region>
	</paragraph>
	<paragraph index="40">
		<region typus="comment" subtype="疏" id="5864" explains="5855,5856,5857,5858,5859,5860,5861,5862,5863">
疏 「季春」至「先柴」。○正義曰：此一節論仲春祭社之前，田獵取禽以祭社獲福之事。○「季春出火，為焚也」者，祭社既用仲春，此出火為焚，當在仲春之月。今云季春者，記者以季春之時，民始出火，記者錯誤，遂以為天子諸侯用焚亦在季春，故誤為季春，當為仲春也。為焚者，謂焚燒除治宿草。○「然後簡其車賦」者，謂既焚之後，簡選車馬及兵賦器械之屬。○「而歷其卒伍」者，謂歷其百人之卒，五人之伍。○「而君親誓社」者，謂君親自誓此士眾，以習軍旅，既而遂田，以所得之禽獸，因以祭社，故云「親誓社」。○「左之右之，坐之起之」者，謂戒敕之以習軍旅之事，或左或右，或坐或起。○「以觀其習變也」者，謂君親自觀於習武變動之事。○「而流示之禽」者，流，行也。謂教陳訖而行田禮，謂驅禽於陳前，以示士卒也。○「而鹽諸利」者，鹽者，艷也。諸，於也。利則禽也，所以驅禽示之，而歆艷之，以小禽之利。○「以觀其不犯命也」者，於此之時，觀其士卒犯命與不犯軍命者。○「求服其志，不貪其得」者，所以觀其犯命與否者，求欲服其士卒之志，使進退依禮，不欲貪其犯命，苟得於禽，言失伍得禽，猶為犯命，不免罰也。○「故以戰則克，以祭則受福」者，以其所為得禮，戰則克勝，祭則受福。○注「為焚」至「始出」。○正義曰：「出火，以火出」者，案《春秋》火出為夏三月，此出火者，謂出陶冶之火，故《左氏》昭六年，鄭人鑄刑書，火未出而用火，故晉士文伯譏之。若田獵之火，則昆蟲蟄後得火田以至仲春也。○注「簡歷」至「誤也」。○正義曰：「簡、歷謂算具陳列之」者，經云「左之右之」，軍或須左，或須右；「坐之起之」，謂須坐須起。崔氏云：「謂士卒至前表而坐，將行而起。」崔氏所言，是仲冬大閱之禮，未知春時亦然以否？云「言蔡社，則此是仲春之禮也」者，此經無祭社之文，以連前經祭社之事，故云「此是仲春之禮」。云「仲春以火田，田止弊火」者，《周禮．大司馬職》文。引之者，證仲春火弊而田止。云「至季春出火，而民及用火」者，案《司爟》云：「季春出火，民咸從之。」故民乃用火。云「今云季春出火，乃誓社，記者誤也」者，謂作記之人，見季春民之出火，謂為焚萊祭社，故稱「季春」。○注「鹽諸」至「私之」。○正義曰：鹽、艷聲相近，歆艷是愛慾之言，故讀從艷也。云「大獸公之，小禽私之」，二者《大司馬》文。
		</region>
	</paragraph>
	<paragraph index="41">
		<region typus="original" subtype="" id="5865" explains="">
天子適四方，先柴。
		</region>
		<region typus="comment" subtype="注" id="5866" explains="5865">
○注：所到必先燔柴，有事於上帝也。《書》曰：「歲二月，東巡守，至於岱宗，柴。」○音義：燔音煩。守，手又反。岱音代。
		</region>
	</paragraph>
	<paragraph index="42">
		<region typus="original" subtype="" id="5867" explains="">
郊之祭也，迎長日之至也。
		</region>
		<region typus="comment" subtype="注" id="5868" explains="5867">
○注：《易說》曰：「三王之郊，一用夏正。夏正，建寅之月也。」此言迎長日者，建卯而晝夜分，分而日長也。○音義：正音征，下同。
		</region>
	</paragraph>
	<paragraph index="43">
		<region typus="comment" subtype="疏" id="5869" explains="5867,5868">
疏「郊之」至「至也」。○正義曰：此一節總明郊祭之義。○「迎長日之至也」者，明郊祭用夏正建寅之月，意以二月建卯春分後日長。今正月建寅，郊祭，通而迎此長日之將至。○注「易說」至「長也」。○正義曰：此《易緯．乾鑿度》文，必用夏正，彼文云：「方此之時，天地交，萬物通，所以順四時，法天地之道。」按《書傳》云：「迎日，謂春分迎日也。」即引寅賓出日，皆謂春分。知此迎長日非春分者，此云「兆於南郊，就陽位」，若是春分朝日，當在東郊，故知非也。又下云「帝牛不吉，以為稷牛」。故知祭天非唯祭日也。
		</region>
	</paragraph>
	<paragraph index="44">
		<region typus="original" subtype="" id="5870" explains="">
大報天而主日也。
		</region>
		<region typus="comment" subtype="注" id="5871" explains="5870">
○注：大，猶遍也。天之神，日為尊。○音義：遍音遍。
		</region>
		<region typus="original" subtype="" id="5872" explains="">
兆於南郊，就陽位也。
		</region>
		<region typus="comment" subtype="注" id="5873" explains="5872">
○注：日，太陽之精也。
		</region>
	</paragraph>
	<paragraph index="45">
		<region typus="comment" subtype="疏" id="5874" explains="5870,5871,5872,5873">
疏「大報」至「位也」。○正義曰：大，猶遍也。雖特尊所出之帝，而又遍報天之一切神，而天之諸神，唯日為尊。故此祭者，日為諸神之主，故云主日也。不用所出之帝為主，而主日者，所出尊，不與諸神為賓主也，猶如君燕群臣，使膳宰為主人，不以君為主也。○注「大猶」至「為尊」。○正義曰：天之諸神莫大於日，祭諸神之時，日居諸神之首，故云日「為尊」也。凡祭日月之禮，崔氏云：「一歲有四，迎氣之時，祭日於東，祭月於西。故《小宗伯》云『兆五帝於四郊，四望、四類亦如之』，是其一也。春分朝日，秋分夕月，是其二也。此等二祭，日之與月各祭於一處，日之與月，皆為壇而祭，所謂王宮祭日，夜明祭月，皆為燔柴也。夏正郊天之時而主日，配以月，《祭義》云『大報天而主日，配以月』，是其三也。孟冬大蜡之時，又祭日月，故《月令》孟冬『祈來年於天宗』，是其四也。此二祭並祭日月，共在一處，則祭日於壇，祭月於坎。壇則實柴，坎則瘞埋也。其牲皆用犢，故《小司徒》云：『凡小祭祀奉牛牲。』鄭云：『小祭祀，王玄冕所祭。』是也。若所祈禱，則用少牢，故《祭法》云『埋少牢於泰昭，祭時及日月等』，鄭注云：『凡以此下，皆祭用少牢。』是也。」皇氏云：「以為日月合祭之時用犢，分祭之時用少牢。」其義非也。
		</region>
	</paragraph>
	<paragraph index="46">
		<region typus="original" subtype="" id="5875" explains="">
掃地而祭，於其質也。器用陶匏，以象天地之性也。
		</region>
		<region typus="comment" subtype="注" id="5876" explains="5875">
○注：觀天下之物，無可以稱其德。○音義：稱，尺證反。
		</region>
		<region typus="original" subtype="" id="5877" explains="">
於郊，故謂之郊。牲用騂，尚赤也。用犢，貴誠也。
		</region>
		<region typus="comment" subtype="注" id="5878" explains="5877">
○注：尚赤者，周也。○音義：騂，息營反，徐呼營反。
		</region>
	</paragraph>
	<paragraph index="47">
		<region typus="comment" subtype="疏" id="5879" explains="5875,5876,5877,5878">
疏「掃地」至「誠也」。○正義曰：燔柴在壇，正祭於地，故云掃地而祭。陶謂瓦器，謂酒尊及豆簋之屬，故《周禮．人》為簋匏謂酒爵。此等已具解於上。
		</region>
	</paragraph>
	<paragraph index="48">
		<region typus="original" subtype="" id="5880" explains="">
郊之用辛也，周之始郊，日以至。
		</region>
		<region typus="comment" subtype="注" id="5881" explains="5880">
○注：言日以周郊天之月而至，陽氣新用事，順之而用辛日。此說非也。郊天之月而日至，魯禮也。三王之郊一用夏正，魯以無冬至祭天於圓丘之事，是以建子之月郊天，示先有事也。用辛日者，凡為人君，當齊戒自新耳。周衰禮廢，儒者見周禮盡在魯，因推魯禮以言周事。○音義：圓，本又作圓，音員。凡為，如字，或于偽反，非也。
		</region>
	</paragraph>
	<paragraph index="49">
		<region typus="comment" subtype="疏" id="5882" explains="5880,5881">
疏「郊之」至「以至」。○正義曰：王肅用董仲舒、劉向之說，以此為周郊。上文云「郊之祭，迎長日之至」，謂周之郊祭於建子之月，而迎此冬至長日之至也。而用辛者，以冬至陽氣新用事，故用辛也。「周之始郊，日以至」者，對建寅之月，又祈穀郊祭。此言始者，對建寅為始也。鄭康成則異於王肅，上文云迎長日之至，自據周郊，此云「郊之用辛」，據魯禮也。言郊用辛日者，取齋戒自新。「周之始郊，日以至」者，謂魯之始郊日以冬至之月。云始者，對建寅之月天子郊祭。魯於冬至之月初始郊祭，示先有事，故云始也。○注「言日」至「周事」。○正義曰：「日以周郊天之月而至」者，謂日體以周郊天建子之月而南至。云「陽氣新用事，順之而用辛日」者，以冬至一陽生，故云「新用事」、「而用辛日」。云「此說非也」者，謂日以周禮郊天之月而日至，陽氣新用事，此等之說非也，謂董仲舒、劉向而為此說。所以非者，按《周禮》冬至祭天圓丘，不論郊也；又此下云「戴冕璪十有二旒」，《周禮》祀昊天上帝則大裘而冕，是服不同；《周禮》玉路以祀天，此下云「乘素車」，是車不同也；《祭法》云「燔柴於泰壇，用騂犢」，《周禮》蒼璧禮天，牲從玉色，是牲不同也；《爾雅》曰「非人為之丘」，泰壇則人功所作，是圓丘與泰壇別也。以是知郊與圓丘所祭非一，故云此說非也。云「郊天之月而日至，魯禮也」者，言此經始郊日以至，是魯國之禮。必知魯禮者，以《明堂》云：「魯君孟春乘大路，載弧韣旂，十有二旒。日月之章，祀帝於郊。」又《雜記》云：「正月日至，可以有事於上帝。」故知冬至郊天，魯禮也。云「三王之郊一用夏正」者，證明天子之郊必用夏正。魯既降下天子，不敢郊天與周同月，故用建子之月而郊天，欲示在天子之先而有事也。但魯之郊祭，師說不同。崔氏、皇氏用王肅之說，以魯冬至郊天，至建寅之月又郊以祈穀，故《左傳》云「啟蟄而郊」，又云「郊祀後稷，以祈農事」，是二郊也。若依鄭康成之說，則異於此也。魯唯一郊，不與天子郊天同月，轉卜三正。故《穀梁傳》云：「魯以十二月下辛卜正月上辛。若不從，則以正月下辛卜二月上辛。若不從，則以二月下辛卜三月上辛。若不從則止。」故《聖證論》馬昭引《穀梁傳》以答王肅之難，是魯一郊則止。或用建子之月郊，則此云日以至，及宣三年正月郊牛之口傷是也；或用建寅之月，則《春秋左傳》云「郊祀後稷，以祈農事」是也。但《春秋》，魯禮也，無建丑之月耳。若杜預不信《禮記》，不取《公羊》、《穀梁》，魯唯有建寅郊天，及龍見而雩。云「周衰禮廢，儒者見周禮盡在魯」者，欲見經文實是魯郊而為「周」字，故云「因推魯禮以言周事」，誤作周也。從上說郊是周禮，自此以下是魯禮。為此周禮雜亂也。按《聖證論》王肅難鄭云：「《郊特牲》曰『郊之祭，迎長日之至』，下云『周之始郊日以至』，玄以為迎長日謂夏正也。郊天日以至，玄以為冬至之日。說其長日至於上而妄為之說，又徙其始郊日以至於下，非其義也。玄又云『周衰禮廢，儒者見周禮盡在魯，因推魯禮以言周事』，若儒者愚人也，則不能記斯禮也；苟其不愚，不得亂於周、魯也。鄭玄以《祭法》禘黃帝及嚳為配圓丘之祀，《祭法》說禘無圓丘之名，《周官》圓丘不名為禘，是禘非圓丘之祭也。玄既以《祭法》禘嚳為圓丘，又《大傳》『王者禘其祖之所自出』，而玄又施之於郊祭後稷，是亂禮之名實也。按《爾雅》云：『禘，大祭也。』『繹，又祭也。』皆祭宗廟之名。則禘是五年大祭先祖，非圓丘及郊也。周立後稷廟，而嚳無廟，故知周人尊嚳不若後稷之廟重。而玄說圓丘祭天祀大者，仲尼當稱昔者周公禘祀嚳圓丘以配天。今亡此言，知禘配圓丘非也。又《詩．思文》後稷配天之頌，無帝嚳配圓丘之文。知郊則圓丘，圓丘則郊。所在言之則謂之郊，所祭言之則謂之圓丘。於郊築泰壇象圓丘之形。以丘言之，本諸天地之性，故《祭法》云：『燔柴於泰壇，則圓丘也。』《郊特牲》云：『周之始郊日以至。』《周禮》云：『冬至祭天於圓丘。』知圓丘與郊是一也。言始郊者，冬至陽氣初動，天之始也。對啟蟄及將郊祀，故言始。《孔子家語》云：『定公問孔子郊祀之事，孔子對之。』與此《郊特牲》文同，皆以為天子郊祀之事。如《聖證論》之言，王肅所據經傳分明，鄭必別為其說者，按《聖證論》馬昭申鄭云：「《易緯》云『三王之郊，一用夏正』，則周天子不用日至郊也。夏正月陽氣始升，日者陽氣之主，日長而陽氣盛，故祭其始升而迎其盛，《月令》『天子正月迎春』是也。若冬至祭天，陰氣始盛，祭陰迎陽，豈為理乎？《周禮》云『冬日至，祭天於地上之圓丘』，不言郊，則非祭郊也。言凡地上之丘皆可祭焉，無常處，故不言郊。周官之制，祭天圓丘，其禮，王服大裘而冕，乘玉路，建大常。《明堂位》云：魯君以孟春祀帝於郊，服袞服，乘素車，龍旂。衣服車旂皆自不同，何得以諸侯之郊說天子圓丘？言始郊者，魯以轉卜三正，以建子之月為始，故稱始也。又《禮記》云：『魯君臣未嘗相弒，禮俗未嘗相變，而弒三君；季氏舞八佾，旅於泰山；婦人髽而相吊。』儒者此記豈非亂乎？據此諸文，故以郊、丘為別，冬至之郊特為魯禮。」按《聖證論》王肅與馬昭之徒，或云祭天用冬至之日，或云用冬至之月。據《周禮》似用冬至之日，據《禮記》郊日用辛，則冬至不恆在辛，似用冬至之月。按張融謹按：郊與圓丘是一。又引《韓詩》說三王各正其郊，與王肅同。又魯以轉卜三正，王與鄭玄同。《周禮》圓丘服大裘，此及《家語》服袞冕，《家語》又云：「臨燔柴，脫袞冕，著大裘，像天。」臨燔柴，輟祭，脫袞，著大裘，像天，恭敬之義。既自不通，是張融以《家語》及此經郊祭並為魯禮，與鄭玄同。融又為圓丘是祭皇天，孟春祈穀於上帝，及龍見而雩。此五帝之等，並是皇天之佐，其實天也。融又云祀大神，率執事而卜日。圓丘既卜日，則不得正用冬至之日。此是張融之說。鄭此注云：「以建子之月郊天，用辛日者，當齋戒自新。」如鄭此言，是亦不用冬至日也。但郊、丘大事，王、鄭不同，故略陳二家所據而言之也。按《聖證論》及《異義》，皆同《穀梁》之義，魯轉卜三正之內，一郊則止。而崔氏、皇氏以為魯冬至郊天，夏至又郊，凡二郊，非鄭義也。
		</region>
	</paragraph>
	<paragraph index="50">
		<region typus="original" subtype="" id="5883" explains="">
卜郊，受命於祖廟，作龜於禰宮，尊祖親考之義也。
		</region>
		<region typus="comment" subtype="注" id="5884" explains="5883">
○注：受命，謂告之，退而卜。
		</region>
	</paragraph>
	<paragraph index="51">
		<region typus="comment" subtype="疏" id="5885" explains="5883,5884">
疏「卜郊」至「義也」。○正義曰：郊事既尊，不敢專輒，故先告祖，後乃卜，亦如受命也。故《禮器》云：「魯人將有事於上帝，必先有事於頖宮。」是也。○「作龜於禰宮」者，作，灼也。禰宮，禰廟也。先告祖受命，又至禰廟卜之也。○「尊祖親考之義也」者，考亦禰也。尊祖故受之命，命宜由尊者出。親禰故作龜，作龜，是事事宜就親近者也。
		</region>
	</paragraph>
	<paragraph index="52">
		<region typus="original" subtype="" id="5886" explains="">
卜之日，王立於澤，親聽誓命，受教諫之義也。
		</region>
		<region typus="comment" subtype="注" id="5887" explains="5886">
○注：澤，澤宮也，所以擇賢之宮也。既卜必到澤宮，擇可與祭祀者，因誓敕之以禮也。《禮器》曰：「舉賢而置之，聚眾而誓之。」是也。○音義：可與，如字，一音預。
		</region>
	</paragraph>
	<paragraph index="53">
		<region typus="comment" subtype="疏" id="5888" explains="5886,5887">
疏「卜之」至「義也」。○正義曰：澤，澤宮也。王在於澤宮中，於其宮以射擇士，故因呼為澤宮也。王卜已吉，又至澤宮射，以擇賢者為助祭之人，故云「王立於澤」也，《禮器》云「舉賢而置之」是也。然王者獵在囿，而主皮射亦在澤，故鄭注《鄉射記》引《尚書傳》：「主皮射，陳於澤，然後卿大夫相與射也。」又云：「向之取也於囿中，勇力之取也。今之取也於澤宮，揖讓之取也。」澤，習禮之處。○「親聽誓命」者，因以澤宮中，又使有司誓敕舊章齋戒之禮，王又親聽受命之，故《禮器》云「聚眾而誓之」是也。○「受教諫之義也」者，釋前義也。告祖作禰，是受教義也。又立澤聽誓，是受諫義也。
		</region>
	</paragraph>
	<paragraph index="54">
		<region typus="original" subtype="" id="5889" explains="">
獻命庫門之內，戒百官也。大廟之命，戒百姓也。
		</region>
		<region typus="comment" subtype="注" id="5890" explains="5889">
○注：王自澤宮而還，以誓命重相申敕也。庫門，在雉門之外，入庫門則至廟門外矣。大廟者，祖廟也。百官，公卿以下也。百姓，王之親也。入廟，戒親親也，王自此還齊路寢之室。庫或為廄。○音義：還音旋，下同。重，直用反。廄，九又反。
		</region>
		<region typus="original" subtype="" id="5891" explains="">
祭之日，王皮弁以聽祭報，示民嚴上也。
		</region>
		<region typus="comment" subtype="注" id="5892" explains="5891">
○注：報，猶白也，夙興朝服以待白祭事者，乃後服祭服而行事也。《周禮》「祭之日，小宗伯逆粢省鑊，告時於王，告備於王」也。○音義：鑊，戶郭反。
		</region>
	</paragraph>
	<paragraph index="55">
		<region typus="comment" subtype="疏" id="5893" explains="5889,5890,5891,5892">
疏「獻命」至「上也」。○正義曰：王自澤宮而還，至欲致齊之時，有司獻王，所以命百官之事，王乃於庫門之內戒百官，大廟之內戒百姓。百官疏，故在公朝重戒之。百姓，王之親屬，故在大廟而重戒之。○注「百姓」至「之室」。○正義曰：以上有百官之文，故以百姓為王之親也。王親謂之百姓也者，皇氏云：「姓者，生也，並是王之先祖所生。」云「王自此還齊路寢之室」者，卜法必在祭前十日，《祭義》云：「散齋七日，致齋三日。」又云「七日戒，三日齋。」○鄭既云「王自此還齋路寢之室」，則此經戒百官百姓，則祭前三日，欲致齋之時，以誓命重相申敕也。○「祭之日，王皮弁以聽祭報」者，報，白也。郊日之朝，天子早起，服弁服以聽之，小宗伯告日時早晚，及此事之備具也。未郊，故未服大裘，而衣當且服日視朝之服也。○「示民嚴上也」者，結早朝著皮弁朝服以聽祭報之義，示教人尊，嚴其君上之義也。○注「周禮」至「王也」。○正義曰：引之者，證小宗伯既有告事，王皮弁聽之是也。
		</region>
	</paragraph>
	<paragraph index="56">
		<region typus="original" subtype="" id="5894" explains="">
喪者不哭，不敢凶服，汜埽反道，鄉為田燭。
		</region>
		<region typus="comment" subtype="注" id="5895" explains="5894">
○注：謂郊道之民為之也。反道，劃令新土在上也。田燭，田首為燭也。○音義：汜，芳劍反，本亦作泛。埽，素報反。剷，初產反，徐又初展反。令，力呈反。
		</region>
		<region typus="original" subtype="" id="5896" explains="">
弗命而民聽上。
		</region>
		<region typus="comment" subtype="注" id="5897" explains="5896">
○注：化王嚴上。
		</region>
	</paragraph>
	<paragraph index="57">
		<region typus="comment" subtype="疏" id="5898" explains="5894,5895,5896,5897">
疏「喪者」至「聽上」。○正義曰：郊祭之旦，人之喪者不哭，又不敢凶服而出，以干王之吉祭也。○「汜埽反道」者，汜埽，廣埽也；反道，剷路之土反之，令新土在上也。郊道之民，家家各當界廣埽新道也。○鄭氏曰：鄉者田燭者，鄉，謂郊內六鄉也。六鄉之民，各於田首設燭照路，恐王祭郊之早。○「弗命而民聽上」者，合結「喪者不哭」以下至此，並非王命，而民化王嚴上故也。然《周禮．蜡氏》云：「凡國之大祭祀，令州里除不蠲，禁刑者、任人及凶服者以及郊野。」而此云「不命者」者，《蜡氏》所云有司常事，至郊祭之時，王不特命，故云「不命」。且作記之人，盛美民之聽上之義，未必實然也。《蜡氏》云「除不蠲及刑者任人」等，此不言者，文不備也。
		</region>
	</paragraph>
	<paragraph index="58">
		<region typus="original" subtype="" id="5899" explains="">
祭之日，王被袞以象天。
		</region>
		<region typus="comment" subtype="注" id="5900" explains="5899">
○注：謂有日月星辰之象，此魯禮也。《周禮》王祀昊天上帝，則服大裘而冕，祀五帝亦如之。魯侯之服，自袞冕而下也。○音義：被，皮義反。卷，本又作袞，同古本反，注「卷冕」同。冕，亡展反，《字林》亡辨反。
		</region>
		<region typus="original" subtype="" id="5901" explains="">
戴冕璪十有二旒，則天數也。
		</region>
		<region typus="comment" subtype="注" id="5902" explains="5901">
○注：天之大數不過十二。○音義：戴，丁代反，本亦作戴。璪音早。過，古和反。
		</region>
		<region typus="original" subtype="" id="5903" explains="">
乘素車，貴其質也。旂十有二旒，龍章而設日月，以象天也。
		</region>
		<region typus="comment" subtype="注" id="5904" explains="5903">
○注：設日月，畫於旂上。素車，殷路也。魯公之郊，用殷禮也。
		</region>
		<region typus="original" subtype="" id="5905" explains="">
天垂象，聖人則之，郊所以明天道也。
		</region>
		<region typus="comment" subtype="注" id="5906" explains="5905">
○注：則，謂則之以示人也。
		</region>
	</paragraph>
	<paragraph index="59">
		<region typus="comment" subtype="疏" id="5907" explains="5899,5900,5901,5902,5903,5904,5905,5906">
疏「祭之」至「道也」。○正義曰：當祭之日，王被袞冕，袞冕有日月星辰，以象天也，首戴袞冕，其璪十二旒，法則天數也。○「乘素車」者，乘殷之樸素之車，貴其象天之質也。所建之旂十有二旒，畫龍為章，而設日月以象天也者，旂十有二旒象天數十二也，龍為陽氣變化，日月以光照下，皆是象天也。○「聖人則之，郊所以明天道也」者，總結上王被袞冕以下之事，言天垂日月之象，各有其數，故聖人則之，郊天象日月，所以光明天之道，以示於人，故事事則之。○注「謂有」至「下也」。○正義曰：此明被象天。《明堂位》云：「日月之章，故袞有日月星辰也。」與周不同，故云此魯禮也。引《周禮》以下者，證王禮與魯禮不同。云「魯侯之服，自袞冕而下也」者，證魯侯得著袞冕，故經云袞也。魯公得稱王者，作記之人，既以魯禮而為周郊，遂以魯侯而稱王也。皇氏云：《書》用王禮，故稱王。或亦當然也。○注「天之大數不過十二」。○正義曰：此哀七年《左氏傳》文。○注「素車」至「禮也」。○正義曰：《明堂位》云：「大路，殷路也。乘路，周路也。」又此上文云「大路繁纓一就」，此云乘素車，故知殷路也。云「魯公之郊，用殷禮也」者，《公羊傳》云：「周公用白牡，魯公用騂犅。」周公既用殷之白牡，故知用殷禮也。
		</region>
	</paragraph>
	<paragraph index="60">
		<region typus="original" subtype="" id="5908" explains="">
帝牛不吉，以為稷牛。
		</region>
		<region typus="comment" subtype="注" id="5909" explains="5908">
○注：養牲必養二也。
		</region>
		<region typus="original" subtype="" id="5910" explains="">
帝牛必在滌三月，稷牛唯具，所以別事天神與人鬼也。
		</region>
		<region typus="comment" subtype="注" id="5911" explains="5910">
○注：滌，牢中所搜除處也。唯具，遭時又選可用也。○音義：滌，范音迪，徐徒嘯反。別，彼列反。所搜，本又作廋，所流反。處，昌慮反，下「之處」、「同處」皆同。
		</region>
	</paragraph>
	<paragraph index="61">
		<region typus="comment" subtype="疏" id="5912" explains="5908,5909,5910,5911">
疏「帝牛」至「鬼也」。○正義曰：郊天既以後稷為配，故養牲養二，以擬祭也。若帝牛不吉，或死傷，以為稷牛者。為，猶用也。為用稷牛而為帝牛，其祭稷之牛，臨時別取牛用之。○「帝牛必在滌三月，稷牛唯具」者，此覆說上文帝牛不吉而取稷牛之事。以帝牛既尊，必須在滌三月，今帝牛不吉，故取稷牛已在滌三月也。其祀稷之牛，臨時別取，故云「稷牛唯具」。天神既尊，故須在滌；人鬼稍卑，唯具而已。是分別天神與人鬼不同。○注「養牲必養二也」。○正義曰：按《春秋》宣三年，正月，「郊牛之口傷，改卜牛，牛死，乃不郊」。《公羊》云：「曷為不復卜？養牲養二，卜帝牲不吉，則扳稷牲而卜之。」何休云：「先卜帝牲，養之有災，更引稷牲卜之。以祭天，牲養之凡當二，卜爾，復不吉，則止不郊。」○注「滌牢」至「用也」。○正義曰：「滌，牢中所搜除」者，搜謂搜埽清除，故《周禮》主掌馬者謂之廋人。云「唯具，遭時又選可用也」者，遭時，謂帝牲遭災之時。既取稷牲而用之，其祀稷之牲，臨時選其可者。凡帝牲稷牲，尋常初時皆卜，取其牲繫於牢，芻之三月，若臨時有故，乃變之也。
		</region>
	</paragraph>
	<paragraph index="62">
		<region typus="original" subtype="" id="5913" explains="">
萬物本乎天，人本乎祖，此所以配上帝也。
		</region>
		<region typus="comment" subtype="注" id="5914" explains="5913">
○注：言俱本可以配。
		</region>
		<region typus="original" subtype="" id="5915" explains="">
郊之祭也，大報本反始也。
		</region>
	</paragraph>
	<paragraph index="63">
		<region typus="comment" subtype="疏" id="5916" explains="5913,5914,5915">
疏「萬物」至「始也」。○正義曰：此一經論祖配天之義。人本於祖，物本於天，以配本故也。○「郊之祭也，大報本反始也」，此一經釋所以郊祭天之義。天為物本，祖為王本，祭天以祖配，此所以報謝其本。反始者，反其初始。以財言之，謂物為本，以終言之，謂初為始。謝其財，謂之報，歸其初，謂之反。大義同也。皇氏云：「上文『社稷』下直云『報本反始』，此文天神尊，故加『大』字。」義或然也。
		</region>
	</paragraph>
	<paragraph index="64">
		<region typus="original" subtype="" id="5917" explains="">
天子大蜡八，
		</region>
		<region typus="comment" subtype="注" id="5918" explains="5917">
○注：所祭有八神也。○音義：蜡八，仕詐反。蜡祭有八神，先嗇一，司嗇二，農三，郵表畷四，貓虎五，坊六，水庸七，昆蟲八。
		</region>
		<region typus="original" subtype="" id="5919" explains="">
伊耆氏始為蜡。
		</region>
		<region typus="comment" subtype="注" id="5920" explains="5919">
○注：伊耆氏，古天子號也。○音義：耆，巨夷反，或云即帝堯是也。
		</region>
		<region typus="original" subtype="" id="5921" explains="">
蜡也者，索也，
		</region>
		<region typus="comment" subtype="注" id="5922" explains="5921">
○注：謂求索也。
		</region>
		<region typus="original" subtype="" id="5923" explains="">
歲十二月，合聚萬物而索饗之也。
		</region>
		<region typus="comment" subtype="注" id="5924" explains="5923">
○注：歲十二月，周之正數，謂建亥之月也。饗者，祭其神也，萬物有功加於民者，神使為之也，祭之以報焉，造者配之也。
		</region>
		<region typus="original" subtype="" id="5925" explains="">
蜡之祭也，主先嗇而祭司嗇也。
		</region>
		<region typus="comment" subtype="注" id="5926" explains="5925">
○注：先嗇，若神農者。司嗇，後稷是也。祭百種，以報嗇也。嗇所樹蓺之功，使盡饗之。○音義：種，之勇反，下「之種也」同。
		</region>
	</paragraph>
	<paragraph index="65">
		<region typus="comment" subtype="疏" id="5927" explains="5917,5918,5919,5920,5921,5922,5923,5924,5925,5926">
疏「天子」至「嗇也」。○正義曰：此一節論蜡祭之事。各依文解之。○「大蜡八」者，即鄭注云：先嗇一，司嗇二，農三，郵表畷四，貓虎五，坊六，水庸七，昆蟲八。所祭之神，合聚萬物而索饗之，但以此八神為主。蜡云「大」者，是天子之蜡對諸侯為大。天子既有八神，則諸侯之蜡未必八也。謂若先嗇，古之天子，諸侯未必得祭也。知諸侯亦有蜡者，《禮運》云「仲尼與於蜡賓」，是諸侯有蜡也。按《周禮．大司樂》云：「六變而致象物，及天神。」鄭云：「有像在天，所謂日月。」此神不數象物及日月者，先嗇、司嗇並是一神，有益於人。水庸之屬，在地益其稼穡，故索而祭之，急其近者故也。天神像物，去人縣遠，雖祭，不為八神之數。○注「伊耆氏，古天子號也」。○正義曰：《明堂》云：「土鼓葦籥，伊耆氏之樂。」《禮運》云：「夫禮之初，始諸飲食，蕢桴而土鼓。」俱稱土鼓，則伊耆氏神農也。以其初為田事，故為蜡祭以報天也。下云「主先嗇」，神農即為始蜡，豈自祭其身以為先嗇乎？皇氏云：「神農伊耆，一代總號，其子孫為天子者，始為蜡祭，祭其先祖造田者，故有先嗇也。」○注「歲十」至「之也」。○正義曰：知是周十二月者，下云「既蜡而收，民息巳」。收，謂收斂，則《詩》所謂「十月納禾稼」。又《月令》孟冬「祈來年於天宗」，足知蜡周。建亥之月，三代皆然。此經文據周，故為十二月。皇氏以為三代各以十二月為蜡，其義非也。已具於《月令》疏。云「饗者，祭其神也」者，解經「合聚萬物而索饗之」。萬物非所饗，但饗其萬物之神。所以饗其神者，萬物所以能功加於民者，神使為之，故云祭之以報焉。云「造者配之也」者，賀瑒云：「謂造此蜡祭，配此八神而祭。」○注「先嗇」至「是也」。○正義曰：「若神農」者，若是不定之辭，以神農比擬，故云「若」。司嗇、後稷無所疑，故不言「若」，直云「後稷是也」。經言「主先嗇而祭司嗇」者，以先嗇為主，司嗇從祭。種曰稼，斂曰嗇。不云稼而云嗇者，取其成功收斂，受嗇而祭也。
		</region>
	</paragraph>
	<paragraph index="66">
		<region typus="comment" subtype="疏" id="5928" explains="5917,5918,5919,5920,5921,5922,5923,5924,5925,5926">
○「祭百種，以報嗇也」者，○此一經為下「饗農及郵表畷」起文。百種，則農及郵表畷、禽獸等，所以祭之者，報其助嗇之功，使盡饗焉。
		</region>
	</paragraph>
	<paragraph index="67">
		<region typus="original" subtype="" id="5929" explains="">
饗農及郵表畷、禽獸，仁之至，義之盡也。
		</region>
		<region typus="comment" subtype="注" id="5930" explains="5929">
○注：農，田畯也。郵表畷，謂田畯所以督約百姓於井間之處也。《詩》云：「為下國畷。」郵禽，獸服不氏所教擾猛獸也。○音義：郵，本亦作尤，有周反，字或作卸。畷，丁劣反，又丁衛反。畯音俊。督約，因妙反。擾，而沼反，馴也。
		</region>
		<region typus="original" subtype="" id="5931" explains="">
古之君子，使之必報之。迎貓，為其食田鼠也。迎虎，為其食田豕也。迎而祭之也。
		</region>
		<region typus="comment" subtype="注" id="5932" explains="5931">
○注：迎其神也。○音義：貓，字又作貓，音苗。為，于偽反，下同。
		</region>
		<region typus="original" subtype="" id="5933" explains="">
祭坊與水庸，事也。
		</region>
		<region typus="comment" subtype="注" id="5934" explains="5933">
○注：水庸，溝也。○音義：坊音房，後注同。
		</region>
	</paragraph>
	<paragraph index="68">
		<region typus="comment" subtype="疏" id="5935" explains="5929,5930,5931,5932,5933,5934">
疏「饗農」至「事也」。○正義曰：此一經總明祭百種之事。農，謂古之田畯，有功於民。○「郵表畷」者，是田畯於井間所捨之處。郵，若郵亭屋宇處所。表，田畔。畷者，謂井畔相連畷。於此田畔相連畷之所，造此郵捨，田畯處焉。「禽獸」者，即下文云貓虎之屬，言禽獸者，貓虎之外，但有助田除害者，皆悉包之。下特云貓虎，舉其除害甚者。○「仁之至，義之盡也」者，不忘恩而報之是仁，有功必報之是義也，蜡祭有仁義之至盡也。○注「詩云」至「獸也」。正義曰：所引《詩》者，齊、魯、韓詩也。郵，謂民之郵捨，言成湯施布仁政，為下國諸侯任畷民之處所，使不離散。今《毛詩》作「綴旒」，在《商頌．長髮》之篇。云「禽獸，服不氏所教擾猛獸也」者，若非猛獸，不能殺害於物，以助天故也。○注「迎其神也」。○正義曰：恐迎貓虎之身，故云迎其神而祭之。
		</region>
	</paragraph>
	<paragraph index="69">
		<region typus="comment" subtype="疏" id="5936" explains="5929,5930,5931,5932,5933,5934">
○「祭坊與水庸，事也」者，是營為所須之事，故云事也。坊者，所以畜水，亦以鄣水。庸者，所以受水，亦以洩水。謂祭此坊與水庸之神。
		</region>
	</paragraph>
	<paragraph index="70">
		<region typus="original" subtype="" id="5937" explains="">
曰：「土反其宅，水歸其壑，昆蟲毋作，草木歸其澤。」
		</region>
		<region typus="comment" subtype="注" id="5938" explains="5937">
○注：此蜡祝辭也。若辭同，則祭同處可知矣。壑猶坑也。昆蟲，暑生寒死，螟螽之屬，為害者也。○音義：壑，火各反。祝，之六反，又之又反。坑，若衡反。螟，莫經反。螽音終，又作。
		</region>
	</paragraph>
	<paragraph index="71">
		<region typus="comment" subtype="疏" id="5939" explains="5937,5938">
疏「曰土」至「殺也」。○正義曰：此以下皆蜡祭之祝辭。土，即坊也。反，歸也。宅，安也。土歸其安，則得不崩。○「水歸其壑」者，水即水庸。壑，坑坎也。水歸其壑，謂不汎溢。○「昆蟲母作」者，昆蟲，螟螽之屬也，得陰而死，得陽而生，故曰昆蟲母作，謂不為災。○「草木歸其澤」者，草苔、稗木、榛梗之屬也，當各歸生藪澤之中，不得生於良田害嘉穀也。蜡祭乃是報功，故亦因祈禱有此辭也。一云祝辭，言此神由有此功，故今得報，非祈禱也。○注「此蜡」至「可知矣」。○正義曰：蜡有八神，恐祭處各別，故言「則祭同處可知也」。陳辭有水土昆蟲草木者，以其無知，故特有辭也。而先嗇之屬有知，故不假辭也。據此祭草木有辭，則草木當有神。八蜡不數之者，以草木遍地皆是，不如坊與水庸之屬各指一物，故不數。
		</region>
	</paragraph>
	<paragraph index="72">
		<region typus="original" subtype="" id="5940" explains="">
皮弁素服而祭。素服，以送終也。葛帶、榛杖，喪殺也。蜡之祭，仁之至，義之盡也。
		</region>
		<region typus="comment" subtype="注" id="5941" explains="5940">
○注：送終、喪殺，所謂老物也。素服，衣裳皆素。○音義：榛杖，側巾反，以榛木為杖也。殺，所界反，徐所例反，注及下「德之殺」並同。
		</region>
		<region typus="original" subtype="" id="5942" explains="">
黃衣、黃冠而祭，息田夫也。
		</region>
		<region typus="comment" subtype="注" id="5943" explains="5942">
○注：祭，謂既蜡，蜡先祖五祀也，於是勞農以休息之。《論語》曰：「黃衣狐裘。」○音義：蜡，力合反。勞，力報反。
		</region>
	</paragraph>
	<paragraph index="73">
		<region typus="comment" subtype="疏" id="5944" explains="5940,5941,5942,5943">
疏「皮弁」至「夫也」。○正義曰：素服送終，是仁恩也，故云「仁之至」。葛帶、榛杖，示陰氣喪殺，斷割其理，是義也，故云「義之盡也」。○注「送終」至「皆素」。○正義曰：「送終喪殺，所謂老物」者，按《周禮．籥章》云：「國祭蜡，則吹《豳頌》，擊土鼓，息老物。」以物老，故素服。物老將終，故葛帶榛杖。素服，衣裳皆素者，謂白素衣積素裳。輕直云「素服，以送終」，不云「皮弁」者，從上省文也。○注「祭謂」至「狐裘」。○正義曰：上云「蜡」，此云「祭，故知既蜡，蜡先祖五祀。對文蜡、蜡有別，總其俱名蜡也。故《月令》孟冬「祈來年於天宗，大割祠於公社及門閭，蜡先祖五祀」。鄭注云：「此《周禮》所謂蜡。」是也。云「於是勞農以休息之」者，即經文「息田夫」是也。勞農，《王制》文。
		</region>
	</paragraph>
	<paragraph index="74">
		<region typus="original" subtype="" id="5945" explains="">
野夫黃冠。黃冠，草服也。
		</region>
		<region typus="comment" subtype="注" id="5946" explains="5945">
○注：言祭以息民。服象其時物之色，季秋而草木黃落。
		</region>
	</paragraph>
	<paragraph index="75">
		<region typus="comment" subtype="疏" id="5947" explains="5945,5946">
疏「野夫」至「服也」。○正義曰：此解上息田夫用黃衣黃冠之意。田夫，則野夫也。野夫著黃冠，黃冠是季秋之後草色之服，故息田夫而服之也。
		</region>
	</paragraph>
	<paragraph index="76">
		<region typus="original" subtype="" id="5948" explains="">
大羅氏，天子之掌鳥獸者也，諸侯貢屬焉。草笠而至，尊野服也。
		</region>
		<region typus="comment" subtype="注" id="5949" explains="5948">
○注：諸侯於蜡，使使者戴草笠，貢鳥獸也。《詩》云：「彼都人士，台笠緇撮。」又曰：「其餉伊黍，其笠伊糾。」皆言野人之服也。○音義：笠音立。使使，上音史，下及下使者，皆色吏反。撮，七活反，又七括反。餉，始尚反。糾，居黝反。
		</region>
		<region typus="original" subtype="" id="5950" explains="">
羅氏致鹿與女，而詔客告也，以戒諸侯曰：「好田、好女者亡其國。
		</region>
		<region typus="comment" subtype="注" id="5951" explains="5950">
○注：詔使者，使歸以此告其君，所以戒之。○音義：好，呼報反，下「好女」、「可好」皆同。
		</region>
		<region typus="original" subtype="" id="5952" explains="">
天子樹瓜華，不斂藏之種也。」
		</region>
		<region typus="comment" subtype="注" id="5953" explains="5952">
○注：華，果蓏也。又詔以天子樹瓜蓏而已，戒諸侯以畜藏蘊財利也。○音義：蓏，力果反。蓄，丑六反，又許六反。蘊，於粉反。
		</region>
	</paragraph>
	<paragraph index="77">
		<region typus="comment" subtype="疏" id="5954" explains="5948,5949,5950,5951,5952,5953">
疏「大羅」至「種也」。○正義曰：此一節因上蜡祭，廣釋歲終蜡時之事。天子掌鳥獸之官，謂大羅也。謂為大羅者，鄭云「能以羅捕鳥獸者也」。《周禮．羅氏》「掌羅烏鳥，蜡則作羅襦」。鄭司農云：「襦，細密之羅也。」解者云：「順秋冬殺物，故羅氏用細密之羅網以捕禽鳥矣。」然《周禮》不云掌獸，此云獸者，以其受貢獸故也。○「諸侯貢屬焉」者，大羅氏既以羅為名，能張羅得鳥獸，故四方諸侯有貢獻鳥獸於王者，皆入屬大羅氏也。○「草笠而至」者，草笠，以草為笠也。此諸侯所使貢獻鳥獸之使者，著草笠而至王庭也。○「尊野服也」者，草笠是野人之服。今歲終功成，是由野人而得，故重其事而尊其服。○「羅氏致鹿與女，而詔客告也」者，詔，亦告也。客，謂貢鳥獸之使者。羅氏先受貢畢，使者臨去，羅氏又以鹿及女子致與使者，而宣天子之詔於使者，令使者反還其國，以告戒其君，故云「詔客告也」。○「以戒諸侯曰：好田、好女者，亡其國」者，此宣詔所告之言也。令使者還其國，以如此告汝君曰，不得好田獵及女色，使國亡也。言鹿是田獵所得之物，女是亡國之女，而王所以獲者也。故與之鹿、女，明以此為戒也。一云豈每國輒與女、鹿邪！正當羅氏以鹿與女示使者爾。○「天子樹瓜華，不斂藏之種也」者，瓜，今之瓜。華，果蓏也。言天子唯樹瓜與果蓏，所以唯樹植此瓜華者，是供一時之食，不是收斂久藏之種。若其可久藏之物，則不樹之，不務畜藏，與民爭利，令使者歸告其君亦當如此，不得畜藏，與民爭利。○注「詩云」至「伊糾」。○正義曰：「彼都人士，台笠緇撮」，是《小雅．都人士》篇也。《毛詩》箋云：「台，夫須，都人以台夫須為笠，緇布為冠。」云「又曰：其餉伊黍，其笠伊糾」者，此周頌良耜之篇也。引此三詩者，證笠是野人所著之服。○注戒諸至利也。○正義曰：天子可畜聚斂藏之物既不種殖，戒諸侯不可畜藏蘊積財利也。
		</region>
	</paragraph>
	<paragraph index="78">
		<region typus="original" subtype="" id="5955" explains="">
八蜡以記四方。
		</region>
		<region typus="comment" subtype="注" id="5956" explains="5955">
○注：四方，方有祭也。
		</region>
		<region typus="original" subtype="" id="5957" explains="">
四方年不順成，八蜡不通，以謹民財也。
		</region>
		<region typus="comment" subtype="注" id="5958" explains="5957">
○注：其方穀不熟，則不通於蜡焉，使民謹於用財。蜡有八者，先嗇一也，司嗇二也，農三也，郵表畷四也，貓虎五也，坊六也，水庸七也，昆蟲八也。
		</region>
		<region typus="original" subtype="" id="5959" explains="">
順成之方，其蜡乃通，以移民也。
		</region>
		<region typus="comment" subtype="注" id="5960" explains="5959">
○注：移之言羨也，《詩．頌．豐年》曰：「為酒為醴，烝畀祖妣，以洽百禮。」此其羨之與？○音義：移，以豉反，注同。羨，才箭反，又辭見反。烝，之承反。畀，必利反。妣，必履反。與音餘。
		</region>
		<region typus="original" subtype="" id="5961" explains="">
既蜡而收，民息已。故既蜡，君子不興功。
		</region>
		<region typus="comment" subtype="注" id="5962" explains="5961">
○注：收，謂收斂積聚也。息民與蜡異，則黃衣黃冠而祭，為蜡必矣。○「既蜡而收」絕句。積聚，並如字，徐上音茲賜反，下方樹反。
		</region>
	</paragraph>
	<paragraph index="79">
		<region typus="comment" subtype="疏" id="5963" explains="5955,5956,5957,5958,5959,5960,5961,5962">
疏「八蜡」至「興功」。○正義曰：此一節論天子蜡祭，四方不同，豐荒有異，兼記蜡祭宗廟息民之事。各依文解之。○「八蜡以記四方」者，言蜡祭八神，因以明記四方之國，記其有豐稔、有凶荒之異也。○「四方年不順成，八蜡不通」者，謂四方之內，年穀不得和順成熟，則當方八蜡之神，不得與諸方通祭。所以然者，以謹慎民財，欲使不熟之方，萬民謹慎財物也。○「順成之方，其蜡乃通」者，因四方之內，有順成之方，其蜡之八神，乃與諸方通祭。所以然者，以蜡祭豐饒，皆醉飽酒食，使民歆羨也。皇氏以此一節皆據諸侯之國而為蜡祭，以記其功，當國不成，則不為蜡，成則為蜡，義亦通也。○注「蜡有」至「八也」。○正義曰：鄭數八神，約上文也。王肅分貓、虎為二，無昆蟲。鄭數昆蟲，合貓虎者，昆蟲不為物害，亦是其功。貓虎俱是除田中之害，不得分為二，不言「與」，故合為一也。○注「詩頌」至「百禮」。○正義曰：所引《詩》者，《周頌．豐年》之篇。烝，進也。畀，與也。言豐年多黍多稻，故為酒醴，進與祖妣，謂烝嘗於廟之祭也。○注「息民」至「必矣」。○正義曰：上文雖云「黃衣黃冠而祭」，不云蜡之與蜡似為一。此文云「既蜡而收，民息已」，先蜡，後息民是息民為蜡，與蜡異也。前「黃衣黃冠」在蜡祭之下，故知是蜡也，是以云「為蜡必矣」，故《月令》蜡在祈天宗之下，但不知蜡與蜡祭相去幾日，唯隋禮及今禮皆蜡之後日。經云「既蜡不興功」者，謂不興農功。若其土功，則《左氏傳》云：「龍見而畢，務戒事也。」火見而致用，水昏正而栽，日至而畢土功，建亥之月起，日至而畢也。
		</region>
	</paragraph>
	<paragraph index="80">
		<region typus="original" subtype="" id="5964" explains="">
恆豆之菹，水草之和氣也。其醢，陸產之物也。加豆，陸產也。其醢，水物也。
		</region>
		<region typus="comment" subtype="注" id="5965" explains="5964">
○注：此謂諸侯也。天子朝事之豆有昌本、麋贊、茆菹、紝贊饋食之豆有葵菹、蠃醢、豚拍、魚醢，其餘則有雜錯云也。○音義：菹，爭居反。醢音海。麋音眉。贊字又作{難月}，乃兮反，《字林》作□，人兮反。茆音卯，又力首反。麇，九倫反。嬴，力戈反。拍音博。
		</region>
		<region typus="original" subtype="" id="5966" explains="">
籩豆之薦，水土之品也。不敢用常褻味而貴多品，所以交於神明之義也，非食味之道也。
		</region>
		<region typus="comment" subtype="注" id="5967" explains="5966">
○注：言禮以異為敬。○音義：{藨豕}，即見反，又作薦，同，或作廌，非。
		</region>
		<region typus="original" subtype="" id="5968" explains="">
先王之薦，可食也，而不可耆也。卷冕、路車，可陳也，而不可好也。《武》壯，而不可樂也。宗廟之威，而不可安也。宗廟之器，可用也，而不可便其利也。所以交於神明者，不可以同於所安樂之義也。
		</region>
		<region typus="comment" subtype="注" id="5969" explains="5968">
○注：《武》，萬舞也。○音義：耆，市志反。路，本亦作輅，音同。樂，皇音洛，下同，徐五孝反。便，婢面反，徐比絹反。
		</region>
		<region typus="original" subtype="" id="5970" explains="">
酒醴之美，玄酒、明水之尚，貴五味之本也。黼黻、文繡之美，疏布之尚，反女功之始也。莞簟之安，而蒲越、瑽鞂之尚，明之也。大羹不和，貴其質也。大圭不琢，美其質也。丹漆雕幾之美，素車之乘，尊其樸也。貴其質而已矣。所以交於神明者，不可同於所安褻之甚也。如是而后宜。
		</region>
		<region typus="comment" subtype="注" id="5971" explains="5970">
○注：尚質貴本，其至如是，乃得交於神明之宜也。明水，司烜以陰鑒所取於月之水也。蒲越、瑽鞂，藉神席也。明之者，神明之也。琢當為「篆」，字之誤也。幾，謂漆飾沂鄂也。○音義：莞音官，徐音丸。簟，六點反。越音活，注同。槁，又作稿，古老反。鞂，簡八反，徐古八反。和，胡臥反。琢，依注為丈轉反。雕，多調反，又作彫。幾，巨依反，注同。乘，時證反。樸，普角反。烜音毀。鑒，古暫反。藉，字夜反。沂，魚斤反。鄂，五各反。
		</region>
		<region typus="original" subtype="" id="5972" explains="">
鼎、俎奇而籩、豆偶，陰陽之義也。
		</region>
		<region typus="comment" subtype="注" id="5973" explains="5972">
○注：牲，陽也。庶物，陰也。○音義：奇，居宜反。
		</region>
		<region typus="original" subtype="" id="5974" explains="">
黃目，鬱氣之上尊也。黃者，中也。目者，氣之清明者也。言酌於中而清明於外也。
		</region>
		<region typus="comment" subtype="注" id="5975" explains="5974">
○注：黃目，黃彝也，周所重，於諸侯為上也。
		</region>
		<region typus="original" subtype="" id="5976" explains="">
祭天，掃地而祭焉，於其質而已矣。醯醢之美，而煎鹽之尚，貴天產也。割刀之用，而鸞刀之貴，貴其義也。聲和而后斷也。
		</region>
	</paragraph>
	<paragraph index="81">
		<region typus="comment" subtype="疏" id="5977" explains="5964,5965,5966,5967,5968,5969,5970,5971,5972,5973,5974,5975,5976">
疏「恆豆」至「斷也」。○正義曰：此一節總明祭祀籩豆、酒醴、莞簟、尊彝、醯醢、鸞刀之屬，明其尚質所用之宜。自「恆豆之菹」至「之道也」，遍明諸侯祭祀之禮。○「恆豆之菹」者，謂朝事恆常所薦之豆，所盛之菹，是水草和羹之氣，若昌本、茆菹是也。其所盛之醢，陸地所產之物也。○「加豆，陸產也」者，謂祭末酳尸之後，其菹，陸地產生之物而為之，若葵菹、豚拍之屬是也。○「其醢，水物也」者，加豆所盛之醢，用水中之物，若蠃醢、魚醢是也。○「籩豆之薦，水土之品也」者，其籩豆所薦之物，或水或土所生品類也。前文唯云豆，此連言籩者，籩是配豆之物，所盛亦有水土所生也。而《周禮．籩人》云：「天子朝事之籩，其寔有麷蕡白黑。」則土所生也。鮑魚則水物也。但籩之所盛，陸產甚多也。○「不敢用常褻味而貴多品」者，言所薦之物，不敢用常褻美味，貴其多有品類，言物多而味不美也。○「所以交於神明之義也，非食味之道也」者，解所以物多不美之意，所以交接神明之義，取恭敬質素，非如人事飲食美味之道也。○注「此謂」至「云也」。○正義曰：知此謂諸侯者，以其與《周禮》天子豆物不同，故知是諸侯也。按《醢人》：「加豆，謂尸食訖酳尸所加之豆。」則此「恆豆」者，謂朝事及饋食俱為恆豆也。諸侯菹悉用水物，醢悉用陸產，與天子不同，故引「天子朝事之豆」以下不同之事以明之。天子朝事之豆，有昌本、麋贊、茆菹、紝贊，與此經同。其菁菹、紝贊，其菁菹非水物，與此無異也。天子饋食之豆，有葵菹、蠃醢、豚拍、魚醢，與諸侯加豆不同。其天子加豆，有芹菹、兔醢、深蒲、醓醢、苔菹、雁醢、筍菹、魚醢，芹菹與深蒲及苔菹等，非陸產也，鹿與醓醢非水物也，與此經異也。又天子饋食有蜃蚔醢，蜃為水物，亦與此經不同。故鄭總云「其餘則有雜錯」，是天子與諸侯異也。○「先王」至「義也」，此以下總明祭祀之物，不可同於尋常安樂之義。○「而不可嗜」者，祭祀薦羞，質而無味，不可歆嗜。○「而不可好也」者，袞冕路車，尊嚴不可尋常乘服以為榮好也。○「《武》壯，而不可樂也」者，《武》是萬舞，大武也，以示壯勇之容，不可常為娛樂。○「宗廟之威，而不可安也」者，言宗廟尊嚴肅敬，不可寢處其中以自安也。○「而不可便其利也」者，宗廟之器，供事神明之道，不可回便以為私利也。○「所以交於神明」者，不可以同於所安樂之義也。是總結上文。○「酒醴」至「後宜」。○此明祭祀所用之物，不尚繁華，皆取尚質貴本。○「玄酒、明水之尚」者，玄酒，謂水也。明水，謂取於月中水也。陳列酒尊之時，明水在五齊之上，玄酒在三酒之上，是「玄酒、明水之尚」。謂尊尚其古，故設尊在前也。○「疏布之尚」者，《冪人》云：「疏布冪八尊。」《禮器》云：「犧尊疏布鼏。」是也。○蒲越瑽、鞂之尚者，凡常而居，下莞上簟，祭天則蒲越稿鞂之上也。○「明之也」者，釋所以祭天用蒲越瑽鞂之意，是神明矣。此祭天不敢用褻美味，故用質也。○「丹漆雕幾之美，素車之乘，尊其樸也」者，雕，謂刻鏤。幾，謂沂鄂。言尋常車以丹漆雕飾之，以為沂鄂，而祭天以素車之乘者，尊其樸素。○「貴其質而已矣」者，此一句包上酒醴以下諸事，言祭祀之時，不重華飾，唯質素而已。故用玄水、疏布、瑽鞂之屬。○「所以交於神明者，不可同於所安褻之甚也」者，解所以諸事貴質者，以其交接神明，不可同於尋常身所安褻之甚極也者。若其安褻之不甚者，亦得同之。○「如是而後宜」者，言尚質尚儉，如是而後得交神明之義也。○注「尚質」至「鄂也」。○正義曰：尚質則「大羹不和」，「大圭不琢」，「素車之乘」是也。貴本則「玄酒、明水之尚」，及「疏布之尚」是也。云「明水，司烜以陰鑒所取於月之水也」者，《周禮．秋官．司烜氏》文也。云「蒲越、瑽鞂，藉神席也」者，今禮及隋禮瑽鞂為祭天席，蒲越為配帝席，俱藉神也。云「幾，謂漆飾沂鄂也」者，幾與畿字相涉畿，是畿限之所，故以幾為沂鄂也。○注「牲，陽也。庶物，陰也」。○正義曰：按《宗伯》云：「以天產作陽德。」注云：「天產者動物，謂六牲之屬也。動物故為陽也。」「庶物，陰也」者，庶物雖出於牲體，雜以植物相和，非復牲之全體，故為陰也。然《聘禮》「陳醢醢，醯在碑東，醢在碑西」，鄭云：「醯穀，陽也。醢肉，陰也。」與此不同者，醯是穀物所為，其體清輕，故為陽也。醢是肉物所為，肉有形質，故為陰也。文各有所對，故不同也。○「黃目」至「外也」。○「黃目，黃彝也」，以黃金鏤其外以為目，因取名也。因將貯鬱鬯酒，故云鬱氣也。祭祀時列之，最在諸尊之上，故云上也。故鄭注《司尊彝》云：「黃目，以黃金為目。」是也。○「黃者，中也。目者，氣之清明者也」，解用黃目之義也。黃是中方色，目是氣之清明者也。○「言酌於中而清明於外也」者，又解必用中及清明義也。言酒清明在尊中而可斟酌，示人君慮於祭事，必斟酌盡於中也。目在尊外而有清明，示人君行祭，必外盡清明絜淨也。○注「黃目」至「上也」。○正義曰：按《明堂位》云：「夏后氏有雞彝，殷以以斝，周以黃目。」是周所造也。天子則黃彝之上，有雞彝鳥彝，備前代之器，諸侯但有黃彝，故云於諸侯為上也。○「祭天」至「斷也」。○此所論亦尚質，及貴天產及聲和之義。○「貴天產也」者，餘物皆人功和合為之，鹽則天產自然，故云貴天產也。言「煎」者，煎此自然之鹽柬治之也。言煎鹽之尚者，皇氏云：「設之於醯醢之上，故云尚。」熊氏云：「煎鹽，祭天所用，故云尚。」義俱通也。○「貴其義也」者，言割刀之用必用鸞刀，貴其聲和之義。○「聲和而後斷也」者，必用鸞刀，取其鸞鈴之聲宮商調和，而後斷割其肉也。
		</region>
	</paragraph>
	<paragraph index="82">
		<region typus="original" subtype="" id="5978" explains="">
冠義，始冠之，緇布之冠也。
		</region>
		<region typus="comment" subtype="注" id="5979" explains="5978">
○注：始冠三加，先加緇布冠也。○音義：冠也，古亂反，下文注「始冠」、「冠而敝之」、「而冠」、「冠於阼」、「冠而字之」、「冠禮」、「士禮冠」皆同。
		</region>
		<region typus="original" subtype="" id="5980" explains="">
大古冠布，齊則緇之。其緌也，孔子曰：「吾未之聞也。」
		</region>
		<region typus="comment" subtype="注" id="5981" explains="5980">
○注：太古無飾，非時人緌也。《雜記》曰：「大白緇布之冠不緌。」大白即太古白布冠，今喪冠也。「齊則緇之」者，鬼神尚幽闇也，唐虞以上曰太古也。○音義：齊，側皆反。緌，耳隹反。上，時掌反，後「以上」皆同。
		</region>
		<region typus="original" subtype="" id="5982" explains="">
冠而敝之可也。
		</region>
		<region typus="comment" subtype="注" id="5983" explains="5982">
○注：此重古而冠之耳，二代改制，齊冠不復用也。以白布冠質，以為喪冠也。○音義：敝本亦作弊，婢世反，徐又房列反，棄也。復，扶又反。
		</region>
		<region typus="original" subtype="" id="5984" explains="">
適子冠於阼，以著代也。
		</region>
		<region typus="comment" subtype="注" id="5985" explains="5984">
○注：東序少北，近主位也。○音義：適，丁歷反。近，附近之近。
		</region>
		<region typus="original" subtype="" id="5986" explains="">
醮於客位，加有成也。
		</region>
		<region typus="comment" subtype="注" id="5987" explains="5986">
○注：每加而有成人之道也，成人則益尊，醮於客位尊之也。○音義：醮，子妙反。
		</region>
		<region typus="original" subtype="" id="5988" explains="">
三加彌尊，喻其志也。
		</region>
		<region typus="comment" subtype="注" id="5989" explains="5988">
○注：始加緇布冠，次皮弁，次爵弁，冠益尊則志益大也。
		</region>
		<region typus="original" subtype="" id="5990" explains="">
冠而字之，敬其名也。
		</region>
		<region typus="comment" subtype="注" id="5991" explains="5990">
○注：重以未成人之時呼之。
		</region>
		<region typus="original" subtype="" id="5992" explains="">
委貌，周道也。章甫，殷道也。毋追，夏后氏之道也。
		</region>
		<region typus="comment" subtype="注" id="5993" explains="5992">
○注：常所服以行道之冠也，或謂委貌為玄冠也。○音義：毋追，上音牟，下多雷反。
		</region>
		<region typus="original" subtype="" id="5994" explains="">
周弁、殷冔、夏收，
		</region>
		<region typus="comment" subtype="注" id="5995" explains="5994">
○注：齊所服而祭也。○音義：冔，況甫反，《字林》作{曰紆}，火於反。
		</region>
		<region typus="original" subtype="" id="5996" explains="">
三王共皮弁、素積。
		</region>
		<region typus="comment" subtype="注" id="5997" explains="5996">
○注：所不易於先代。
		</region>
		<region typus="original" subtype="" id="5998" explains="">
無大夫冠禮，而有其昏禮。古者五十而后爵，何大夫冠禮之有？
		</region>
		<region typus="comment" subtype="注" id="5999" explains="5998">
○注：言年五十乃爵為大夫也，其有昏禮，或改取也。
		</region>
		<region typus="original" subtype="" id="6000" explains="">
諸侯之有冠禮，夏之末造也。
		</region>
		<region typus="comment" subtype="注" id="6001" explains="6000">
○注：言夏初以上，諸侯雖有幼而即位者，猶以士禮冠之，亦五十乃爵命也。至其衰末，未成人者，多見篡弒，乃更即位，則爵命之，以正君臣，而有諸侯之冠禮。○音義：篡，初患反。弒音試。
		</region>
		<region typus="original" subtype="" id="6002" explains="">
天子之元子，士也。天下無生而貴者也。
		</region>
		<region typus="comment" subtype="注" id="6003" explains="6002">
○注：儲君副主，猶云士也，明人有賢行著德，乃得貴也。○音義：行，下孟反，下「德行」同。
		</region>
		<region typus="original" subtype="" id="6004" explains="">
繼世以立諸侯，像賢也。
		</region>
		<region typus="comment" subtype="注" id="6005" explains="6004">
○注：賢者子孫，恆能法其先父德行。
		</region>
		<region typus="original" subtype="" id="6006" explains="">
以官爵人，德之殺也，
		</region>
		<region typus="comment" subtype="注" id="6007" explains="6006">
○注：言德益厚，官益尊也。
		</region>
		<region typus="original" subtype="" id="6008" explains="">
死而謚，今也。古者生無爵，死無謚。
		</region>
		<region typus="comment" subtype="注" id="6009" explains="6008">
○注：古，謂殷以前也。大夫以上乃謂之爵，死有謚也。周制，爵及命士，雖及之，猶不謚耳。今記時，死則謚之，非禮也。
		</region>
		<region typus="original" subtype="" id="6010" explains="">
禮之所尊，尊其義也。
		</region>
		<region typus="comment" subtype="注" id="6011" explains="6010">
○注：言禮所以尊，尊其有義也。
		</region>
		<region typus="original" subtype="" id="6012" explains="">
失其義，陳其數，祝史之事也。故其數可陳也，其義難知也。知其義而敬守之，天子之所以治天下也。
		</region>
		<region typus="comment" subtype="注" id="6013" explains="6012">
○注：言政之要盡於禮之義。
		</region>
	</paragraph>
	<paragraph index="83">
		<region typus="comment" subtype="疏" id="6014" explains="5978,5979,5980,5981,5982,5983,5984,5985,5986,5987,5988,5989,5990,5991,5992,5993,5994,5995,5996,5997,5998,5999,6000,6001,6002,6003,6004,6005,6006,6007,6008,6009,6010,6011,6012,6013">
疏「冠義」至「下也」。○正義曰：此一節總明尊卑加冠，因明官爵及禮義之意。各依文解之。○「冠義」者一節，總論初冠之義，以《儀禮》有《士冠禮》正篇，此說其義，故云「冠義」，如下篇有《燕義》、《昏義》，與此同。皇氏云：冠義秪明用緇布，重古之義。其說非也。○「始冠，緇布之冠也」者，謂人之加冠必三加，初始所加之冠，緇布之冠也。○「大古冠布，齊則緇之」者，此釋有緇布冠之由。大古之時，其冠唯用白布，常所冠也。若其齊戒則染之為緇，今始冠重古，先冠之也。○「其緌也，孔子曰：『吾未之聞也。』」者，以緇布之冠，古禮不合有緌，而後世加緌，故記者云：其今世加緌，非禮。故引孔子之言，云我未之聞也，言未聞緇布冠有緌之事。○「冠而敝之可也」者，言緇布之冠初加，暫用冠之，罷冠則敝棄之可也。以其古之齊冠，後世不復用也。○注「始冠」至「冠也」。○正義曰：鄭云此者，解經「始冠」之義。始冠者，謂三加之時，以緇布冠為始，故云先加緇布冠。先加，即始也。○注「大古」至「古也」。正義曰：大古無飾，緇布冠無緌也。云「《雜記》曰：『大白緇布之冠不緌』」者，孔子云：「吾未之聞。」是非駮時人加緌也。引《雜記》文者，證緇布冠無緌。而《玉藻》云「緇布冠繢緌」，則緇布冠有緌者。皇氏云：此經所論，謂大夫士，故緇布冠無緌，諸侯則位尊盡飾，故有緌也。云「大白即大古白布冠，今喪冠也」，《禮運》云後世有絲麻，雖絲麻同出，尚質，故用白布也。云「『齊則緇之』者，鬼神尚幽闇也」者，謂祭前齊時著緇布冠，正祭則著祭服，有虞氏皇而祭是也。云「唐虞以上曰大古也」者，以下云三王共皮弁素積，三王之前云「大古」，故云「唐虞以上曰大古」，與《易》之大古別也。○注「三代改制，齊冠不復用也」。○正義曰：唐虞既用之為齊冠，三代改唐虞之制，齊冠不復用之，以委貌章甫牟追，三代去緇布冠。其唐虞白布冠，三代用之為喪冠，緇布冠既棄而不用，所以《詩》「彼都人士，台笠緇撮」注云「緇撮，緇布冠」者，彼謂儉且質，故著古冠耳。○注「東序」至「位也」。○正義曰：按《士冠禮》「冠者，在主人之少北」，是近主位也。其庶子則冠於房戶外南面。○注「醮於」至「之也」。○正義曰：客位，謂戶牖之間南面，此謂適子也。若夏殷醮用酒，冠一加則一醮於客位，周則用醴，三加畢，乃一醴於客位，其庶子則皆醮於房戶外。○「三加彌尊，喻其志也」。○言「三加」者，初加緇布冠，次加皮弁，是益尊。至三加爵弁，是彌尊。所以尊者，曉喻其冠者之志意，令其志意益大。初加緇布冠，欲其尚質重古。次加皮弁，欲其行三王之德。後加爵弁，欲其行敬事神明，是志益大也。○注「始加緇布冠，次皮弁，次爵弁」。○正義曰：此皆約《士冠禮》文。按《士冠禮》三加者，謂冠時三遍加冠也，至冠日賓至，而主人設冠身之席於阼階上，近主人之北，又設笄纚櫛具於席南。冠身立於東房，賓揖冠身出就位，佐冠為冠身梳頭著纚畢，賓洗手，為正髻。正髻畢，往西階，至第一等，受取緇布冠，還至冠席前跪，為冠身著冠畢。冠身起，入東房，著玄端玄裳，士子皆隨其父朝夕之服，朝用玄衣素裳，夕用上士玄裳，中士黃裳，下士雜裳，雜裳前黃後玄，若大夫以上至天子，當同上士玄裳也。畢，又揖冠身出就位，就位畢，賓又下西階至第三等受皮弁冠，還為冠身著冠，然後又著爵弁。其儀皆如緇布冠也。○注「重以」至「呼之」。○正義曰：賀氏云：重，難也。難未成人之時呼其名，故以字代之。按《冠禮》「冠身既冠見母畢，立於西階東南面，賓東面字之曰『伯某甫』」是也。○「委貌」至「素積」。○此下三代，恆所服行道之冠，然三代乃俱用緇布，而其形自殊，周為委貌之形，殷則為章甫之形，夏則為毋追之形，故云「委貌，周道也」。鄭注《士冠禮》：「委，安也，言所以安正容貌。章，明也。殷質，言所以表明丈夫。毋發聲，追猶推也。夏后氏質，以其形名之。○「周弁、殷冔、夏收」者，鄭注《冠禮記》云：弁名出於槃。槃，大也，言所以自光大。冔名出於幠。幠，覆也，言所以自覆飾也。收，言所以收斂發也。其制之異亦未聞。○「三王共皮弁、素積」者，以其質素，故三王同服，無所改易也。○注「常所」至「冠也」。○正義曰：行道，謂養老燕飲燕居之服，若視朝行道，則皮弁也。此云「委貌」，而《儀禮》記稱「玄冠」，故云「或謂委貌為玄冠」。○注「齊所服而祭也」。○正義言齊及祭時所服也，若三命以下，齊祭同冠，四命以上，齊祭則異冠。「委貌」一條，論三加始加之冠。「周弁」一條，論第三所加之冠。「皮弁」一條，論第二所加之冠，在後言「皮弁」者，以其三王共同，故在後言之。○「無大」至「之有」。○前所明悉士禮，故無大夫冠禮也，所以然者，二十而冠，五十爵為大夫，故無大夫冠禮也。然四十強而仕，亦應無士冠禮，而云士有冠禮者，士是有識之目，故立禮悉用士為正，所以五等並依士禮冠子也。若試為大夫者，亦用士禮，故鄭注《冠禮記》云：「周之初禮，年未五十而有賢才者，試以大夫之事，猶服士服，行士禮。」○「而有其昏禮」者，言有大夫昏禮也。然禮三十而昏，五十乃為大夫，亦應無大夫昏禮。而云有者，是改取也。○「古者五十而後爵，何大夫冠禮之有」者，記者覆解無大夫冠禮所由也。○注「言夏」至「冠禮」。○正義曰：諸侯雖有幼而即位者，猶以士禮冠之，知用士禮者，以《儀禮．冠禮》是士之正禮，於冠禮之末云「公侯之有冠禮，夏之末造也」者，明夏初以前，諸侯未有冠禮，與土冠同。其夏末以來，諸侯有冠禮，與士禮異，故《大戴禮》有《公冠篇》，加玄冕為四加也。皇氏云：諸侯亦三加，與《大戴禮》違，其義非也。此經直明諸侯，不云天子，又下云天子之元子猶與士同，則天子與士異也。然則天子冠禮，其來已久，但無文以言之。《玉藻》云：「玄冠朱組纓，天子之冠也。」鄭注云：「始冠之冠也。」是天子別有冠禮。○注「儲君」至「貴也」。○正義曰：此文系冠禮之下，皇氏云：天子元子，唯冠同於士，其餘則與土不同也。故《喪服》諸侯之兄弟得行大夫之禮也。○「繼世以立諸侯，像賢也」者。○此釋夏末以來，有諸侯冠禮之意也。○「以官爵人，德之殺也」者，此明所以無大夫冠義也，言官爵之授，隨德隆殺也。大夫以上，雖以德授爵，猶無冠禮，兼明士又德薄而無爵也。○「死而」至「無謚」。○此一經明士禮，此是《士冠禮記》之文也。以士為主，故此論士死而加謚，是為記之時加謚，故云今也。○「古者生無爵，死無謚」者，古謂殷以前。士生時無爵，謂爵不及也。死時無謚，謂不制謚也。○注「周制」至「謚耳」。○正義曰：按《典命》云：「小國之君，其卿三命，其大夫再命，其士一命。」士既有命，命即爵也。故知爵及命士，猶不謚者，《檀弓》云：「士之有誄，自此始也。」既從縣賁父卜國為始，明以前無誄也。無誄，則無謚也。○「禮之」至「下也」。○此經所論，因上論冠義，下論昏義，故記人因上起下，於中說重禮之義也。○「禮之所尊，尊其義也」者，言禮之所以可尊重者，尊其有義理也。○「失其義，陳其數，祝史之事也」者，若不解禮之義理，是失其義；惟知布列籩豆，是陳其數，其事輕，故云祝史之事也。○「故其數可陳，其義難知也」者，謂籩豆事物之數可布陳，以其淺易故也。其禮之義理難以委知，以其深遠故也。○「知其義而敬守之，天子所以治天下也」者，言聖人能知其義理而恭敬守之，是天子所以治天下也。
		</region>
	</paragraph>
	<paragraph index="84">
		<region typus="original" subtype="" id="6015" explains="">
天地合，而後萬物興焉。
		</region>
		<region typus="comment" subtype="注" id="6016" explains="6015">
○注：目禮之義。
		</region>
		<region typus="original" subtype="" id="6017" explains="">
夫昏禮，萬世之始也。取於異姓，所以附遠厚別也。
		</region>
		<region typus="comment" subtype="注" id="6018" explains="6017">
○注：同姓或取，多相褻也。○音義：取音娶，本又作娶。遠，皇於萬反。別，兵列反，下及注皆同。
		</region>
		<region typus="original" subtype="" id="6019" explains="">
幣必誠，辭無不腆。
		</region>
		<region typus="comment" subtype="注" id="6020" explains="6019">
○注：誠，信也。腆猶善也。○音義：腆，大典反。
		</region>
		<region typus="original" subtype="" id="6021" explains="">
告之以直信。
		</region>
		<region typus="comment" subtype="注" id="6022" explains="6021">
○注：直猶正也，此二者所以教婦正直信也。
		</region>
		<region typus="original" subtype="" id="6023" explains="">
信，事人也，信，婦德也。
		</region>
		<region typus="comment" subtype="注" id="6024" explains="6023">
○注：事猶立也。○音義：信事，側吏反，又如字，注同。
		</region>
		<region typus="original" subtype="" id="6025" explains="">
壹與之齊，終身不改，故夫死不嫁。
		</region>
		<region typus="comment" subtype="注" id="6026" explains="6025">
○注：齊，謂共牢而食，同尊卑也。齊或為「醮」。
		</region>
		<region typus="original" subtype="" id="6027" explains="">
男子親迎，男先於女，剛柔之義也。天先乎地，君先乎臣，其義一也。
		</region>
		<region typus="comment" subtype="注" id="6028" explains="6027">
○注：先謂倡道也。○音義：迎，魚敬反。先，采見反，下及注同。倡，昌亮反。道音導。
		</region>
		<region typus="original" subtype="" id="6029" explains="">
執摯以相見，敬章別也。
		</region>
		<region typus="comment" subtype="注" id="6030" explains="6029">
○注：言不敢相褻也。摯，所奠雁也。○音義：贄音至，本亦作「摯」。
		</region>
		<region typus="original" subtype="" id="6031" explains="">
男女有別，然後父子親。父子親，然後義生。義生，然後禮作。禮作，然後萬物安。
		</region>
		<region typus="comment" subtype="注" id="6032" explains="6031">
○注：言人倫有別，則氣性醇也。
		</region>
		<region typus="original" subtype="" id="6033" explains="">
無別無義，禽獸之道也。
		</region>
		<region typus="comment" subtype="注" id="6034" explains="6033">
○注：言聚麀之亂類也。○音義：麀音憂。
		</region>
		<region typus="original" subtype="" id="6035" explains="">
婿親御授綏，親之也。親之也者，親之也。
		</region>
		<region typus="comment" subtype="注" id="6036" explains="6035">
○注：言已親之，所以使之親已。
		</region>
		<region typus="original" subtype="" id="6037" explains="">
敬而親之，先王之所以得天下也。
		</region>
		<region typus="comment" subtype="注" id="6038" explains="6037">
○注：先王，若太王、文王。
		</region>
		<region typus="original" subtype="" id="6039" explains="">
出乎大門而先，男帥女，女從男，夫婦之義由此始也。
		</region>
		<region typus="comment" subtype="注" id="6040" explains="6039">
○注：先者，車居前也。○音義：出乎大門而先，如字，絕句，又悉遍反。
		</region>
		<region typus="original" subtype="" id="6041" explains="">
婦人，從人者也。幼從父兄，嫁從夫，夫死從子。
		</region>
		<region typus="comment" subtype="注" id="6042" explains="6041">
○注：從，謂順其教令。
		</region>
		<region typus="original" subtype="" id="6043" explains="">
夫也者，夫也。夫也者，以知帥人者也。
		</region>
		<region typus="comment" subtype="注" id="6044" explains="6043">
○注：夫之言丈夫也，夫或為「傅」。○音義：知音智。
		</region>
		<region typus="original" subtype="" id="6045" explains="">
玄冕齊戒，鬼神陰陽也。將以為社稷主，為先祖後，而可以不致敬乎？
		</region>
		<region typus="comment" subtype="注" id="6046" explains="6045">
○注：玄冕，祭服也。陰陽，謂夫婦也。
		</region>
		<region typus="original" subtype="" id="6047" explains="">
共牢而食，同尊卑也。故婦人無爵，從夫之爵，坐以夫之齒。
		</region>
		<region typus="comment" subtype="注" id="6048" explains="6047">
○注：爵，謂夫命為大夫，則妻為命婦。
		</region>
		<region typus="original" subtype="" id="6049" explains="">
器用陶、匏，尚禮然也。
		</region>
		<region typus="comment" subtype="注" id="6050" explains="6049">
○注：此謂大古之禮器也。
		</region>
		<region typus="original" subtype="" id="6051" explains="">
三王作牢，用陶、匏。
		</region>
		<region typus="comment" subtype="注" id="6052" explains="6051">
○注：言大古無共牢之禮，三王之世作之，而用太古之器，重夫婦之始也。
		</region>
		<region typus="original" subtype="" id="6053" explains="">
厥明，婦盥饋，舅姑卒食，婦餕餘，私之也。
		</region>
		<region typus="comment" subtype="注" id="6054" explains="6053">
○注：私之猶言恩也。○音義：盥音管。饋，其位反。一本無「婦盥饋」三字。餕音俊。
		</region>
		<region typus="original" subtype="" id="6055" explains="">
舅姑降自西階，婦降自阼階，授之室也。
		</region>
		<region typus="comment" subtype="注" id="6056" explains="6055">
○注：明當為家事之主也。
		</region>
		<region typus="original" subtype="" id="6057" explains="">
昏禮不用樂，幽陰之義也。樂，陽氣也。
		</region>
		<region typus="comment" subtype="注" id="6058" explains="6057">
○注：幽，深也。欲使婦深思其義，不以陽散之也。
		</region>
		<region typus="original" subtype="" id="6059" explains="">
昏禮不賀，人之序也。
		</region>
		<region typus="comment" subtype="注" id="6060" explains="6059">
○注：序猶代也。
		</region>
	</paragraph>
	<paragraph index="85">
		<region typus="comment" subtype="疏" id="6061" explains="6015,6016,6017,6018,6019,6020,6021,6022,6023,6024,6025,6026,6027,6028,6029,6030,6031,6032,6033,6034,6035,6036,6037,6038,6039,6040,6041,6042,6043,6044,6045,6046,6047,6048,6049,6050,6051,6052,6053,6054,6055,6056,6057,6058,6059,6060">
疏「天地」至「序也」。○正義曰：此一節論聖人重昏禮之事。各依文解之。○「天地合，而後萬物興焉」者，言天氣下降，地氣上騰，天地合配，則萬物生焉。若夫婦合配，則子胤生焉。此與下《昏禮》為目，故鄭云：「目禮之義也。」皇氏云：「『禮之所尊，尊其義也』以下結上爵德之事。」其義非也。○「所以附遠厚別也」者，取異姓者，所以依附相疏遠之道厚，重分別之義，不欲相褻，故不取同姓也。○「幣必」至「德也」。○「幣必誠」者，誠謂誠信。幣帛必須誠信，使可裁製，勿令虛濫。○「辭無不腆」者，腆，善也。謂之傳辭，無自謙退。云幣不善，不詐飾也。○「告之以直信」者，所以幣必信，辭必直，欲告戒婦人以正直誠信也。○「信，事人也」者，事，立也。言婦人立身之道，非信不立。「信，婦德也」者，言貞信是婦人之德。○注「此二」至「信也」。○正義曰：二者，謂辭也、幣也。辭不虛飾，是正也；幣不濫惡，是信也。故《昏禮記》云：「辭無不腆，反帛必可制。」鄭注云：「賓不稱，幣不善。」此二者正也、信也，下唯云「信，事人」、「信，婦德」，不云「正」者，正是信之小別，信則兼之。○「執摯以相見，敬章別也」者，摯，雁也。章，明也。婿親迎入門，而先奠雁，然後乃與婦相見，是先行敬，以明夫婦禮有分別，不妄交親。○「婿親」至「之也」。○按《昏禮》：「婦降自西階，婿親御婦車授綏。」是婿親御授綏也。○「親之也」者，謂婿御婦車授綏，欲親愛於婦也，故云「親之也」。○言婿所以親其婦者，欲令婦之親已也，故云「親之也者，親之也」。○「玄冕」至「敬乎」，玄冕齊戒，廣陳敬事也。玄冕，謂助祭服也，五冕通玄，故合為玄冕也。今用助祭之服，以親迎也。「齊戒」者，齊戒自整敕也。○「鬼神陰陽也」者，陰陽謂夫婦也。著祭服而齊戒親迎，是敬此夫婦之道，如事鬼神，故云「鬼神陰陽也」。○「將以為社稷主，為先祖後，而可以不致敬乎」者，釋所為者重，故宜用敬，所以冕而親迎也。妻為內主，故有國者，是為社稷內主也。始此嗣廣後世，故云先祖後也。明如此之重，可以不致敬乎，言宜敬也。○注「玄冕，祭服也」。○正義曰：按《昏禮》士昏用上服以爵弁，爵弁是士服之上者，則天子以下皆用上服。以五冕色俱玄，故總稱「玄冕」也。○「器用陶匏，尚禮然也」者，謂共牢之時，俎以外，其器但用陶匏而已。此乃貴尚古之禮自然也，陶是無飾之物，匏非人功所為，皆是天質而自然也。○「厥明」至「序也」。○厥，其也。其明，謂共牢之明日也。舅姑卒食，謂明日婦見舅姑訖，婦乃盥饋特豚，舅姑食特豚之禮竟也。食餘曰餕。婦餕餘，謂舅姑食竟以餘食與之也。而《禮》本亦有云「厥明，婦盥饋」者也。○「私之也」者，解婦餕餘義也。私猶恩也。所以食竟以餘食賜婦者，此示舅姑相恩私之義也。○「舅姑降自西階，婦降自阼階，授之室也」者，謂適婦也。婦見餕餘之禮畢，舅姑從賓階而下，婦從主階而降，是示授室與婦之義也。按《昏禮》：既昏之後，夙興，贊見婦於舅姑。席於阼，舅即席；席於房外，南面，姑即席。婦執笄棗栗，奠於舅席，又執腶脩奠於姑席。訖，贊者醴婦，席於戶牖間，贊者酌醴以醴婦，薦脯醢。婦受醴畢，取脯醢，降出授人於門外。舅姑入於室，共席於奧，婦盥饋特豚，無魚蜡，無稷，卒食，一酳，席於北墉下。婦徹，設於席前，婦即席，餕姑之餘，卒食，姑酳之。此士禮也。其大夫以上，牲牢則異也。○「昏禮不用樂，幽陰之義也。樂，陽氣也。」昏禮所以不用樂者，幽，深也，欲使其婦深思陰靜之義，以脩婦道。「樂，陽氣也」者，陽是動散，若其用樂，則令婦人志意動散，故不用樂也。
		</region>
	</paragraph>
	<paragraph index="86">
		<region typus="original" subtype="" id="6062" explains="">
有虞氏之祭也，尚用氣。血、腥、爓祭、用氣也。
		</region>
		<region typus="comment" subtype="注" id="6063" explains="6062">
○注：尚，謂先薦之。爓，或為&lt;月習&gt;。○音義：&lt;月習&gt;，直輒反。
		</region>
		<region typus="original" subtype="" id="6064" explains="">
殷人尚聲，臭味未成，滌蕩其聲，樂三闋，然後出迎牲。聲音之號，所以詔告於天地之間也。
		</region>
		<region typus="comment" subtype="注" id="6065" explains="6064">
○注：滌蕩，猶搖動也。○音義：滌音狄，徐又同吊反。三，如字，徐息暫反。
		</region>
		<region typus="original" subtype="" id="6066" explains="">
周人尚臭，灌用鬯臭，鬱合鬯，臭陰達於淵泉。灌以圭璋，用玉氣也。既灌，然後迎牲，致陰氣也。蕭合黍、稷，臭陽達於牆屋，故既奠，然後爇蕭合羶、薌。
		</region>
		<region typus="comment" subtype="注" id="6067" explains="6066">
○注：灌，謂以圭瓚酌鬯始獻神也，巳，乃迎牲於庭殺之，天子諸侯之禮也。奠，謂薦孰時也，《特牲饋食》所云「祝酌奠於鉶南」是也。蕭，薌蒿也，染以脂，含黍、稷燒之。《詩》云：「取蕭祭脂。」羶當為「馨」，聲之誤也。奠或為「薦」。○音義：灌用鬯臭，絕句，庾以「鬯」字絕句，鬱字，又作，同。合鬯，絕句。爇蕭，如悅反，下音簫。合，如字，徐音閤。膻，依注同「馨」，許經反。薌音香。瓚，在旦反。鉶音刑。蒿，呼毛反。梁，如琰反。羶當，失然反。
		</region>
		<region typus="original" subtype="" id="6068" explains="">
凡祭，慎諸此。魂氣歸於天，形魄歸於地，故祭求諸陰陽之義也。殷人先求諸陽，周人先求諸陰。
		</region>
		<region typus="comment" subtype="注" id="6069" explains="6068">
○注：此其所以先後異也。
		</region>
		<region typus="original" subtype="" id="6070" explains="">
詔祝於室，坐尸於堂，
		</region>
		<region typus="comment" subtype="注" id="6071" explains="6070">
○注：謂朝事時也，朝事延尸於戶西，南面，布主席東面，取牲膟膋，燎於爐炭，先肝於鬱鬯而燔之，入以詔神於室，又出以墮於主人。主人親制其肝，所謂制祭也。時尸薦以籩、豆，至薦孰，乃更延主於室之奧。尸來升席，自北方，坐於主北焉。○音義：祝，之六反，下及注並同，又之又反。膟音律。膋，力彫反。燎，力炒反，又力吊反，下文同。壚音盧。墮，許恚反，或許垂反。奧，烏報反。
		</region>
		<region typus="original" subtype="" id="6072" explains="">
用牲於庭，
		</region>
		<region typus="comment" subtype="注" id="6073" explains="6072">
○注：謂殺之時。
		</region>
		<region typus="original" subtype="" id="6074" explains="">
升首於室。
		</region>
		<region typus="comment" subtype="注" id="6075" explains="6074">
○注：制祭之後，升牲首於北墉下，尊首尚氣也。○音義：墉音容。
		</region>
		<region typus="original" subtype="" id="6076" explains="">
直祭祝於主，
		</region>
		<region typus="comment" subtype="注" id="6077" explains="6076">
○注：謂薦孰時也，如特牲少牢饋食之為也。直，正也，祭以孰為正，則血腥之屬盡敬心耳。
		</region>
		<region typus="original" subtype="" id="6078" explains="">
索祭祝於祊。
		</region>
		<region typus="comment" subtype="注" id="6079" explains="6078">
○注：索，求神也。廟門曰祊，謂之祊者，以於繹祭名也。
		</region>
		<region typus="original" subtype="" id="6080" explains="">
不知神之所在，於彼乎？於此乎？
		</region>
		<region typus="comment" subtype="注" id="6081" explains="6080">
○注：室與堂與？○音義：室與、堂與，並音餘，下「遠者與」同。本作「室與堂也」，與，則如字讀。
		</region>
		<region typus="original" subtype="" id="6082" explains="">
或諸遠人乎？祭於祊，尚曰求諸遠者與？
		</region>
		<region typus="comment" subtype="注" id="6083" explains="6082">
○注：尚，庶幾也。○音義：遠人，徐於萬反。
		</region>
		<region typus="original" subtype="" id="6084" explains="">
祊之為言倞也，
		</region>
		<region typus="comment" subtype="注" id="6085" explains="6084">
○注：倞猶索也，倞或為「諒」。○音義：倞音諒。
		</region>
		<region typus="original" subtype="" id="6086" explains="">
肵之為言敬也。
		</region>
		<region typus="comment" subtype="注" id="6087" explains="6086">
○注：為尸有肵俎，此訓也。○音義：肵音祈。為尸，于偽反。
		</region>
		<region typus="original" subtype="" id="6088" explains="">
富也者，福也。
		</region>
		<region typus="comment" subtype="注" id="6089" explains="6088">
○注：人君嘏辭有富，此訓之也。或曰「福也者，備也」。○音義：嘏，古雅反。
		</region>
		<region typus="original" subtype="" id="6090" explains="">
首也者，直也。
		</region>
		<region typus="comment" subtype="注" id="6091" explains="6090">
○注：訓所以升首祭也，直或為「犆」也。○音義：犆，徒得反。
		</region>
		<region typus="original" subtype="" id="6092" explains="">
相，饗之也。
		</region>
		<region typus="comment" subtype="注" id="6093" explains="6092">
○注：相，謂詔侑也，詔侑尸者，欲使饗此饌也。《特牲饋食禮》曰：「主人拜妥尸，尸答拜，執奠，祝饗。」○音義：相，息亮反，注及下「之相」並注同。侑音又。妥，他果反。
		</region>
		<region typus="original" subtype="" id="6094" explains="">
嘏，長也，大也。
		</region>
		<region typus="comment" subtype="注" id="6095" explains="6094">
○注：主人受祭福曰嘏，此訓也。○音義：長，直良反，徐知兩反。
		</region>
		<region typus="original" subtype="" id="6096" explains="">
尸，陳也。
		</region>
		<region typus="comment" subtype="注" id="6097" explains="6096">
○注：尸或詁為主，此尸神像，當從主訓之，言陳非也。○音義：詁音古。
		</region>
		<region typus="original" subtype="" id="6098" explains="">
毛、血，告幽全之物也。
		</region>
		<region typus="comment" subtype="注" id="6099" explains="6098">
○注：幽，謂血也。
		</region>
		<region typus="original" subtype="" id="6100" explains="">
告幽全之物者，貴純之道也。
		</region>
		<region typus="comment" subtype="注" id="6101" explains="6100">
○注：純，謂中外皆善。
		</region>
		<region typus="original" subtype="" id="6102" explains="">
血祭，盛氣也。祭肺、肝、心，貴氣主也。
		</region>
		<region typus="comment" subtype="注" id="6103" explains="6102">
○注：氣主氣之所捨也，周祭肺，殷祭肝，夏祭心。
		</region>
		<region typus="original" subtype="" id="6104" explains="">
祭黍稷加肺，祭齊加明水，報陰也。
		</region>
		<region typus="comment" subtype="注" id="6105" explains="6104">
○注：祭黍稷加肺，謂綏祭也。明水，司烜所取於月之水也。齊，五齊也，五齊加明水，則三酒加玄酒也。○音義：齊，才細反，注及下「兌齊」並注同。綏，許恚反。
		</region>
		<region typus="original" subtype="" id="6106" explains="">
取膟膋燔燎，升首，報陽也。
		</region>
		<region typus="comment" subtype="注" id="6107" explains="6106">
○注：膟膋，腸間脂也，與蕭合燒之，亦有黍稷也。
		</region>
		<region typus="original" subtype="" id="6108" explains="">
明水兌齊，貴新也。
		</region>
		<region typus="comment" subtype="注" id="6109" explains="6108">
○注：兌猶清也，五齊濁，泲之使清，謂之兌齊。及取明水，皆貴新也。《周禮．&lt;巾荒&gt;氏》以兌水漚絲。兌齊，或為「汎齊」。○音義：說齊，姑銳反，字又作兌。泲，子禮反，下同。&lt;巾荒&gt;，莫剛反。漚，烏豆反。汎，本又作泛，同。凡兌，新之也。新之者，敬也。
		</region>
		<region typus="original" subtype="" id="6110" explains="">
其謂之明水也，由主人之絜著此水也。
		</region>
		<region typus="comment" subtype="注" id="6111" explains="6110">
○注：著猶成也，齊主人齊絜，此水乃成，可得也。○音義：齊，側皆反，篇末文注同。
		</region>
		<region typus="original" subtype="" id="6112" explains="">
君再拜稽首，肉袒親割，敬之至也。敬之至也，服也。拜，服也。稽首，服之甚也。肉袒，服之盡也。
		</region>
		<region typus="comment" subtype="注" id="6113" explains="6112">
○注：割解牲體。
		</region>
		<region typus="original" subtype="" id="6114" explains="">
祭稱「孝孫」、「孝子」，以其義稱也。
		</region>
		<region typus="comment" subtype="注" id="6115" explains="6114">
○注：謂事祖禰。
		</region>
		<region typus="original" subtype="" id="6116" explains="">
稱「曾孫某」，謂國家也。
		</region>
		<region typus="comment" subtype="注" id="6117" explains="6116">
○注：謂諸侯事五廟也，於曾祖以上，稱曾孫而已。
		</region>
		<region typus="original" subtype="" id="6118" explains="">
祭祀之相，主人自致其敬，盡其嘉，而無與讓也。
		</region>
		<region typus="comment" subtype="注" id="6119" explains="6118">
○注：相，謂詔侑尸也。嘉，善也。
		</region>
		<region typus="original" subtype="" id="6120" explains="">
腥、肆、爓、腍祭，豈知神之所饗也？主人自盡其敬而已矣。
		</region>
		<region typus="comment" subtype="注" id="6121" explains="6120">
○注：治肉曰肆。腍，熟也。爓，或為&lt;月習&gt;。○音義：肆，敕歷反，注同。腍，而審反。&lt;月習&gt;，直輒反。
		</region>
		<region typus="original" subtype="" id="6122" explains="">
舉斝、角，詔妥尸。古者尸無事則立，有事而后坐也。尸，神像也。祝，將命也。
		</region>
		<region typus="comment" subtype="注" id="6123" explains="6122">
○注：妥，安坐也。尸始入，舉奠斝若奠角。將祭之，祝則詔主人拜，妥尸，使之坐。尸即至尊之坐。或時不自安，則以拜妥之也。天子奠斝，諸侯奠角，古謂夏時也。○音義：斝，古雅反。坐，才臥反。
		</region>
		<region typus="original" subtype="" id="6124" explains="">
縮酌用茅，明酌也。
		</region>
		<region typus="comment" subtype="注" id="6125" explains="6124">
○注：謂泲醴齊以明酌也。《周禮》曰：「醴齊縮酌。」五齊醴尢濁，和之以明酌。泲之以茅，縮去滓也。明酌者，事酒之上也，名曰明者。事酒，今之醳酒，皆新成也，《春秋傳》曰：「爾貢包茅不入，王祭不共。」泲以酌酒，酌猶斟也。酒已泲，則斟之以實尊彝。《昏禮》曰：「酌玄酒，三注於尊。」凡行酒亦為酌也。○音義：縮，所六反，注同。齊，才細反，下皆同。去，起呂反。醳音亦。共音恭。斟，章金反。彝音夷。注，之樹反。
		</region>
		<region typus="original" subtype="" id="6126" explains="">
醆酒兌涗清，
		</region>
		<region typus="comment" subtype="注" id="6127" explains="6126">
○注：謂泲盞酒以清酒也。醆酒，盎齊。盎齊差清，和之以清酒泲之而已。泲盎齊必和以清酒者，皆久味相得。○音義：醆，側產反。盎，烏浪反。差，初賣反，又初佳反。
		</region>
		<region typus="original" subtype="" id="6128" explains="">
汁獻涗於醆酒，
		</region>
		<region typus="comment" subtype="注" id="6129" explains="6128">
○注：謂泲秬鬯以醆酒也。獻，讀當為莎，齊語聲之誤也。秬鬯者，中有煮鬱，和以盎齊，摩莎泲之，出其香汁，因謂之汁莎。不以三酒泲秬鬯者，秬鬯尊也。○音義：汁，之十反。獻，依注為莎，素何反，下注同。
		</region>
		<region typus="original" subtype="" id="6130" explains="">
猶明、清與醆酒於舊澤之酒也。
		</region>
		<region typus="comment" subtype="注" id="6131" explains="6130">
○注：猶，若也。澤，讀為醳，舊醳之酒，謂昔酒也。泲醴齊以明酌，泲醆酒以清酒，泲汁獻以醆酒，天子諸侯之禮也。天子諸侯禮廢，時人或聞此而不審知。云若今明酌清酒與醆酒，以舊醳之酒泲之矣，就其所知以曉之也。泲清酒以舊醳之酒者，為其味厚蜡毒也。○音義：澤，依注讀為醳，音亦，徐詩石反。為其，于偽反。蜡毒，上音昔，《隱義》云：「蜡，久也，久酒有毒。」
		</region>
		<region typus="original" subtype="" id="6132" explains="">
祭有祈焉，
		</region>
		<region typus="comment" subtype="注" id="6133" explains="6132">
○注：祈猶求也，謂祈福祥，求永貞也。
		</region>
		<region typus="original" subtype="" id="6134" explains="">
有報焉，
		</region>
		<region typus="comment" subtype="注" id="6135" explains="6134">
○注：謂若穫禾報社。
		</region>
		<region typus="original" subtype="" id="6136" explains="">
有由辟焉。
		</region>
		<region typus="comment" subtype="注" id="6137" explains="6136">
○注：由，用也。辟讀為弭，謂弭災兵，遠罪疾也。○音義：辟，依注作弭，亡妣反。遠，於萬反。
		</region>
		<region typus="original" subtype="" id="6138" explains="">
齊之玄也，以陰幽思也。故君子三日齊，必見其所祭者。
		</region>
		<region typus="comment" subtype="注" id="6139" explains="6138">
○注：齊三日者，思其居處，思其笑語，思其志意，思其所樂，則見之也。
		</region>
	</paragraph>
	<paragraph index="87">
		<region typus="comment" subtype="疏" id="6140" explains="6062,6063,6064,6065,6066,6067,6068,6069,6070,6071,6072,6073,6074,6075,6076,6077,6078,6079,6080,6081,6082,6083,6084,6085,6086,6087,6088,6089,6090,6091,6092,6093,6094,6095,6096,6097,6098,6099,6100,6101,6102,6103,6104,6105,6106,6107,6108,6109,6110,6111,6112,6113,6114,6115,6116,6117,6118,6119,6120,6121,6122,6123,6124,6125,6126,6127,6128,6129,6130,6131,6132,6133,6134,6135,6136,6137,6138,6139">
疏「有虞」至「祭者」。○正義曰：此一節總論祭祀之事。各依文解之。○「有虞氏之祭也，尚用氣」者，尚謂貴尚，其祭祀之時，先薦用氣物也。○「血、腥、爓祭，用氣也」者，此解用氣之意。血，謂祭物以血詔神於室。腥，謂朝踐薦腥肉於堂。爓，謂沈肉於湯，次腥，亦薦於堂。《祭義》云「爓祭，祭腥而退」是也。今於堂以血、腥、爓三者而祭，是用氣也。以其並未熟，故云「用氣也」。○注「尚，謂先薦之」。○正義云：言先薦者，對合享饋熟為先也。此虞氏尚氣，殷人尚聲，周人尚臭，皆謂四時常祭也。若其大祭祫，周人仍先用樂也，故《大司樂》云：「若樂九變，則人鬼可得而禮矣。」鄭云：「先奏是樂，以致其神，而後祼焉。」推此言之，虞氏大祭亦先作樂也。故鄭注《大司樂》引《虞書》云：「戛擊鳴球，搏拊琴瑟以詠，祖考來格，蕭韶九成，鳳凰來儀。」此宗廟九奏之郊。此虞氏大祭，與周同樂九奏。夏殷大祭雖無文，或當與周同。熊氏以為殷人先求諸陽，謂合樂在灌前，周人先求諸陰，謂合樂在灌後，與降神之樂別。熊氏又云：「凡大祭並有三始：祭天，以樂為致神始，以煙為歆神始，以血為陳饌始。祭地，以樂為致神始，以腥為歆神始，以血為陳饌始。祭宗廟，亦以樂為致神始，以灌為歆神始以腥為陳饌始。」義或然也。按禮：宗廟之祭先薦血，後薦腥。熊云「宗廟腥為陳饌始」，於義未安也。熊氏又云：「社稷以下之祭，皆有三始。」於義非也。○「殷人」至「間也」。○「殷人尚聲」者，帝王革異，殷不尚氣而尚聲，謂先奏樂也，不言夏，或從虞也。○「臭味未成，滌蕩其聲」者，臭味未成，謂未殺牲也。滌蕩猶搖動也。殷尚聲，故未殺牲而先搖動樂聲以求神也。○「樂三闋，然後出迎牲」者，闋，止也。奏樂三遍止，乃迎牲入殺之。○「聲音之號，所以詔告於天地之間也」者，解以先奏樂之義。言天地之間，虛豁亦陽也，言鬼神在天地之間。聲是陽，故用樂之音聲，號呼告於天地之間，庶神明聞之而來，是先求陽之義也。○「周人」至「膻薌」。○「周人尚臭」者，周禮變於殷，故先求陰，尚臭也。○「灌用鬯臭」者，臭，謂鬯氣也。未殺牲，先酌鬯酒灌地以求神，是尚臭也。○「鬱合鬯」者：鬱，鬱金草也。鬯，謂鬯酒，煮鬱金草和之，其氣芬芳調鬯也，又以搗鬱汁和合鬯酒，使香氣滋甚，故云鬱合鬯也。鄭注《鬱人》云：「鬱，鬱金香草，宜以和鬯。」盧云：「言取草芬芳香者，與秬黍鬱合釀之，成必為鬯也。」馬氏說鬱草名，如鬱金香草，合為鬯也。庾氏讀句，則云「臭鬱合鬯」。○「臭陰達於淵泉」者，用鬱鬯灌地，是用臭氣求陰達於淵泉也。○「灌以圭璋，用玉氣也」者，王肅云：以圭璋為瓚之柄也，瓚，所以&lt;奭斗&gt;鬯也，玉氣絜潤，灌用玉瓚，亦求神之宜也。玉氣亦是尚臭也，周言用玉，則殷不用圭瓚。○「既灌然後迎牲」者，先求神後迎牲也。○「致陰氣也」者，解所以先灌，是先求陰也。先致氣於陰，故云「致陰氣也」。蕭合黍稷者，周人後求陽也，取蕭草及牲脂膋合黍稷燒之也，此謂饋食時也。○「臭陽達於牆屋」者，謂以蕭合黍稷之臭氣求陽，達於牆屋也。○「故既奠，然後蕭合膻、薌」者，明上蕭之時節也。既奠，謂薦熟時也。堂上事尸竟，延尸戶內，更從此始也。於薦熟時祝先酌酒，奠於鉶羹之南，訖，尸未入。於是又取香蒿，染以腸間脂，合黍稷燒之於宮中，此又求諸陽之義也。馨香，謂黍稷。○注「天子」至「燒之」。○正義曰：知此經所云天子諸侯禮也，以《儀禮．少牢》、《特牲》是大夫士之禮，無臭鬱灌鬯之事故也。云「奠謂薦熟時也，《特牲饋食禮》所云『祝酌奠於鉶南』是也」者，尸未入之前，當饋孰之始，饋孰有黍稷，此云蕭合黍稷，既奠然後蕭，故知當饋孰之時也。云「染以脂，合黍、稷燒之」者，此云蕭合黍稷，是蕭與黍稷合。《詩》云「取蕭祭脂」，是蕭與脂合也。故知有蕭及脂黍稷合馨香也。○「詔祝」至「於堂」。○「詔祝於室」，謂朝事時也。詔，告也。祝，咒也。天子諸侯朝事之時，坐尸於堂戶西，南面，坐主在西方，東面，尸、主之前，則薦用籩豆也。祝乃取牲膟膋，燎於爐炭，入告神於室。又出墮於主。當此時，王乃親洗肝於鬱鬯而燔之，以制於主前。今云詔祝於室，是燎於爐炭，入告於室也。○「坐尸於堂」者，既灌鬯之後，尸出堂，坐戶西而南面也。○注「謂朝」至「北焉」。○正義曰：「謂朝事時」者，以下云「用牲於庭，升首於室」，此云「詔祝於室」，當殺牲之初，故知當朝事時也。云「朝事延尸於戶西，南面，布主席東面，取牲膟膋，燎於爐炭，洗肝於鬱鬯而燔之」者，此等並於堂上而燔燎之，故始云「入以詔神」，明以前在堂也。云「入以詔神於室，又出以墮於主前」者，墮，謂墮祭也，謂分減肝膋以祭主前也。云「主人親制其肝，所謂制祭也」者，制，割也，謂割其肝而不相離，按《禮器》云：「君親制祭，夫人薦盎。」此云「詔祝於室」，下云「用牲於庭」，故知制祭當此節也。云「時尸薦以籩、豆」者，即是朝事籩豆也。云「至薦熟，乃更延主於室之奧」者，約《少牢》、《特牲》饋食在奧室也。云「尸來升席，自北方，坐於主北焉」者，以在奧東面以南為尊，主尊，故在南。主既居南，故尸來升席自北方也。尸、主各席，故朝事延尸於戶外，尸南面，主席於東面是也。鄭之此注，雖參《禮記》及《少牢》、《特牲》而言之，亦約漢時祭宗廟之禮言也，故其事委曲也。○注「制祭」至「氣也」。○正義曰：知在制祭後者，熊氏云：見下文升首在燔燎下，故知在制祭後也。又知在北牖下者，見下云升首以報陽，明是當戶北牖，可知此升首非說有虞氏祭以首者，故《羊人》云「祭祀割羊牲，登其首」，則三牲之首皆升也。○「直祭祝於主」，直，正也。祭以薦熟為正，言薦熟正祭之時，祝官以祝辭告於主，若《儀禮．少牢》「敢用柔毛剛鬣，用薦歲事於皇祖伯某」是也。○注「謂薦」至「心耳」。○正義曰：知薦熟時者，以上文云「詔祝於室」，次云「用牲於庭，升首於室」，下云「索祭祝於祊」，以文次之，知此當薦熟之節也。○「索祭祝於祊」，索，求也，廣博求神，非但在廟，又為求祭，祝官行祭在於祊也。祊，謂廟門。祭於廟門，凡祊有二種，一是正祭之時，既設祭於廟，又求神於廟門之內。《詩．楚茨》云：「祝祭於祊。」注云：「祊門內平生待賓客之處，與祭同日也。」二是明日繹祭之時，設饌於廟門外西室，亦謂之祊，即上文云「祊之於東方」，注云：「祊之禮，宜於廟門外之西室。」是也。今此索祭於祊，當是正祭日之祊矣。知者，《禮器》云：「為祊乎外，以其稱外。」故注云：「祊祭，明日之繹祭。」鄭又註上「祊之於東方」云：「祊之禮，宜於廟門外之西室。」此經直云「祊」，不云「外」，又注直云「廟門曰祊」，亦不云「外」，是據正祭日祊也。故下云「肵之為言敬也」，「相，饗之也」，「假，大也」，「血、毛，告幽全之物」，是皆據正祭之日，明此祊亦正祭日。○注「廟門」至「名也」。○正義曰：「廟門曰祊」，《爾雅．釋宮》文。云「謂之祊者，以於繹祭名也」者，此既正祭日於廟門內求神，應總稱云廟，而謂之祊者，以祊是廟門，明日繹祭稱祊，雖今日之正祭，假以明日繹祭祊名，同稱之曰祊也。○「不知神之所在，於彼乎？於此乎？」者，此解正祭在廟之時，或設饌在室，或設饌在堂，不知神之所在之處，為於彼室乎，為於此堂乎，故兩處設饌也。○「或諸」至「者與」。○此解索祭為祊之時或諸遠人乎者。「諸」是語辭，其神靈或遠離於人不在廟乎。○「祭於祊，尚曰求諸遠者與？」者，尚，是庶幾也。言正祭之時，祭於廟門祊者，庶幾求於遠處者與？言於遠處求神也。○「祊之」至「陳也」，此皆訓祭祀所為之事。○注「為尸有肵俎」。○正義曰：按《特牲》、《少牢》：設饌之後，尸祭饌訖，祝取牢心舌，載於肵俎，設於饌北，尸每食牲體，反置於肵俎，是主人敬尸之俎也。○注「人君」至「備也」。○正義曰：《少牢》云：「皇尸命工祝，承致多福無疆，於女孝孫，使女受祿於天，宜稼於田，眉壽萬年，勿替引之。」此是大夫嘏辭也。人君則福慶之辭更多，故《詩．楚茨》云「永錫爾極，時萬時億」，「卜爾百福，如幾如式」是也。○注「訓所」至「犆也」。○正義曰：經云「首者，直也」。直，正也。言首為一體之正。○「相，饗之也」，相，謂詔侑，所以立祝詔侑尸者，欲尸歆饗此饌。○注「特牲」至「祝饗」。○正義曰：引《特牲》者，證饗尸時節，延尸初入，主人拜妥尸，尸答拜訖，執此鉶南之奠，祝則設辭以饗之，欲尸饗此奠也。尸遂祭與啐之。嘏，長也，大也。○尸嘏主人，欲使長久廣大也。○注「尸或」至「非也」。○正義曰：此經尸為陳，諸本尸為主。尸是神像，當從主，主是人所主事，陳是器物陳列。今訓之為陳，故云非也。○「毛血」至「道也」。○此謂祝初薦血、毛於室時也。血，是告幽之物，毛，是告全之物。告幽者，言牲體肉裡美善；告全者，牲體外色完具。所以備此告幽全之物者，貴其牲之純善之道也，故鄭云「純，謂中外皆善」，言中善則血好，外善則毛好也。○「血祭」至「主也」，此是堂上制祭後，又薦血腥時也。○「祭肺、肝、心，貴氣主也」，此三者並為氣之宅，故祭時先用之，是貴於氣之主故也。血是氣之所捨，故云「盛器也」。三者非即氣，故云「氣之主也」。○「祭黍」至「水也」。○「祭黍稷加肺」者，謂尸既坐綏祭之時，祭黍稷加之以肺，言兼肺而祭，故云「加肺」也。○「祭齊加明水」者，謂於正祭之時，陳列五齊之尊，上又加明水之尊，故云「祭齊加明水」也。○「報陰也」者，解加肺、加明水之意。肺是五臟在內，水又屬北方，皆是陰類，又親形魄歸地是陰，以陰物祭之，故云「報陰也」。○「取膟膋燔燎，升首」者，此謂朝踐時，祝取膟膋燎於爐炭，入以告神於室，出以綏於主前，又升首於室，至薦孰之時，祝更取膟膋及蕭，以黍稷合燒之，是臭陽達於牆屋也。○「報陽也」者，言膟膋黍稷，並是陽氣之物，首又是牲體，亦是陽，親之魂氣在天為陽。今以陽物祭之，故云報陽也。○「明水兌齊，貴新也」者，明水，謂以陰鑒取月中之水也。兌，猶清也。謂泲五齊使清，故云兌齊。所以設明水及兌齊者，貴其新潔之義也。○「凡兌，新之也」者，釋兌齊之意。言所以兌此齊者，以敬於鬼神，故新潔之也。○「其謂之明水也，由主人之潔，著此水也」者，此釋明水之意，所以謂之清明之水者。著，成也。由主人清潔成就，此水乃成，可得而用也。○注「祭黍」至「酒也」。○正義曰：「祭黍稷加肺，謂綏祭」者，按《特牲禮》云：「祝命綏祭尸，左執觶，右取菹，耎於醢，祭於豆間，佐食取黍稷肺祭授尸，尸祭之。」是尸綏祭之時，有黍稷肺也。《少牢》亦然。皇氏以為尸綏祭之時無黍稷，至主人綏祭之時，乃有黍稷，解此祭為主人綏祭也，違背《儀禮》正文，其義非也。云「五齊加明水，則三酒加玄酒也」者，崔氏云：五齊尊上，加明水之尊，五齊重，明水亦重，故加明水，三酒輕，玄酒亦輕，故云「三酒加玄酒也」。此云「玄酒」對「明水」，直謂水也。若總而言之，明水亦名玄酒，故《禮運》云：「玄酒在室。」及《司烜》注云：「明水以為玄酒。」是也。此經「祭齊加明水」之文，謂總據祭時而用五齊，非謂綏祭之時也。故鄭云「祭黍稷加肺，謂綏祭」，不云祭齊也。按《儀禮》綏祭之後，亦祭酒，必知此祭齊非綏祭者，以鄭云「三酒加玄酒」，三酒本非綏祭之用故也。○注「與蕭」至「稷也」。○正義曰：凡祭血腥之時，已有膟膋燔燎，故前文「詔祝於室」鄭注云「取牲膟膋，燎於爐炭，洗肝於鬱鬯而燔之」，是也。至薦熟之時，又取膟膋而燔之，故上經云「蕭合黍、稷」，「故既奠，然後炳蕭合馨香」，故鄭此注云「與蕭合燒之」，謂饋熟時也。云「亦有黍稷也」者，非但有蕭與膟膋，兼有黍稷，故云「亦」也。○「敬之」至「盡也」。○「敬之」至「也，服也」者，言君所以再拜稽首肉袒者，是恭敬之至極。恭敬之至極，乃是服順於親也。此總結上「再拜稽首，肉袒」之文，下又各釋「拜稽首，肉袒」之事。○「拜，服也」者，釋再拜之文，拜者，是服順於親也。○「稽首，服之甚也」者，釋稽首之文。拜既是服，而稽首頭至於地，是服之甚極也。○「肉袒，服之盡也」者，釋肉袒之文。言心雖內服，外貌不盡，今肉袒去飾，是服之竭盡也。○「祭稱」至「家也」，熊氏云：「祭稱孝孫，對祖為言，稱孝子，對禰為言。」○「以其義稱也」者，義，宜也。事祖禰宜行孝道，是以義而稱孝也。○「稱『曾孫某』，謂國家也」者，國謂諸侯，家謂卿大夫、既有國家之尊，不但祭祖禰而已，更祭曾祖以上，但自曾祖以上，唯稱曾孫而已。言己是曾重之孫。○注「謂諸」至「而已」。○正義曰：熊氏云：經既稱國家，則兼諸侯及大夫。今注直云「諸侯」者，注文略也。大夫三廟，亦事曾祖而得稱曾孫也，其諸侯大夫事祖禰之時，亦稱孝子、孝孫。事曾祖以上，雖是內事，則同於外稱，故下《曲禮》云「諸侯內事曰孝子某侯某，外事曰曾孫某侯某」是也。此記不云某侯者，略也。上士二廟，祖禰各一廟，中下士一廟，祖禰共廟。前經注云「謂祖禰」，據上士也。○「祭祀」至「讓也」。○解為相之法也。相，謂詔侑也。嘉，善也。庾氏云：「賓主之禮，相告以揖讓之儀。祭祀之禮，則是主人自致其敬，盡其善，故詔侑尸者，不告尸以讓，是其無所與讓也。」○「腥肆」至「已矣」。○「腥、肆、爓、腍祭」者：肆，剔也；腍，熟也。言祭或進腥體，或薦解剔，或進湯沈，或薦煮熟，故云「腥、肆、爓、腍祭」也。○「豈知神之所饗也，主人自盡其敬而已矣」者，四種之薦，豈知神適所饗邪？正是主人自盡敬心而求索之心不一耳。○「舉斝」至「命也」。○斝、角，爵名也。天子曰斝，諸侯曰角。若依此，則饋食薦熟之時，尸未入，祝先奠爵於饌南，尸入，即席而舉之，如《特牲禮》「陰厭後，尸入舉奠焉也」，但云「舉斝、角」，恐非周禮耳。崔云是周也。○「詔妥尸」者，詔，告也；妥，安也。尸始即席舉奠斝、角之時，既始即席，至尊之坐，未敢自安，而祝當告主人拜尸，使尸安坐也。○「古者尸無事則立，有事而後坐也」者，古，夏時也。夏立尸，唯有飲食之事時乃坐，若無事則倚立也，由世質故耳。○「尸，神像也」者，尸是神像，故無事則立，有事而後坐也。○「祝，將命也」者，祝以傳達主人及神之辭令也。○「縮酌」至「酒也」。○正義曰：此一節，記人總釋《周禮．司尊彝》泲二齊及鬱鬯之事。○「縮酌用茅，明酌也」者，縮，泲也；酌是斟酌。謂醴齊既濁，泲而後可斟酌，故云「縮酌」也。「用茅」者，謂泲醴齊之時而用茅也。「明酌也」者，謂事酒之上，酒色清明，謂之明酌。言欲泲醴齊時，先用明酌和此醴齊，然後用茅泲之，不云泛齊者，與醴齊同。○注「謂泲」至「酌也」。○正義曰：「謂泲醴齊以明酌」者，言泲醴齊之時，以明酌和之，引《周禮》「醴齊縮酌」者，證此經縮酌是醴齊也。云「五齊醴尤濁」者，以醴比盎齊、醍齊、沈齊，以次漸清，故云「尢濁」，其實泛齊亦濁也。云「明酌者，事酒之上也」者，《周禮》三酒，「一曰事酒，二曰昔酒，三曰清酒」。三酒之中，事酒尤濁，三齊之內，醴齊尢濁。醆酒清於，醴齊清酒又清於事酒，故知以事酒泲醴齊也。明，謂清明，故知是事酒之上清明者也。云「事酒，今之醳酒，皆新成也」者，言古之事酒，正是漢之醳酒，事酒與醳酒，皆是新作而成，故鄭注《周禮》云：「事酒，酌有事者之酒。」謂為事而新作者。醳是和醳醞釀之名，即今卒造之酒也。引《春秋傳》者，僖四年《左傳》文，證此用茅是縮酒也。云「酒已泲，則斟之以實尊彝」者，以別器泲之，泲訖，取之以實尊彝也。言彝者，通鬱鬯而言也，引《昏禮》曰「酌玄酒三注於尊者」，證實尊稱酌之意。云「凡行酒亦為酌也」者，言非但實尊為酌，凡以爵行酒，亦為酌，故《儀禮．鄉飲酒》燕禮，實爵與人，皆稱為酌也。○「醆酒兌於清」，醆酒，盎齊也。兌，泲也。謂泲之以清酒，盎齊差清，先和以清酒而後泲之。泲，謂泲漉也。以其差清不用茅，其醍齊沈齊，泲之與醆酒同。鄭注《司尊彝》云：「泛從醴，緹沈從盎。」此記不言五齊，獨舉醴、盎二齊者，以《司尊彝》兌時祭二齊三酒與鬱，故此言記者釋之。天子時祭，所用尢多，故特言之。○注「醆酒」至「相得」。正義曰：「醆酒，盎齊」者，《周禮》云：「盎齊兌酌。」此云「醆酒兌於清」，兌又是同。又《周禮》醴齊之後有「盎齊」，《禮運》醴後有「醆」，故知醆謂盎齊也。云「皆久味相得」者，盎齊既清，作之必久，清酒又冬釀接夏而成，故云「皆久味相得」也。○「汁獻兌於醆酒」，獻，謂摩莎。兌，謂泲也。秬鬯之中，既有煮鬱，又和以盎齊，摩莎泲之出其香汁，是汁莎泲之以醆酒也。○注「不以」至「尊也」。○正義曰：既以事酒泲醴齊、清酒泲盎齊，則泲秬鬯應亦用三酒。今泲秬鬯乃用盎齊，故曰「不以三酒泲秬鬯者，秬鬯尊」，以其尊，故用五齊泲之；五齊卑，故用三酒泲之，事相宜也。○「猶明、清與醆酒於舊醳之酒也」，猶，若也。明，謂明酌。清，謂清酒。醆酒，謂盎齊。作記之時，呼明酌及清酒與醆酒等，皆泲於舊醳之酒。謂以舊醳昔酒，和此明酌清酒等三者而泲之。作記之時，其道如此。古禮廢亡，恐人不知泲醴齊以明酌、泲醆酒以清酒、泲汁莎以醆酒之意，故記者云：泲此醴齊之等，猶若今時明清醆酒泲於舊澤之酒也者。就其今日所知以曉古者難知之事。○注「天子」至「毒也」。○正義曰：「天子諸侯禮廢」者，謂祭禮廢則今日見存。此經所云泲酒，皆天子諸侯之事，以其禮廢，其事難知，故舉今事以譬曉之。云「泲清酒以舊醳之酒者，為其味厚蜡毒也」者，舊醳之酒，謂昔酒，作雖久成，比清酒為薄，故用薄酒。泲此清酒，為其清酒是冬釀夏成，其味厚，久蜡毒害，故以薄酒泲之，故《國語》云：「高位實疾顛，厚味實蜡毒。」鄭之此注，解記時清酒泲於舊醳之酒。○「祭有」至「辟焉」。○正義曰：「有祈」者，謂求福祥也。「有報焉」者，謂獲福而報之，有由辟焉者。由，用也。辟，弭也。謂用此祭之，以弭止災兵罪戾之事。○注「辟讀」至「疾也」。○正義曰：祭既有祈有報，除祈福之外，唯有攘除兇惡，故解為「弭災兵，遠罪疾」，取《周禮．小祝》之文也。○「齊之」至「祭者」。○正義曰：解齊服所以用玄冠之衣義也。玄，陰色，鬼神幽陰，故齊者玄服以表心思幽陰之理，故云「陰幽思也」。○「故君子三日齊，必見其所祭者」：解思陰義也。三日，謂致齊時也。所祭者謂親也，為親而祭，故云「所祭者」也。鬼神居陰，故三日齊，思其親之居處笑語，故祭時如見其所祭之親也。
		</region>
	</paragraph>
</text>
