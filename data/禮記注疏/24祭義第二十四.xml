<?xml version='1.0' encoding='UTF-8'?>
<text title="禮記注疏" section="祭義第二十四" juan="24" original_title="禮記">
	<paragraph index="0">
		<region typus="original" subtype="" id="9591" explains="">
祭不欲數，數則煩，煩則不敬。祭不欲疏，疏則怠，怠則忘。是故君子合諸天道，春禘秋嘗。
		</region>
		<region typus="comment" subtype="注" id="9592" explains="9591">
○注：忘與不敬，違禮莫大焉。合於天道，因四時之變化，孝子感時念親，則以此祭之也。春禘者，夏、殷禮也。周以禘為殷祭，更名春祭曰祠。○音義：數，色角反，下同。怠，大改反。祠，嗣思反。
		</region>
		<region typus="original" subtype="" id="9593" explains="">
霜露既降，君子履之必有悽愴之心，非其寒之謂也。春，雨露既濡，君子履之必有怵惕之心，如將見之。
		</region>
		<region typus="comment" subtype="注" id="9594" explains="9593">
○注：非其寒之謂，謂淒愴及怵惕，皆為感時念親也。霜露既降，《禮說》在秋，此無秋字，蓋脫爾。○音義：悽音妻。愴，初亮反。濡，本亦作�，音儒。怵，敕律反。惕，他歷反。為，于偽反，下文「見所為」並注同。
		</region>
		<region typus="original" subtype="" id="9595" explains="">
樂以迎來，哀以送往，故禘有樂而嘗無樂。
		</region>
		<region typus="comment" subtype="注" id="9596" explains="9595">
○注：迎來而樂，樂親之將來也。送去而哀，哀其享否不可知也。小言之，則為一祭之間，孝子不知鬼神之期；推而廣之，放其去來於陰陽。○音義：放，方往反。
		</region>
	</paragraph>
	<paragraph index="1">
		<region typus="comment" subtype="疏" id="9597" explains="9591,9592,9593,9594,9595,9596">
疏「祭不欲數，數則煩，煩則不敬。祭不欲疏，疏則怠」至「無樂」。○正義曰：此一節總論祭祀。其事既雜，義相附者結為一節，各隨文解之。此一節明孝子感時念親，所以四時設祭之意。○「合諸天道」者，諸，於也。禘者，陽之盛也；嘗者，陰之盛也。陰陽氣盛，孝子感而思念其親，故君子制禮，合於天道。○「春禘秋嘗」者，舉春、秋、冬、夏可知。○「非其寒之謂也」者，言孝子於秋霜露既降，有淒愴之心者，非是寒之，謂有此淒愴者，為感時念親也。○「如將見之」者，言孝子於春雨露之時，必有怵惕之心焉。意想念親，如似得見親也。春、秋二時，於文相互。上云「淒愴」，下云「非其寒之謂」，此「怵惕之心」，下宜云「非其暖之謂」。今「怵惕之心」下「如將見之」，則「淒愴之心」下亦宜云「如將見之」，是其互也。但作記以秋是物去，寒為甚，故不云「如將見之」，但言寒也。春是物來，暖輕於寒，故云「如將見之」，故不言暖之謂也。先秋後春，以涼淒愴之甚，故先言之。○注「春禘者，夏、殷禮也。周以禘為殷祭，更名春祭」至「曰祠」。○正義曰：案《王制》云：「春礿夏禘。」《周禮．大宗伯》：「春祠夏禴。」今云「春禘」，故云「夏、殷禮」案《王制》春曰礿，此云「春禘為夏、殷禮」者，《郊特牲》以注「禘當為礿」，則此春禘亦當為礿，於《郊特牲》已注而破之，故此不言也。○注「迎來」至「陰陽」。○正義曰：云「小言之，則為一祭之間，孝子不知鬼神之期」者，解經「樂以迎來，哀以送往」之二句，謂一祭之間也，一祭比於一年，其事為小，故云「小言之」，為一祭之間，既不知鬼神來去期節，故祭初似若來，故樂，祭末似去，故哀。據孝子之心，雖春有樂及鐘鼓送尸，孝子之心，祭末猶哀也。云「推而廣之，放其去來於陰陽」者，解經云「故禘有樂而嘗無樂」二句也。言推此一祭，而廣論一年，放神之去來似於陰陽二氣，但陽主生長，春、夏陽來，似神之來，故春、夏祭之有樂；秋、冬陰，像神之去，故秋、冬之祭無樂。然《周禮》四時之祭皆有樂，殷則烝、嘗之祭亦有樂，故那《詩》云「庸鼓有斁，萬舞有奕」，下云「顧予烝、嘗」，則殷秋、冬亦有樂者。熊氏云：「殷秋、冬但有管弦之樂。」又云：「烝、嘗全無樂。」其義已具《郊特牲》。
		</region>
	</paragraph>
	<paragraph index="2">
		<region typus="original" subtype="" id="9598" explains="">
致齊於內，散齊於外。齊之日，思其居處，思其笑語，思其志意，思其所樂，思其所嗜。齊三日，乃見其所為齊者。
		</region>
		<region typus="comment" subtype="注" id="9599" explains="9598">
○注：致齊思此五者也，散齊七日不御、不樂、不弔耳。見所為齊者，思之熟也。所嗜，素所欲飲食也。《春秋傳》曰：「屈到嗜芰。」○音義：齊，側皆反，後不出者同。散，悉但反，注同。所樂音岳，又五嶽反。嗜，市志反，注及下並同。屈，居勿反。屈到，楚莫敖。芰，其寄反。
		</region>
	</paragraph>
	<paragraph index="3">
		<region typus="comment" subtype="疏" id="9600" explains="9598,9599">
疏「致齊」至「齊者」。○正義曰：此一節明祭前齊日之日。○「思其居處」者，謂祭致齊之日也，思其居處以下五事，謂孝子思念親存之五事也。先思其粗，漸思其精，故居處在前，樂、嗜居後。○「齊三日，乃見其所為齊」者，謂致齊思念其親，精意純熟，目想之若見其所為齊之親也。○注「《春秋傳》曰：屈到嗜芰」。○正義曰：《楚語》云：「屈到嗜芰。有疾，召其宗老而屬之曰：『祭我，必有芰。』」
		</region>
	</paragraph>
	<paragraph index="4">
		<region typus="original" subtype="" id="9601" explains="">
祭之日，入室，僾然必有見乎其位。周還出戶，肅然必有聞乎其容聲。出戶而聽，愾然必有聞乎其嘆息之聲。
		</region>
		<region typus="comment" subtype="注" id="9602" explains="9601">
○注：周還出戶，謂薦設時也。無尸者，闔戶若食間，則有出戶而聽之。○音義：僾音愛，微見貌。還音旋，本亦作旋，注同。愾，開代反。闔，戶獵反。
		</region>
	</paragraph>
	<paragraph index="5">
		<region typus="comment" subtype="疏" id="9603" explains="9601,9602">
疏「祭之」至「之聲」。○正義曰：此一經明祭之日，孝子想念其親。○「入室，僾然必有見乎其位」者，謂祭之日朝初入廟室時也。初入室陰厭時，孝子當想像僾僾{髟方}見也。《詩》云：「愛而不見。」見，如見親之在神位也。故《論語》云「祭如在」。○「周還出戶，肅然必有聞乎其容聲」者，謂薦饌時也。孝子薦俎酌獻，行步周旋，或出戶。當此之時，必有悚息肅肅然，如聞親舉動容止之聲。○「出戶而聽，愾然」者，謂祭此人為無尸之時，設薦已畢，孝子出戶而靜聽，愾愾然也，必有聞乎其歎息之聲也。○注「周還」至「聽之」。○正義曰：「，出戶謂薦設時也」者，若《特牲》、《少牢》主婦設豆及佑食設俎之屬是也。云「無尸者，闔戶若食間，則有出戶而聽之」者，案《士虞禮》云：「無尸，則禮及薦饌皆如初，主人哭，出復位，祝闔牖戶如食間。」注云：「如尸一食九飯之須。」彼謂虞祭無孫行為尸者，則吉祭亦當然也。此鄭云闔戶若食間，見如正祭九飯之間也。而皇氏謂尸謖之後，陽厭之時，又云無尸謂之陰厭，尸未入前，其義並非也。
		</region>
	</paragraph>
	<paragraph index="6">
		<region typus="original" subtype="" id="9604" explains="">
是故先王之孝也，色不忘乎目，聲不絕乎耳，心志嗜欲不忘乎心。致愛則存，致愨則著，著、存不忘乎心，夫安得不敬乎？
		</region>
		<region typus="comment" subtype="注" id="9605" explains="9604">
○注：存、著則謂其思念也。○音義：愨，苦角反。
		</region>
	</paragraph>
	<paragraph index="7">
		<region typus="comment" subtype="疏" id="9606" explains="9604,9605">
疏「是故」至「敬乎」。○正義曰：此一經覆說孝子祭時念親之事。○「致愛則存」者，謂孝子致極愛親之心，則若親之存，以嗜欲不忘於親故也。○「致愨則著」者，謂孝子致其端愨敬親之心，則若親之顯著，以色不忘於目、聲不忘於耳故也。○「著、存不忘乎心」者，言如親之存在，恒想見之，不忘於心。既思念如此，何得不敬乎！
		</region>
	</paragraph>
	<paragraph index="8">
		<region typus="original" subtype="" id="9607" explains="">
君子生則敬養，死則敬享，思終身弗辱也。
		</region>
		<region typus="comment" subtype="注" id="9608" explains="9607">
○注：享，猶祭也，饗也。○音義：養，羊尚反。鄉也，許亮反，下文「鄉也」、「鄉之」、注「鄉」並同。
		</region>
		<region typus="original" subtype="" id="9609" explains="">
君子有終身之喪，忌日之謂也。忌日不用，非不祥也。言夫日志有所至，而不敢盡其私也。
		</region>
		<region typus="comment" subtype="注" id="9610" explains="9609">
○注：忌日，親亡之日。忌日者，不用舉他事，如有時日之禁也。祥，善也。志有所至，至於親以此日亡，其哀心如喪時。○音義：言夫日，音扶，本或作言夫忌日。
		</region>
	</paragraph>
	<paragraph index="9">
		<region typus="comment" subtype="疏" id="9611" explains="9607,9608,9609,9610">
疏「君子」至「私也」。○正義曰：此一節明孝子終身念親不忘之事。○「忌日不用，非不祥也」者，謂忌日不用舉作他事者，何？非謂此日不善，別有禁忌，不舉事也。○「言夫日誌有所至，而不敢盡其私也」者，所以不舉者，言夫忌日，謂孝子志意有所至，極思念親，不敢盡其私情而營他事，故不舉也。
		</region>
	</paragraph>
	<paragraph index="10">
		<region typus="original" subtype="" id="9612" explains="">
唯聖人為能饗帝，孝子為能饗親。
		</region>
		<region typus="comment" subtype="注" id="9613" explains="9612">
○注：謂祭之能使之饗也。帝，天也。
		</region>
		<region typus="original" subtype="" id="9614" explains="">
饗者，鄉也，鄉之然後能饗焉。
		</region>
		<region typus="comment" subtype="注" id="9615" explains="9614">
○注：言中心鄉之，乃能使其祭見饗也。上饗，或為相。○音義：相，息亮反，下文同。
		</region>
		<region typus="original" subtype="" id="9616" explains="">
是故孝子臨尸而不怍，君牽牲，夫人奠盎。君獻尸，夫人薦豆。卿、大夫相君，命婦相夫人。齊齊乎其敬也，愉愉乎其忠也，勿勿諸其欲其饗之也！
		</region>
		<region typus="comment" subtype="注" id="9617" explains="9616">
○注：色不和曰怍。奠盎，設盎齊之奠也。此時君牽牲，將薦毛血。君獻尸而夫人薦豆，謂繹日也。儐尸，主人獻尸，主婦自東房薦韭、菹、醢。勿勿，猶勉勉也，愨愛之貌。○音義：怍，才各反。盎，烏浪反。齊齊，如字，舊子禮反。愉，羊朱反。盎齊，才細反。繹音亦。儐音賓。
		</region>
	</paragraph>
	<paragraph index="11">
		<region typus="comment" subtype="疏" id="9618" explains="9612,9613,9614,9615,9616,9617">
疏「唯聖」至「之也」。○正義曰：此一節明孝子祭祀欲親歆饗之意。○「唯聖人為能饗帝」者，以饗帝為難，故聖人能之。饗親不易，故孝子能之。欲饗親與饗帝同，故以饗帝比饗親，言饗親難也。此本為饗親而發，故下文專論饗親之事。○「饗者，鄉也」者，言神之所以饗者，由孝子之所歸鄉也，鄉之故然後能使神靈歆饗焉。○「是故孝子臨尸而不怍」者，怍，謂顏色不和悅。以祭祀須饗尸，故孝子臨對尸前，不得顏色不和。○「君牽牲，夫人奠盎」者，熊氏云：「此謂繹祭。君當牽牲之時，夫人奠設盎齊之奠。」○「君獻尸，夫人薦豆」者，繹祭，故先獻後薦。○「齊齊乎其敬也」者，卿大夫相君，命婦相夫人，皆齊齊乎其恭敬。齊齊，謂整齊之貌，故《玉藻》云「廟中齊齊」。○「愉愉乎其忠也」者，愉愉，和悅之貌，忠，謂忠心，言孝子顏色愉愉然和悅盡忠心。○「勿勿諸其欲其饗之也」者，勿勿，猶勉勉也。言孝子之心與貌勉勉然，欲得親之歆饗也，其，皆語助。○注「色不」至「之貌」。○正義曰：案《曲禮》云「容戎怍怍」，謂顏色變，即不和之意。云「奠盎，設盎齊之奠也」者，此謂繹祭，故牽牲之時，夫人預設盎齊之尊。假令正祭牽牲時，夫人設奠盎之尊，至君親制祭，夫人酌盎齊以獻尸，義無妨也。皇氏怪此奠盎在牽牲之時，於事大早，以奠盎為洗牲。勘諸經傳，無洗牲以酒之文。皇氏文無所據，其義非也。云「謂繹日也」者，以其先云「君獻尸」，後云「夫人薦豆」，故知繹日也。云「儐尸，主人獻尸，主婦自東房薦韭、菹、醢」者，此是《有司徹》文。引之者，證儐尸之時，先獻後薦，上大夫儐尸，即天子、諸侯之繹也。
		</region>
	</paragraph>
	<paragraph index="12">
		<region typus="original" subtype="" id="9619" explains="">
文王之祭也，事死者如事生，思死者如不欲生。忌日必哀，稱諱如見親，祀之忠也。如見親之所愛，如欲色然，其文王與？
		</region>
		<region typus="comment" subtype="注" id="9620" explains="9619">
○注：思死者如不欲生，言思親之深也。如欲色者，以時人於色厚假以喻之。○音義：忠，如字，謂盡中心。與音餘。
		</region>
		<region typus="original" subtype="" id="9621" explains="">
《詩》云：「明發不寐，有懷二人。」文王之《詩》也。祭之明日，明發不寐，饗而致之，又從而思之。祭之日，樂與哀半，饗之必樂，已至必哀。」
		</region>
		<region typus="comment" subtype="注" id="9622" explains="9621">
○注：明發不寐，謂夜至旦也。祭之明日，謂繹日也。言繹之夜不寐也，二人，謂父、母，容尸侑也。○音義：樂與音洛，下同，侑音又。
		</region>
	</paragraph>
	<paragraph index="13">
		<region typus="comment" subtype="疏" id="9623" explains="9619,9620,9621,9622">
疏「文王」至「必哀節」。○正義曰：此一節明文王祭思親忠敬之甚。○「思死者如不欲生」者，言文王思念死者，意欲臨之而死，如似不復欲生。○「稱諱如見親」者，言文在廟中，上不諱下，於祖廟稱親之諱，如似見親也。○「祀之忠」者，言文王祭祀之盡忠誠也。○「如見親之所愛，如欲色然」者，解祀之忠敬之事，言齊時思念親之平生嗜欲，如似真見親所愛在於目前，又思念親之所愛之甚，如似凡人貪慾女色然也。○「其文王與」者，唯文王能如此與？與，是不執定之辭。王肅然解「欲色，如欲見父母之顏色，鄭何得比父母於女色」！馬昭申云：「孔子曰『吾未見好德如好色』者，如此，亦比色於德。」張融：「亦如好色，取其甚也。於文無妨。」○「文王之詩也」者，此幽王《小雅．小宛》之篇，而云文王詩也」者，記者引《詩》，斷章取義；且詩人陳文王之德，以剌幽王，亦得為文王之詩也。○「祭之明日，明發不寐」者，謂正祭明日繹祭之時，祭既訖，得其夜發，夕至明而不寐。○「饗而致之，又從而思之」者，申明發之意。既設繹祭之饗而致於神，其夜又從而思之也。○「饗之必樂，已至必哀」者，孝子想神之歆饗，故必樂；又想及饗已至之後必分離，故必哀也。○注「祭之」至「侑也」。○正義曰：「知祭之明日，謂繹日也」者，案宣八年「六月辛巳，有事於大廟，仲遂卒於垂，壬午猶繹」是祭之明日為繹也。云「二人，謂父母，容尸侑也」者，祭有念親，故二人謂父母。案《有司徹》「上大夫儐尸，別立一人為侑，以助尸」，似鄉飲酒禮，介介之副賓也。繹祭與儐尸同，故知二人，容尸與侑侑也。
		</region>
	</paragraph>
	<paragraph index="14">
		<region typus="original" subtype="" id="9624" explains="">
仲尼嘗，奉薦而進，其親也愨，其行趨趨以數。
		</region>
		<region typus="comment" subtype="注" id="9625" explains="9624">
○注：嘗，秋祭也。親，謂身親執事時也。愨與趨趨，言少威儀也，趨讀如促。數之言速也。○音義：仲尼嘗，絕句。嘗，秋祭。奉薦而進，絕句。其親也愨，絕句。趨音促，注及下注皆同。數，色角反，徐音速，注同。
		</region>
		<region typus="original" subtype="" id="9626" explains="">
已祭，子贛問曰：「子之言祭，濟濟漆漆然，今子之祭，無濟濟漆漆，何也？」子曰：「濟濟者，容也，遠也。漆漆者，容也，自反也。容以遠，若容以自反也，夫何神明之及交？夫何濟濟漆漆之有乎？
		</region>
		<region typus="comment" subtype="注" id="9627" explains="9626">
○注：漆漆，讀如朋友切切。自反，猶言自脩整也。容以遠，言非所以接親親也。容以自反，言非孝子所以事親也。及，與也。此皆非與神明交之道。○音義：贛音貢。濟，子禮反，下同。漆，依注音切，下同。客也，口白反，賓客也，下「客以遠」同。容也，羊凶反，儀容也。下「若容以自反」同。
		</region>
		<region typus="original" subtype="" id="9628" explains="">
「反饋樂成，薦其薦俎，序其禮樂，備其百官，君子致其濟濟漆漆，夫何慌惚之有乎？
		</region>
		<region typus="comment" subtype="注" id="9629" explains="9628">
○注：天子諸侯之祭，或從血、腥始，至反饋，是進熟也。薦俎，豆與俎也。慌惚，思念益深之時也。言祭事既備，使百官助己祭，然而見其容而自反，是無慌惚之思念。○音義：樂成，音岳，又五教反。慌，況往反，注及下同；一音荒。惚音忽，注及下同；本又作忽。
		</region>
		<region typus="original" subtype="" id="9630" explains="">
夫言豈一端而已，夫各有所當也。」
		</region>
		<region typus="comment" subtype="注" id="9631" explains="9630">
○注：豈一端，言不可以一概也，禮各有所當。行祭宗廟者，賓客濟濟漆漆，主人愨而趨趨。當，丁浪反。概，古代反。
		</region>
	</paragraph>
	<paragraph index="15">
		<region typus="comment" subtype="疏" id="9632" explains="9624,9625,9626,9627,9628,9629,9630,9631">
疏「仲尼」至「當也」。○正義曰：此一節記仲尼嘗祭之儀。○「奉薦而進，其親也愨」者，愨，謂質愨，謂仲尼奉薦進尺之時，其身執事，其形貌愨質，少威儀。○「其行也趨趨以數」者，其行步促促，速疾少威儀，舉足而數也。○「今子之祭，無濟濟漆漆何也」者，子贛先聞夫子說祭事威儀，須濟濟漆漆然也。今子之為祭無濟濟漆漆者，何也？子曰濟濟者，何也？○「遠也」，夫子為子贛說濟濟之義，言濟濟者，是容貌自疏遠。○「漆漆者，容也，自反也」，謂容貌自反覆而脩正也。○「容以遠，若容以自反也」者，覆結上文，言孝子若容貌以疏遠，若容貌以自脩正，此乃賓客之事。○「夫何神明之及交」者，及，與也。言孝子若作賓客之容，何得神明之與交？言不得與神明交也。○「夫何濟濟漆漆之有乎」者，更覆結上之。云夫孝子何得濟濟漆漆之有乎，言不得有也。其「容也，遠也」，王肅以容為客，皇氏用王肅以客有其容之義，其義亦通，但於文勢不便，至注更具詳。○「反饋樂成」者，此天子、諸侯之祭，血腥而始，及至進是設饌進孰，合樂成畢。定本「反饋」作「及」字，至注更釋。○「薦俎」者，謂薦孰之時，薦其饋食之豆並牲體之俎。○「序其禮樂，備其百官」者，進饋之前與神明而交，貴其誠敬。進饋之後，人事之盛，故序其禮樂，備其百官。○「君子致其濟濟漆漆」者，言於此之時，君子、助祭之人致其濟濟漆漆賓客之事。○「夫何慌惚之有乎」者，此一句覆結前文子貢問之。若孝子自濟濟漆漆，何得慌惚思念之有乎！言無念親之意也。○「夫言豈一端而已」者，夫子答子貢，云一端，猶一概也。凡言語豈一概而已？言不可以一概，所屬各異。○「夫各有所當也」者，謂其言語各有所當，若愨而趨，當孝子也。濟濟漆漆，當賓客也。○注「漆漆」至「之道」。○正義曰：云「漆漆，讀如朋友切切」者，以漆漆非形貌之狀，漆音近切。「朋友切切偲偲」語，《子路》文也。云「自反，猶言自修整也」者，凡脩整之人，必自反覆顧省，故云「自反，猶言自修整」。云「容以遠，言非所以接親親也」者，凡接親親，不事容貌，又相附近。今既事容貌，又相疏遠，故云「非所以接親親」。言親親，對孝子之辭。或容為客字，則是義遠。何須云「容以遠」，又「容以自反」與「容以遠」相對，一字為容，一字為客，未之有也。又王肅為客字破鄭義，明鄭義「容」字也。○注「天子」至「思念」。○正義曰：「天子、諸侯之祭，或從血、腥始」者，謂以卿大夫從饋孰始，故云「天子諸侯或從血、腥始」，言或者不盡然，故三獻爓，一獻孰，是不從血、腥始。云「至反饋，是進孰也」者，既以血、腥為始，至於反饋之時，是進孰也。但「至」與「反」字，於文為煩，定本又為「及」字，故皇氏云「初祭，尸入於室，後出在堂門，尸更反入而設饋」。故云「及饋」，義當然也。
		</region>
	</paragraph>
	<paragraph index="16">
		<region typus="original" subtype="" id="9633" explains="">
孝子將祭，慮事不可以不豫；比時具物，不可以不備；虛中以治之。
		</region>
		<region typus="comment" subtype="注" id="9634" explains="9633">
○注：比時，猶先時也。虛中，言不兼念餘事。○音義：比，必利反，徐甫至反，注同。先，悉薦反，又如字。
		</region>
	</paragraph>
	<paragraph index="17">
		<region typus="comment" subtype="疏" id="9635" explains="9633,9634">
疏「孝子」至「治之」。○正義曰：自此以下至「成人之道」，廣明孝子祭祀之義，今各隨文解之。○「將祭慮事，不可以不豫」者，言孝子慮事，不可於祭前不豫思慮之。○「比時具物，不可以不備」者，比時謂先時。言在祭之先，以備具於物。至於祭時，不可以不備具也。○「虛中以治之」者，言不可兼念餘事，心中實虛，唯思此祭而已，故云「虛中以治之」也。
		</region>
	</paragraph>
	<paragraph index="18">
		<region typus="original" subtype="" id="9636" explains="">
宮室既脩，牆屋既設，百物既備，夫婦齊戒，沐浴，盛服奉承而進之。洞洞乎，屬屬乎，如弗勝，如將失之，其孝敬之心至也與！
		</region>
		<region typus="comment" subtype="注" id="9637" explains="9636">
○注：脩、設，謂除及黝堊。○音義：洞音動，下同。屬音燭，下同。弗，本亦作不，何休云「弗者，不之深也」。勝音升。與音餘。黝，於糾反。堊，烏路反。
		</region>
		<region typus="original" subtype="" id="9638" explains="">
薦其薦俎，序其禮樂，備其百官，奉承而進之。
		</region>
		<region typus="comment" subtype="注" id="9639" explains="9638">
○注：百官助主人進之。
		</region>
	</paragraph>
	<paragraph index="19">
		<region typus="comment" subtype="疏" id="9640" explains="9636,9637,9638,9639">
疏「宮室」至「進之」。○正義曰：「洞洞」、「屬屬」，是嚴敬之貌。言孝子之心，奉承而進祭之時，其心洞洞乎，屬屬乎！恭敬心盛，如舉物之弗勝。心所奉持，如似將失於物，此是孝子心敬之至極也。案《廣雅》：「洞洞、屬屬，敬也。」
		</region>
	</paragraph>
	<paragraph index="20">
		<region typus="original" subtype="" id="9641" explains="">
於是諭其志意，以其慌惚以與神明交，庶或饗之。庶或饗之，孝子之志也。
		</region>
		<region typus="comment" subtype="注" id="9642" explains="9641">
○注：諭其志意，謂使祝祝饗及侑尸也。或，猶有也，言想見其彷彿來。○音義：祝祝，上之六反，下之又反；又並之六反。仿，孚往反。佛，孚味反。
		</region>
	</paragraph>
	<paragraph index="21">
		<region typus="comment" subtype="疏" id="9643" explains="9641,9642">
疏「於是」至「志也」。○正義曰：孝子既薦其俎，於是使其祝官啟告鬼神，曉諭鬼神以志意。○「以其慌惚以與神明交，庶或饗之」者，言孝子以其思念情深，慌惚似神明交接，庶望神明或來歆饗，故云庶幾神明饗之者，是孝子之志意也。言想見其親彷彿而來也。
		</region>
	</paragraph>
	<paragraph index="22">
		<region typus="original" subtype="" id="9644" explains="">
孝子之祭也，盡其愨而愨焉，盡其信而信焉，盡其敬而敬焉，盡其禮而不過失焉。進退必敬，如親聽命，則或使之也。
		</region>
		<region typus="comment" subtype="注" id="9645" explains="9644">
○注：言當盡已而已，如居父母前，將受命而使之。
		</region>
	</paragraph>
	<paragraph index="23">
		<region typus="comment" subtype="疏" id="9646" explains="9644,9645">
疏「孝子」至「之也」。○正義曰：「盡其愨而愨焉」者，盡愨，謂心盡其愨也。而愨焉，謂外亦愨焉。其信與敬，皆處內。內有其心，外著於貌。○「盡其禮而不過失焉」者，以其禮包眾事，非可極，故不得云而「盡其禮焉」，云「不過失焉」，則是禮也。○「進退必敬，如親聽命，則或使之也」者，言孝子祭時，進之與退，必恒恭敬，如似親聽父母之命，而父母或使之也。
		</region>
	</paragraph>
	<paragraph index="24">
		<region typus="original" subtype="" id="9647" explains="">
孝子之祭可知也，其立之也，敬以詘，其進之也，敬以愉，其薦之也，敬以欲。退而立，如將受命。已徹而退，敬齊之色不絕於面。
		</region>
		<region typus="comment" subtype="注" id="9648" explains="9647">
○注：詘，充詘，形容喜貌也。進之，謂進血腥也。愉，顏色和貌也。薦之，謂進熟也。欲，婉順貌。齊，謂齊莊。○音義：詘，求勿反，注及下並篇末同，徐丘勿反。敬齊如字，注及下同；王、徐側皆反。婉，憂阮反。
		</region>
	</paragraph>
	<paragraph index="25">
		<region typus="original" subtype="" id="9649" explains="">
孝子之祭也，立而不詘，固也。進而不愉，疏也。薦而不欲，不愛也。退立而不如受命，敖也。已徹而退，無敬齊之色，而忘本也。如是而祭，失之矣。
		</region>
		<region typus="comment" subtype="注" id="9650" explains="9649">
○注：固，猶質陋也。而忘本，而，衍字。○音義：敖也，五報反。
		</region>
	</paragraph>
	<paragraph index="26">
		<region typus="comment" subtype="疏" id="9651" explains="9649,9650">
疏「孝子」至「之矣」。○正義曰：此一節明孝子之祭，觀其貌而知其心，故孝子之祭可知也者，以下諸事是也。○「其立之也，敬以詘」者，詘，謂充詘，形容歡喜之貌，言孝子尸前而立，形貌恭敬，而顏色歡喜。○「其進之也，敬以愉」者，進，謂進血腥。愉，謂顏色溫和。言孝子薦血腥之時，容貌恭敬，而顏色溫和。○「其薦之也，敬以欲」者，言孝子薦熟之時，容貌恭敬，顏色婉順，如欲得物然。○「退而立，如將受命」者，言孝子或有退之時，如似前進將受命。○「已徹而退，敬齊之色不絕於面」者，謂祭畢已徹饌食，孝子退者，恭敬齊莊之色不離絕於面。○「立而不詘，固也」者，言其固陋不知禮。○「進而不愉，疏也」者，言與親疏遠，不相親附。○「薦而不欲，不愛也」者，言不愛親。○「退立而不如受命，敖也」者，言敖其親，不恭敬。「已徹而退，無敬齊之色，而忘本也」者，而，衍字，忘本，謂不思其親。
		</region>
	</paragraph>
	<paragraph index="27">
		<region typus="original" subtype="" id="9652" explains="">
孝子之有深愛者，必有和氣。有和氣者，必有愉色。有愉色者，必有婉容。
		</region>
		<region typus="comment" subtype="注" id="9653" explains="9652">
○注：和氣，謂立而詘。
		</region>
		<region typus="original" subtype="" id="9654" explains="">
孝子如執玉，如奉盈，洞洞屬屬然如弗勝，如將失之。嚴威儼恪，非所以事親也，成人之道也。
		</region>
		<region typus="comment" subtype="注" id="9655" explains="9654">
○注：成人，既冠者。然則孝子不失其孺子之心也。○音義：奉，芳勇反。儼，魚檢反。恪，苦各反。冠，古亂反。孺，而樹反。
		</region>
	</paragraph>
	<paragraph index="28">
		<region typus="comment" subtype="疏" id="9656" explains="9652,9653,9654,9655">
疏「孝子」至「道也」。○正義曰：「如執玉，如奉盈」，言孝子對神，容貌敬慎，如執持玉之大寶，如奉盈滿之物。○「嚴威儼恪，非所以事親也」者，嚴，謂嚴肅；威，謂威重；儼，謂儼正；恪，謂恭敬。言四者容貌非事親之體，事親當和順卑柔也。○「成人之道也」者，言嚴、威、儼、恪，只是既冠成人之道也。
		</region>
	</paragraph>
	<paragraph index="29">
		<region typus="original" subtype="" id="9657" explains="">
先王之所以治天下者五，貴有德，貴貴，貴老，敬長，慈幼。此五者先王之所以定天下也。貴有德，何為也？為其近於道也。貴貴，為其近於君也。貴老，為其近於親也。敬長，為其近於兄也。慈幼，為其近於子也。
		</region>
		<region typus="comment" subtype="注" id="9658" explains="9657">
○注：言治國有家道。○音義：長，竹丈反，下及下注皆同。為其，于偽反，下「為其」同。近，附近之近。
		</region>
		<region typus="original" subtype="" id="9659" explains="">
是故至孝近乎王，至弟近乎霸。至孝近乎王，雖天子必有父。至弟近乎霸，雖諸侯必有兄。先王之教，因而弗改，所以領天下國家也。
		</region>
		<region typus="comment" subtype="注" id="9660" explains="9659">
○注：天子有所父事，諸侯有所兄事，謂若三老五更也。天子衰，諸侯興，故曰「霸」。○音義：乎王，於況反。弟音悌，下同。更，古衡反，下「及下更」相同。
		</region>
	</paragraph>
	<paragraph index="30">
		<region typus="comment" subtype="疏" id="9661" explains="9657,9658,9659,9660">
疏「先王」至「家也」。○正義曰：此一節論貴德及孝弟之事。皇氏云：「此亦承上夫子答子贛之辭畢，廣明孝弟之義。」今以皇氏說未知然否，或是說雜錄之辭。○「貴有德，何為也？為其近於道也」者，德是在身善行之名，道者於物開通之稱。以己有德，能開通於物，故云「近於道也」。凡言近者，非是實到，附近而已。○「是故至孝近乎王，至弟近乎霸」者，孝能感物，故近乎王。弟能親愛，故近乎霸。○「雖天子必有父」者，以聖人之德，無加於孝乎，故雖天子之尊，必有事之如父者，謂養三老也。○「雖諸侯必有兄」者，以教民禮順莫善於弟，故雖諸侯之貴，必有事之如兄者，謂養五更也。○「先王之教，因而弗改」者，言先王設教之原，因人之心孝弟，即以孝弟教人，是因而不改，從人之所欲，故可以領天下國家也。○注「天子」至「曰霸」。○正義曰：云「天子有所父事，諸侯有所兄事」者，案天子、諸侯俱有養老之禮，皆事三老五更，故《文王世子》注「三老如賓，五更如介」。但天子尊，故以父事屬之。諸侯卑，故以兄事屬之。云「天子衰，諸侯興，故曰霸」者，案《中候》：「諸侯曰霸。」注云：「霸，把也，把天子之事也。」
		</region>
	</paragraph>
	<paragraph index="31">
		<region typus="original" subtype="" id="9662" explains="">
子曰：「立愛自親始，教民睦也。立教自長始，教民順也。
		</region>
		<region typus="comment" subtype="注" id="9663" explains="9662">
○注：親、長，父、兄也。睦，和厚也。
		</region>
		<region typus="original" subtype="" id="9664" explains="">
教以慈睦，而民貴有親。教以敬長，而民貴用命。
		</region>
		<region typus="comment" subtype="注" id="9665" explains="9664">
○注：尊長出教令者。
		</region>
		<region typus="original" subtype="" id="9666" explains="">
孝以事親，順以聽命，錯諸天下，無所不行。」
		</region>
	</paragraph>
	<paragraph index="32">
		<region typus="comment" subtype="疏" id="9667" explains="9662,9663,9664,9665,9666">
疏「子曰」至「不行」。○正義曰：此一節明愛敬之道。皇氏云：「因上答子貢之問，別愛敬，語更端，故別言『子曰』。自此以下，皆展轉相因，廣明其事。」今謂記者雜錄以事類相接為次，非本相因之辭也。○「立愛自親始」者，言人君欲立愛於天下，從親為始言先愛親也。○「教民睦也」者，己先愛親，人亦愛親，是教民睦也。○「立敬自長始」者，言起敬於天下，從長為始，言先自敬長。○「教民順也」者，己能敬長，民亦敬長，是教民順也。○「教以慈睦，而民貴有親」者，覆上「教民睦」也。睦則恩慈，故云「慈睦」也。民既慈睦，各貴所有之親。○「教以敬長，而民貴用命」者，覆結上文「教民順」也。既教以敬長，民心和順，不有悖逆，故貴用在上之教命。○「孝以事親，順以聽命」者，孝以事親，覆說「而民貴有親」也。「順以聽命」，覆說「而民貴用命」也。以此二者錯置於天下，故無所不行，言皆行也。
		</region>
	</paragraph>
	<paragraph index="33">
		<region typus="original" subtype="" id="9668" explains="">
郊之祭也，喪者不敢哭，凶服者不敢入國門，敬之至也。
		</region>
		<region typus="comment" subtype="注" id="9669" explains="9668">
○注：祭者告禮，不欲聞見凶人。○音義：錯諸，七路反。
		</region>
	</paragraph>
	<paragraph index="34">
		<region typus="comment" subtype="疏" id="9670" explains="9668,9669">
疏「郊之」至「至也」。○正義曰：此一節論祭祀之禮，以是吉禮大事，故喪與凶服皆辟之。
		</region>
	</paragraph>
	<paragraph index="35">
		<region typus="original" subtype="" id="9671" explains="">
祭之日，君牽牲，穆答君，卿、大夫序從。
		</region>
		<region typus="comment" subtype="注" id="9672" explains="9671">
○注：祭，謂祭宗廟也。穆，子姓也。荅，對也。序，以次第從也，序或為豫。○音義：從，才用反，注同。
		</region>
		<region typus="original" subtype="" id="9673" explains="">
既入廟門，麗於碑，卿大夫袒，而毛牛尚耳，鸞刀以刲，取膟膋，乃退。爓祭祭腥，而退，敬之至也。
		</region>
		<region typus="comment" subtype="注" id="9674" explains="9673">
○注：麗，猶系也。毛牛尚耳，以耳毛為上也。膟膋，血與腸間脂也。爓祭祭腥，祭爓肉、腥肉也。湯內曰爓。爓祭祭腥，或為「合祭腥、洩、&lt;月習&gt;熟」也。○音義：碑，彼皮反。袒，徒旦反。鸞力端反。刲，苦圭反。膟音律。膋，力彫反。爓音尋。洩，息列反。&lt;月習&gt;，直輒反。
		</region>
	</paragraph>
	<paragraph index="36">
		<region typus="comment" subtype="疏" id="9675" explains="9671,9672,9673,9674">
疏「祭之」至「至也」。○正義曰：前經郊祭之致敬，此一節明祭廟牽牲致敬。○「穆答君」者，穆，謂子姓；答，對也。言祭廟，君牽牲之時，子姓對君共牽牲。○「卿、大夫序從」者，卿夫夫作幣，士奉芻，依次第而從君也。○「既入廟門，麗於碑」者，麗，系也。君牽牲入廟門，繫著中庭碑也。王肅云：「以紖貫碑中，君從此待之也。」○「卿大夫袒，而毛牛尚耳」者，將殺牲，故袒取牛毛薦之，故云「毛牛」也。以耳毛為上，故云「尚耳」。耳主聽，欲使神聽之。○「鸞刀以刲，取膟膋」者，謂用鸞刀刲割牲體，以取血及腸間指血以供薦，而膋以供炙肝及爇蕭也。○「乃退」者，謂殺牲竟，而取卿、大夫所刲血毛膟膋薦之，竟而退也。祭有三節，此一節竟，故退。○「爓祭，祭腥」者，爓，謂爓肉而祭。腥，謂以腥肉而祭。言薦膟膋之後，以俎載爓肉、腥肉而祭也。○「而退」者，謂爓祭祭腥之後，祭事既卒而退，是恭敬之至極也。○注「穆，子姓也」。○正義曰：知穆是子姓者，熊氏云「父昭子穆。姓，生也。是昭穆所生謂子孫。直言穆者，文不備」。○注「膟膋」至「熟也」。○正義曰：案《說文》及《字林》云：膟血、祭膋，是牛腸間脂也。是膟為血，膋為腸間脂也。云「爓祭祭腥，祭爓肉、腥肉也」者，既疊出經文爓祭之事、祭腥之語，然後解云謂祭爓肉也、腥肉也。「祭爓肉」即經之「爓祭」也，云「腥肉」即經之「祭腥」也。其祭腥肉、爓肉，並當朝踐之節。此腥肉則《禮運》云「腥其俎」也。爓肉即《禮運》云「熟其殽」也。此先云「爓」者，記者便文耳，非先後之次。云「湯肉曰爓」者，以鬼神異於生，雖曰熟殽，但湯肉而已。若其小祀，則煮肉令熟，故《郊特牲》云「一獻熟」，是爓與熟又別也。云「爓祭祭腥」，或云「合祭腥、洩、&lt;月習&gt;、熟也」者，謂「爓祭祭腥」四字，《禮記》他本為「合祭腥、洩、&lt;月習&gt;、熟」六字者，故云「或」。
		</region>
	</paragraph>
	<paragraph index="37">
		<region typus="original" subtype="" id="9676" explains="">
郊之祭，大報天，而主日，配以月。夏后氏祭其闇，殷人祭其陽。周人祭日，以朝及闇。
		</region>
		<region typus="comment" subtype="注" id="9677" explains="9676">
○注：主日者，以其光明，天之神可見者莫著焉。闇，昏時也。陽讀為「曰雨曰暘」之暘，謂日中時也。朝，日出時也。夏后氏大事以昏，殷人大事以日中，周人大事以日出，亦謂此郊祭也。以朝及闇，謂終日有事。○音義：神見，賢遍反，一本作「神可見」，則如字。暘音陽。
		</region>
	</paragraph>
	<paragraph index="38">
		<region typus="comment" subtype="疏" id="9678" explains="9676,9677">
疏「郊之」至「及闇」。○正義曰：自此以下至「致天下之和」，論郊祭及日月之義。此郊之祭一經，止明郊祭之禮。○「郊之祭」者，謂夏正郊天。○「大報天」者，謂於此郊時大報天之眾神，雖是春祈天，生養之功大，故稱大報天。○「天主日，配以月」者，謂天無形體，縣象著明不過日、月，故以日為百神之主，配之以月。自日以下皆祭，特言月者，但月為重，以對日耳。蓋天帝獨為壇，其日、月及天神等共為一壇，故日得為眾神之主也。○「夏后氏祭其闇」者，以夏后氏尚黑，故祭在於昏時。○「殷人祭其陽」者，以尚白，故祭在日中時。○「周人祭日，以朝及闇」者，以其尚文，祭百神禮多，故以朝及闇也。故季氏之祭，大夫之家禮儀應少，而亦以朝及暗，故夫子譏之。○注「陽讀」至「有事」。○正義曰：案《洪範》「庶徵云曰雨、曰暘」，暘，謂亢暘乾燥，日中之時亦明。日中乾燥，異於昏明，故讀從「曰雨曰暘」之暘也。必讀之者，恐人以夜為陰，晝為陽，恐終日而祭，故謂從暘也。云「亦謂此郊祭」者，以《檀弓》大事非止是喪，亦兼謂祭，故云大事亦謂此郊祭。
		</region>
	</paragraph>
	<paragraph index="39">
		<region typus="original" subtype="" id="9679" explains="">
祭日於壇，祭月於坎，以別幽明，以制上下。
		</region>
		<region typus="comment" subtype="注" id="9680" explains="9679">
○注：幽明者，謂日照晝，月照夜。
		</region>
	</paragraph>
	<paragraph index="40">
		<region typus="comment" subtype="疏" id="9681" explains="9679,9680">
疏「祭日」至「上下」。○正義曰：此經及下經皆據春分朝日，秋分夕月。○「祭日於擅」，謂春分也。「祭月於坎」，謂秋分也。月為幽，日為明。日在壇，月在坎，是殊別幽明，制定上下。
		</region>
	</paragraph>
	<paragraph index="41">
		<region typus="original" subtype="" id="9682" explains="">
祭日於東，祭月於西，以別外內，以端其位。
		</region>
		<region typus="comment" subtype="注" id="9683" explains="9682">
○注：端，正。○音義：別，彼列反，下同。
		</region>
	</paragraph>
	<paragraph index="42">
		<region typus="comment" subtype="疏" id="9684" explains="9682,9683">
疏「祭日」至「其位」。○正義曰：端，正也。日為陽，在外。月為陰，在內。今祭日於東，用朝旦之時，是為外。祭月於西，鄉夕之時，是為內。是以別外內以正其位也。而崔氏云「祭日於壇，祭月於坎，還據上文郊祭之時」，今謂若是郊祭，日與月當應同處，何得祭日於壇，祭月於坎，日於東，月於西，祭不同處？則崔氏說非也。崔又云：「日月有合祭之時。謂郊祭天而主日，配以月，其禮大，用牛。合祭之時，謂春分朝日，秋分夕月，其禮小，故《祭法》用少牢。」今謂《小司徒》云「小祭祀，奉牛牲」，鄭注謂「玄冕所祭」，自玄冕皆用牛也，何得用少牢？今謂《祭法》日月用少牢，鄭云「禱祈之祭也」，崔氏說又非。崔氏又云：「迎春之時，兼日月者。」今案：諸文迎春迎秋無祭日月之文，《小宗伯》云「兆五帝於四郊，四望、四類亦如之」，謂四望、四類之祭，亦如五帝在四郊，故鄭云「兆日於東郊，兆月與風師於西郊」，不謂兆五帝之時即祭日月，崔說又非。
		</region>
	</paragraph>
	<paragraph index="43">
		<region typus="original" subtype="" id="9685" explains="">
日出於東，月生於西。陰陽長短，終始相巡，以致天下之和。
		</region>
		<region typus="comment" subtype="注" id="9686" explains="9685">
○注：巡，讀如「沿漢」之沿，謂更相從道。○音義：巡，依注依音沿，悅專反。
		</region>
	</paragraph>
	<paragraph index="44">
		<region typus="comment" subtype="疏" id="9687" explains="9685,9686">
疏「日出」至「之和」。○正義曰：陰，謂夜也。陽，謂晝也。夏則陽長而陰短，冬則陽短而陰長，是陰陽長短。○「終始相巡」者，又月之與日同行黃道，其晦朔之時，月與日同處。自朔之後，月與日先後而行，至月終日還，與月同處，亦是終始相巡。○「以致天下之和」者，以日月交相依巡，是陰陽和會，故致天下之和也。○注「巡，讀如沿漢之沿」。○正義曰：案文十年《左傳》云「子西沿漢沂江，將入郢」，是沿為順流而下，故讀從之。
		</region>
	</paragraph>
	<paragraph index="45">
		<region typus="original" subtype="" id="9688" explains="">
天下之禮，致反始也，致鬼神也，致和用也，致義也，致讓也。
		</region>
		<region typus="comment" subtype="注" id="9689" explains="9688">
○注：因祭之義，汎說禮也。致之言至也，使人勤行至於此也，至於反始，謂報天之屬也。至於鬼神，謂祭宗廟之屬也。至於和用，謂治民之事以足用也。○音義：汜說，芳劍反。
		</region>
		<region typus="original" subtype="" id="9690" explains="">
致反始，以厚其本也。致鬼神，以尊上也。致物用，以立民紀也。致義，則上下不悖逆矣。致讓，以去爭也。合此五者以治天下之禮也。雖有奇邪，而不治者則微矣。
		</region>
		<region typus="comment" subtype="注" id="9691" explains="9690">
○注：物，猶事也，變和言物，互之也。微，猶少也。○音義：悖，布內反。去，起呂反。爭，爭鬥之爭。奇，紀宜反。邪，似嗟反。治，直吏反。
		</region>
	</paragraph>
	<paragraph index="46">
		<region typus="comment" subtype="疏" id="9692" explains="9688,9689,9690,9691">
疏「天下」至「微矣」。○正義曰：此一節明禮之大用，凡有五事，若能行之得理，則天下治矣。○「天下之禮」者，言天下所用之禮，所致凡有五事也。○「致反始也」者，致之言至也。言禮之至極於天，反報初始，言人始於天，反而報之。○「致鬼神也」者，言禮之致極至於鬼神，謂祭宗廟之等。○「致和用也」者，和，謂百姓和諧；用，謂財用豐足，言禮之至極，治理於民，使百姓和諧，財用富足也。○「致義也」者，義，謂斷割得宜，治惡討暴，言禮之至極於義也。○「致讓也」者，讓謂遞相推讓，言禮之至極於讓也。○「致反始，以厚其本也」者，天為人本，今能反始以報於天，是厚重其本也。上能厚本，教下，下亦能厚本也。○「致鬼神，以尊上也」者，謂至於祭祀鬼神，是尊嚴其上也。以此教民，民亦尊上也。○「致物用，以立民紀也」者，民豐物用，則知榮辱禮節。故至於物用，可以立人紀也。○「致義，則上下不悖逆矣」者，義能除凶去暴，故上下不有悖逆也。○「致讓，以去爭也」者，以讓，故無爭。○「合此五者，以治天下之禮也」者，言能和合此五者以治理天下之禮。○「雖有奇邪，而不治者則微矣」者，奇，謂奇異；邪，謂邪惡，皆據異行之人。言用此五事為治，假令有異行、不從治者，亦當少也，故云「則微矣」。○注「物猶」至「少也」。○正義曰：上文云「致和用」，明和能立事，是和用互言之，有事用也。下文云「致物用」，物，謂事也，謂事須和也，是致事用互致和用也，是事必須和，和能立事，故云「互」也。
		</region>
	</paragraph>
	<paragraph index="47">
		<region typus="original" subtype="" id="9693" explains="">
宰我曰：「吾聞鬼神之名，不知其所謂。」子曰：「氣也者，神之盛也。魄也者，鬼之盛也。合鬼與神，教之至也。」
		</region>
		<region typus="comment" subtype="注" id="9694" explains="9693">
○注：氣，謂噓吸出入者也。耳目之聰明為魄。合鬼、神而祭之，聖人之教致之也。○音義：魄，普白反。噓音虛。吸，許及反。
		</region>
	</paragraph>
	<paragraph index="48">
		<region typus="comment" subtype="疏" id="9695" explains="9693,9694">
疏「宰我」至「至也」。○正義曰：自此以下至「以祀先王先公，敬之至也」，此一節明宰我問鬼神之事，夫子答以鬼神、魂魄、祭祀之禮，又廣明天子、諸侯耕藉及公桑之事，今各隨文解之。○「不知其所謂」者，宰我善問孔子：吾唯聞鬼神之名，不知此鬼神所謂何物為鬼神。○「子曰：氣也者，神之盛也」者，此夫子答宰我以神名，言神是人生有之氣，氣者是人之盛極也。○「魄也」者，鬼之盛也」者，是夫子答鬼之事言人形魄者，鬼之盛極也。○「合鬼與神，教之至也」者，言人死，神上於天，鬼降於地，聖王合此鬼之與神以祭之，至教之致也，是聖王設教致合如此，故云「教之至也。○注「氣謂」至「之也」。○正義曰：「氣，謂噓吸出入也」者，謂氣在口噓吸出入，此氣之體無性識也。但性識依此氣而生，有氣則有識，無氣則無識，則識從氣生，性則神出入也。故人之精靈而謂之神。云「耳目之聰明為魄」者，魄，體也。若無耳目形體，不得為聰明，故云「耳目聰明為魄」。云「合鬼神而祭之，聖人之教致之也」者，人之死，其神與形體分散各別，聖人以生存之時神形和合，今雖身死，聚合鬼神，似若生人而祭之，是聖人設教興致之，令其如此也。
		</region>
	</paragraph>
	<paragraph index="49">
		<region typus="original" subtype="" id="9696" explains="">
「眾生必死，死必歸土，此之謂鬼。骨肉斃於下，陰為野土。
		</region>
		<region typus="comment" subtype="注" id="9697" explains="9696">
○注：陰，讀為依蔭之蔭，言人之骨肉蔭於地中，為土壤。○音義：斃，本亦作弊，婢世反。陰，依注音蔭，於鴆反。壤，如羊反。
		</region>
	</paragraph>
	<paragraph index="50">
		<region typus="comment" subtype="疏" id="9698" explains="9696,9697">
疏「眾生」至「野土」。○正義曰：此一經明鬼神之事。○「眾生必死」者，言物之眾賓而生必皆有死。○「死必歸土」者，言萬物死者皆歸於土。此一經因而言物，實是本說人也。○「此之謂鬼」者，鬼，歸也，此歸土之形，故謂之鬼也。○「骨肉斃於下，陰為野土」者，此覆說歸土之義也。言死，骨肉斃敗於地下，依陰於地為野澤土壤。謂在田野，故稱為「野土」。俗本「陰」作「蔭」字也。
		</region>
	</paragraph>
	<paragraph index="51">
		<region typus="original" subtype="" id="9699" explains="">
其氣發揚於上，為昭明，焄蒿悽愴，此百物之精也，神之著也。
		</region>
		<region typus="comment" subtype="注" id="9700" explains="9699">
○注：焄，謂香臭也。蒿，謂氣烝出貌也。上言眾生，此言百物，明其與人同也，不如人貴爾。蒿，或為藨。○音義：焄，許云反，香臭之氣耳。蒿，許羔反。烝，之膺反。藨，表驕反，又皮表反。
		</region>
	</paragraph>
	<paragraph index="52">
		<region typus="comment" subtype="疏" id="9701" explains="9699,9700">
疏「其氣」至「著也」。○正義曰：一經申明神也。此利擇人氣為神，言人生賦形體與氣合共為生，其死則形與氣分。○「其氣之精魂發揚升於上，為昭明」者，言此升上為神靈光明也。○「焄蒿淒愴，此百物之精也」者，焄，謂香臭也，言百物之氣，或香或臭。蒿，謂烝出貌，言此香臭烝而上，出其氣蒿然也。「淒愴」者，謂此等之氣，人聞之情有淒有愴。「百物之精也」者，人氣揚於上為昭明，百物之精氣為焄蒿淒愴，人與百物共同，但情識為多，故特謂之「神」。此經論人，亦因人神言百物也。○「神之著也」者，人氣發揚於上為昭明，是人神之顯著。
		</region>
	</paragraph>
	<paragraph index="53">
		<region typus="original" subtype="" id="9702" explains="">
因物之精，制為之極，明命鬼神，以為黔首則，百眾以畏，萬明以服。」
		</region>
		<region typus="comment" subtype="注" id="9703" explains="9702">
○注：明命，猶尊名也，尊極於鬼神，不可復加也。黔首，謂民也。則，法也。為民作法，使民亦事其祖禰鬼神，民所畏服。○音義：黔首，其廉反，徐又其嚴反，黑也。黑首謂民也，秦謂民為黔首。復，扶又反。為民，于偽反。
		</region>
	</paragraph>
	<paragraph index="54">
		<region typus="comment" subtype="疏" id="9704" explains="9702,9703">
疏「因物」至「以服」。○正義曰：此一經明聖人設教，合鬼與神而祭之，欲使人事其祖禰，畏敬鬼神。○「因物之精，制為之極」者，言聖人因人與物死之精靈，遂造制為之尊極之稱。○「明命鬼神，以為黔首則」者，明，猶尊也；命，猶名也；黔首，謂萬民也；則，法也。故尊名人及萬物之精，謂之鬼神，以為萬民之法則也。○「百眾以畏萬民以服」者，「百眾」謂百官眾庶，「萬民」謂天下眾民。既敬之以鬼神，下皆畏敬之，故云「百眾以畏，萬民以服」。○注「明命」至「畏服」。○正義曰：鬼神本是人與物之魂魄，若直名魂魄，其名不尊，故尊而名之為鬼神，別加畏敬之也。云「尊極於鬼神，不可復加也」者，解經「制為之極」。所以明鬼神為極者，言物中尊極莫過鬼神，言以外他名不可復加，故聖王造制為之極，名鬼神也。云「黔首謂民也」者，黔，謂黑也。凡人以黑巾覆頭，故謂之「黔首」。案《史記》云「秦命民曰黔首」，此紀作在週末秦初，故稱黔首。此孔子言，非當秦世以為黔首，錄記之人在後變改之耳。漢家僕隸謂蒼頭，以蒼巾為飾，異於民也。此經鬼神本為民神，故下文「築為宮室，設為宗祧」，其實此鬼神亦兼山川五祀百物之屬，故《禮運》云「列於鬼神」，注云「謂祖廟山川五祀之屬」。《樂記》云「幽則有鬼神」，注云「助天地成物」者，是百物之魄謂之鬼。對則精靈為魂，形體為魄，故昭七年《左傳》云：「人生始化曰魄。既生魄，陽曰魂。」是形為魄，氣為魂。若散而言之，魄亦性識，識與魄無異。故昭二十五年《左傳》云：「心之精爽，是謂魂魄。魂魄去之，何以能久？」又襄二十九年《左傳》云：「天奪伯有魄。」又對而言之，天曰神，地曰祗，人曰鬼；散而言之，通曰鬼神。
		</region>
	</paragraph>
	<paragraph index="55">
		<region typus="original" subtype="" id="9705" explains="">
「聖人以是為未足也，築為宮室，設為宮祧，以別親疏遠邇。教民反古復始，不忘其所由生也。眾之服自此，故聽且速也。」
		</region>
		<region typus="comment" subtype="注" id="9706" explains="9705">
○注：自，由也，言人由此服於聖人之教也。聽，謂順教令也。速，疾也。○音義：邇音爾。
		</region>
	</paragraph>
	<paragraph index="56">
		<region typus="comment" subtype="疏" id="9707" explains="9705,9706">
疏「聖人」至「速也」。○正義曰：此一經明聖人為鬼神立宗廟之事。○「聖人以是為未足也」者，謂以是尊名鬼神為未足，謂未稱其意也。○「築為宮室，設為宗祧，以別親疏遠邇，教民反古復始」者，古，謂先祖，追而祭之，是反古也；始謂初始，父母始生於己，今追祭祀，是復始也。○「不忘其所由生也」者，追遠報祭，是不忘其所由生也。○「眾之所服自此」者，自，由也。言眾人服從於上，由此反古、復始而教之也。○「故聽且速也」者，聽，謂順其教令，以此之故，在下順其教令，而且疾速也。
		</region>
	</paragraph>
	<paragraph index="57">
		<region typus="original" subtype="" id="9708" explains="">
「二端既立，報以二禮：建設朝事，燔燎羶薌，見以蕭光，以報氣也。此教眾反始也。薦黍稷，羞肝、肺、首、心，見間以俠甒，加以鬱鬯，以報魄也。教民相愛，上下用情，禮之至也。」
		</region>
		<region typus="comment" subtype="注" id="9709" explains="9708">
○注：二端既立，謂氣也、魄也，更有尊名云鬼神也。二禮，謂朝事與薦黍稷也。朝事，謂薦血腥時也。薦黍稷，所謂饋食也。「見」及「見間」，皆當為□字之誤也。羶，當為馨，聲之誤也。燔燎馨香，□以蕭光，取牲祭脂也。光，猶氣也。有虞氏祭首，夏后氏祭心，殷祭肝，周祭肺。□以俠甒，謂雜之兩甒醴酒也。相愛用情，謂此以人道祭之也。報氣以氣，報魄以實，各首其類。○音義：燔音煩。燎，力召反，又力弔反。羶，依注音馨，許經反，後「羶鄉」同。薌音香。見以，依注見作□，音間廁之間，徐古辯反。見間，依注合為□字，音間廁之間。俠，右洽反。甒音武。
		</region>
	</paragraph>
	<paragraph index="58">
		<region typus="comment" subtype="疏" id="9710" explains="9708,9709">
疏「二端」至「至也」。○正義曰：此一節論氣、魄既殊，明設祭之時，二禮亦異。○「二端既立□者，謂氣也、魄也，既見乃更立，尊名云鬼神也。○「報以二禮」者，謂報此氣、魄以二種祭禮，報氣，謂朝踐之節也；報魄，謂饋熟之節也。○「建設朝事，燔燎羶薌，見以蕭光，以報氣也」者，此明朝踐報氣之義也。朝事，謂旦朝祭事。燔燎，謂取膟膋燎於爐炭。羶，謂馨香。見以蕭光，謂見□，□謂雜也。光，謂氣也。謂燔膟膋兼爇蕭蒿，是雜以蕭氣。此等三祭，是以報氣也。○「此教眾反始也」者，言此上之祭氣，是古昔尚質之義。是故教眾之以反於初始，此上「反古復始」，總包之也。○「薦黍稷，羞肝、肺、首、心，見間以俠甒，加以鬱鬯，以報魄也」者。○「薦黍稷」者，謂饋熟時薦此黍稷。○「羞肝、肺、首、心」者，羞，進也。謂薦黍稷之時，進肝之與肺及首之與心。殷祭以肝，周祭以肺，虞氏以首，夏后氏以心，皆謂祭黍稷之時，兼此物祭也。故《郊特牲》云「祭黍稷加肺」，謂周法也。○「見間以俠甒」者，見間讀為□，亦雜也。「俠甒」謂兩甒醴酒，言祭黍稷之時，雜以兩甒醴酒。○「加以鬱鬯□者，謂薦此黍稷，加肝肺之薦，更加之以鬱鬯，然後薦黍稷、饋熟。報魄之時始云加鬱鬯者，言非但薦熟是報魄，言祭初所以加鬱鬯，亦是報魄也。以魄在地下，鬱鬯灌地，雖是祭初，亦是報魄，不當薦熟之時，故云「加」也。○「以報魄也」者，言薦黍以下，皆是報祭形魄之氣。○「教民相愛，上下用情」者，言此饋熟之時，皆以飲食實味，遍於燕飲，是教民相愛。上以恩賜逮下，下愛上恩賜，故上下用情。○「禮之至也」者，至，謂至極也，謂報氣報魄，二禮備足，是祀奉上王，禮之至極也。○注「二端」至「其類」。○正義曰：云「更有尊名云鬼神也」者，解經「二端既立」，氣也、魄也是二端，更有尊名名鬼神。是既立，謂尊名立也。云「二禮，謂朝事與薦黍稷也」者，以經云朝事以報氣，薦黍稷以報魄也。云「見及見間，皆當為□字之誤也」者，經云「見以蕭光」，但有見字在，旁無間，間旁無見字，此等據意皆是□雜之理，故知誤加。以間邊加見，凡□者，所見錯雜之義故間旁見也。云「羶，當為馨」以與香連文，無取羶義。羶、馨聲相近，故云「聲之誤」也。云「取牲祭脂也」者，案《詩．生民》云「取蕭祭脂」，是取蕭與祭牲之時雜燒之。一祭之中，再度爇蕭，朝踐燔膟膋之時，亦有蕭也。故《郊特牲》云「取膟膋升首報陽也」，注云「膟膋，腸間脂也，與蕭合燒之」，是朝踐爇蕭也。《郊特牲》又云「既奠，祭後爇蕭合羶薌」，是饋熟爇蕭也。云「有虞氏祭首」至「周祭肺」，皆《明堂位》文。云「兩甒醴酒也」者，以《士喪禮》、《既夕》等皆以甒盛醴，故知醴酒也。此用甒者，蓋是天子追享朝踐用大尊，此甒即大尊，或可子男之禮。《禮器》云「君尊瓦甒」，謂子男也。皇氏以為異代法也。云「報氣以氣，報魄以實，各首其類」者，燔燎馨香、蕭光之屬，是氣也。黍稷、肝肺之屬，是實物也。首，本也。報氣，以氣是虛，還以馨香、虛氣報之。報魄以實，還以黍稷、實物報之，各本其事類，故云「各首其類也」。
		</region>
	</paragraph>
	<paragraph index="59">
		<region typus="original" subtype="" id="9711" explains="">
「君子反古復始，不忘其所由生也。是以致其敬，發其情，竭力從事，以報其親，不敢弗盡也。
		</region>
		<region typus="comment" subtype="注" id="9712" explains="9711">
○注：從事，謂修薦可以祭者也。
		</region>
	</paragraph>
	<paragraph index="60">
		<region typus="comment" subtype="疏" id="9713" explains="9711,9712">
疏「君子」至「盡也」。○正義曰：此一節申明反古復始、竭力報親之事。○「是以致其敬，發其情」者，以君子反古復始，不忘其所由生，是以故致其恭敬，發其情性，竭力從事，以報其親。謂竭盡氣力，隨從其事，以上報其親，不敢不極盡也。
		</region>
	</paragraph>
	<paragraph index="61">
		<region typus="original" subtype="" id="9714" explains="">
「是故昔者天子為籍千畝，冕而朱紘，躬秉耒；諸侯為籍百畝，冕而青紘，躬秉耒，以事天地、山川、社稷、先古，以為醴酪齊盛於是乎取之，敬之至也。
		</region>
		<region typus="comment" subtype="注" id="9715" explains="9714">
○注：籍，籍田也。先古，先祖。○音義：籍，在亦反。籍田，《說文》作耤。紘音宏。耒，方內反。酪音洛。齊音咨，本亦作齊。
		</region>
	</paragraph>
	<paragraph index="62">
		<region typus="comment" subtype="疏" id="9716" explains="9714,9715">
疏「是故」至「至也」。○正義曰：以君子報親，不敢不盡心以事之，故古天子、諸侯有籍田以親耕。○「以事天地、山川、社稷、先古」者，上雖總論天子、諸侯，此言天地者，特據天子，自外則通。先古，謂先祖也。「以為醴酪齊盛於是乎取之」者，為祭祀諸神須醴酪粢盛之屬，於是乎籍田而取之，敬之至也。
		</region>
	</paragraph>
	<paragraph index="63">
		<region typus="original" subtype="" id="9717" explains="">
古者天子、諸侯必有養獸之官，及歲時，齊戒沐浴而躬朝之。犧、牷祭牲必於是取之，敬之至也。君召牛，納而視之，擇其毛而卜之，吉，然後養之。君皮弁素積，朔月、月半君巡牲，所以致力，孝之至也。
		</region>
		<region typus="comment" subtype="注" id="9718" explains="9717">
○注：歲時齊戒沐浴而躬朝之，謂將祭祀，卜牲。君朔月、月半巡視之，君召牛，納而視之，更本擇牲意。○音義：朝，直遙反，注「躬朝」同。牷音全。
		</region>
	</paragraph>
	<paragraph index="64">
		<region typus="comment" subtype="疏" id="9719" explains="9717,9718">
疏「古者」至「至也」。○正義曰：此一經明孝子報親，竭力養牲之事。「及歲時，齊戒沐浴而躬朝之」者，云「歲時」，謂每歲依時，謂朔月、月半也。躬，親也。既卜牲，吉，在牢養之而身朝之，言朝者，敬辭也。○「犧、牷祭牲，必於是取之」者，犧，純色，謂天子牲也；牷，完也，謂諸侯牲也。犧、牷，所祭之牲，必於是養獸之官受擇取之。養獸者，若《周禮》牧人也。○「君召牛，納而視之」者，此更本擇牲之時，君於牧處，更命取牛，採納之於內而視之。○「君皮弁素積，朔月、月半君巡牲」者，即前言歲時朝之也。巡，行也。皮弁，諸侯視朔之服。朔月、月半，君服此衣而巡牲。○「所以致力，孝之至也」者，是孝道之至極。耕藉云「敬之至」，養牲云「孝之至」，互文也。
		</region>
	</paragraph>
	<paragraph index="65">
		<region typus="original" subtype="" id="9720" explains="">
「古者天子、諸侯必有公桑蠶室，近川而為之，築宮仞有三尺，棘牆而外閉之。及大昕之朝，君皮弁素積，卜三宮之夫人、世婦之吉者，使入蠶於蠶室，奉種浴於川，桑於公桑，風戾以食之。
		</region>
		<region typus="comment" subtype="注" id="9721" explains="9720">
○注：大昕，季春朔日之朝也。諸侯夫人三宮，半王后也。風戾之者，及早涼脆采之，風戾之使露氣燥，乃以食蠶，蠶性惡濕。○音義：近，附近之近。仞音刃，七尺曰仞。昕，許斤反，日欲出。蠶，才南反。奉，芳勇反，下及注同。種，章勇反。戾，力計反，燥也。食音嗣。蚤音皂，本亦作早。脆，七歲反。燥，悉皂反。惡，烏路反。
		</region>
		<region typus="original" subtype="" id="9722" explains="">
歲既單矣，世婦卒蠶，奉繭以示於君，遂獻繭於夫人。夫人曰：『此所以為君服與！』遂副、褘而受之，因少牢以禮之。
		</region>
		<region typus="comment" subtype="注" id="9723" explains="9722">
○注：歲單，謂三月月盡之後也。言歲者，蠶，歲之大功，事畢於此也。副、褘，王后之服。而云夫人，記者容二王之後與？禮之，禮奉繭之世婦。○音義：單音丹。繭，古典反。與音餘，注同。褘音暉。
		</region>
		<region typus="original" subtype="" id="9724" explains="">
古之獻繭者，其率用此與？
		</region>
		<region typus="comment" subtype="注" id="9725" explains="9724">
○注：問者之辭。○音義：率音類，又音律，又所律反。
		</region>
		<region typus="original" subtype="" id="9726" explains="">
及良日，夫人繅，三盆手，遂佈於三宮夫人、世婦之吉者，使繅。遂朱綠之，玄黃之，以為黼黻文章。服既成，君服以祀先王先公，敬之至也。」
		</region>
		<region typus="comment" subtype="注" id="9727" explains="9726">
○注：三盆手者，三淹也。凡繅，每淹大總，而手振之，以出緒也。○音義：縿，悉刀反，下同；《說文》作繅，云抽繭出絲也，以此為旒縿字，音所鹹反。盆，蒲奔反，淹也。掩，本亦作淹，徐於驗反，又於斂反。
		</region>
	</paragraph>
	<paragraph index="66">
		<region typus="comment" subtype="疏" id="9728" explains="9720,9721,9722,9723,9724,9725,9726,9727">
疏「古者」至「至也」。○正義曰：此一節廣明孝子報親，養蠶為祭服，祀先王先公之事。○「公桑蠶室」者，謂官家之桑，於處而築養蠶之室。○「近川而為之」者，取其浴蠶種便也。○「築宮仞有三尺，棘牆而外閉之」者，築宮，謂築養蠶宮。牆七尺曰仞，言牆之七尺又有三尺，高一丈也。傳曰「雉有三尺」，雉字者，誤也。棘牆者，謂牆上置棘。外閉，謂扇在戶外閉也。○「大昕之朝」，為季春朔日之朝。○「卜三宮之夫人」者，諸侯之夫人半王后，故三宮。○「世婦之吉」者，亦諸侯世婦，卜取之吉者。前雖則總舉天子、諸侯，此特舉諸侯，互言之。○「奉種浴於川」者，言蠶將生之時而又浴之，初於仲春已浴之，至此更浴之。○「風戾以食之」者，戾，乾也。凌早採桑必帶露而濕，蠶性惡濕，故乾而食之。○「歲既單矣」者，單，盡也。三月之末、四月之初。○「遂獻繭於夫人」者，蠶是婦人之事，故獻繭於夫人。○「夫人曰：此所以為君服與」者，所舉奉處重。○「遂副、褘而受之」者，既擬於君之祭服，故夫人首著副，身著褘衣，受此所獻之繭。○「因少牢以禮之」，接獻繭之世婦。○「古之獻繭者，其率用此與」者，率，法也。夫人曰：「獻繭之法，自古如此邪！」重事之義，故問之也。○「及良日，夫人繅」者，良日謂吉日，宜繅之日，明繅更擇吉利之日，日至而後，乃夫人自繅。○「三盆手」者，猶三淹也。手者，每淹以手振出其緒，故云「三盆手」。○「遂佈於三宮夫人、世婦之吉者，使繅」者，以夫人親繅，三盆，以手振出其緒訖，遂布與三宮夫人、世婦之吉者。既據諸侯言之，則夫人唯一人。世婦之吉者，此雜互天子而言之，以天子有三夫人，就其中取吉者，若諸侯唯世婦之吉者養蠶。繅非一人而已，唯云「世婦之吉」者，擇其吉者以為主領，非唯一人而已。○「以祀先王先公，敬之至也」者，前云解耕藉，男子之事，故云「以事天地山川社稷」，兼云先祖；養蠶，是婦人之事，婦人不與外祭，故云「以祀先王先公」。其實養蠶為衣，亦事天地、山川、社稷。○注「副褘」至「後與」。○正義曰：案《內司服》注云「唯二王后褘衣」，與此注同。案《明堂位》魯公夫人亦用褘衣，此不言者，魯為特賜，非常法。此據常者，故不言。
		</region>
	</paragraph>
	<paragraph index="67">
		<region typus="original" subtype="" id="9729" explains="">
君子曰：「禮樂不可斯須去身。」
		</region>
		<region typus="comment" subtype="注" id="9730" explains="9729">
○注：斯須，猶須臾也。
		</region>
		<region typus="original" subtype="" id="9731" explains="">
致樂以治心，則易直子諒之心油然生矣。易直子諒之心生則樂，樂則安，安則久，久則天，天則神。天則不言而信，神則不怒而威，致樂以治心者也。
		</region>
		<region typus="comment" subtype="注" id="9732" explains="9731">
○注：子，讀如不子之子。諒，信也。油然，物始生好美貌。○音義：易，以豉反，下同。子，如字，徐將吏反，及下注同。諒音亮，下同。油音由。樂樂，並音洛，下「不樂」同。
		</region>
		<region typus="original" subtype="" id="9733" explains="">
致禮以治躬則莊敬，莊敬則嚴威。
		</region>
		<region typus="comment" subtype="注" id="9734" explains="9733">
○注：躬，身也。
		</region>
		<region typus="original" subtype="" id="9735" explains="">
心中斯須不和不樂，而鄙詐之心入之矣。外貌斯須不莊不敬，而慢易之心入之矣。故樂也者，動於內者也。禮也者，動於外者也。樂極和，禮極順。內和而外順，則民瞻其顏色而不與爭也，望其容貌而眾不生慢易焉。
		</region>
		<region typus="comment" subtype="注" id="9736" explains="9735">
○注：極，至也。○音義：爭，爭鬬之爭。
		</region>
		<region typus="original" subtype="" id="9737" explains="">
故德煇動乎內，而民莫不承聽；理發乎外，而眾莫不承順。
		</region>
		<region typus="comment" subtype="注" id="9738" explains="9737">
○注：理，謂言行也。○音義：煇音輝。行，下孟反，下「理行」、「而行」皆同。
		</region>
		<region typus="original" subtype="" id="9739" explains="">
故曰：『致禮樂之道，而天下塞焉，舉而錯之無難矣。』
		</region>
		<region typus="comment" subtype="注" id="9740" explains="9739">
○注：塞，充滿也。○音義：而錯，本又作措，七故反。
		</region>
		<region typus="original" subtype="" id="9741" explains="">
樂也者，動於內者也；禮也者，動於外者也。故禮主其減，樂主其盈。禮減而進，以進為文。樂盈而反，以反為文。
		</region>
		<region typus="comment" subtype="注" id="9742" explains="9741">
○注：減，猶倦也。盈，猶溢也。樂以統情，禮以理行。人之情有溢而行有倦，倦而進之，以能進者為文。溢而使反，以能反者為文。文，謂才美。○音義：減，胡斬反，又古斬反，下同。
		</region>
		<region typus="original" subtype="" id="9743" explains="">
禮減而不進則銷，樂盈而不反則放。故禮有報而樂有反。
		</region>
		<region typus="comment" subtype="注" id="9744" explains="9743">
○注：報，皆當為褒，聲之誤。○音義：銷音消。報，依注音褒，保毛反，下音同。
		</region>
		<region typus="original" subtype="" id="9745" explains="">
禮得其報則樂，樂得其反則安。禮之報，樂之反，其義一也。」
		</region>
	</paragraph>
	<paragraph index="68">
		<region typus="comment" subtype="疏" id="9746" explains="9729,9730,9731,9732,9733,9734,9735,9736,9737,9738,9739,9740,9741,9742,9743,9744,9745">
疏「君子」至「一也」。○正義曰：此一節已具於《樂記》，但記者別人，故於此又記之，其義已具在《樂記》故於此不繁文也。
		</region>
	</paragraph>
	<paragraph index="69">
		<region typus="original" subtype="" id="9747" explains="">
曾子曰：「孝有三，大孝尊親，其次弗辱，其下能養。」公明儀問於曾子曰：「夫子可以為孝乎？」曾子曰：「是何言與！是何言與！君子之所為孝者，先意承志，諭父母於道。參直養者也。安能為孝乎？」
		</region>
		<region typus="comment" subtype="注" id="9748" explains="9747">
○注：公明儀，曾子弟子。○音義：養，羊尚反，後皆同。與音餘。先，悉薦反。參，徐所材反。
		</region>
		<region typus="original" subtype="" id="9749" explains="">
曾子曰：「身也者，父母之遺體也。行父母之遺體，敢不敬乎？居處不莊，非孝也。事君不忠，非孝也。蒞官不敬，非孝也。朋友不信，非孝也。戰陳無勇，非孝也。五者不遂，烖及於親，敢不敬乎？
		</region>
		<region typus="comment" subtype="注" id="9750" explains="9749">
○注：遂，猶成也。○音義：蒞音利，又音類，本又作蒞。陳，直覲反。災音災。「於親」，本又作「災及於身」。
		</region>
		<region typus="original" subtype="" id="9751" explains="">
亨、孰、羶、薌，嘗而薦之，非孝也，養也。君子之所謂孝也者，國人稱願然，曰：『幸哉，有子如此！』所謂孝也已。
		</region>
		<region typus="comment" subtype="注" id="9752" explains="9751">
○注：然，猶如也。○音義：亨，普彭反。薦，將見反。
		</region>
		<region typus="original" subtype="" id="9753" explains="">
眾之本教曰孝，其行曰養，養可能也，敬為難。敬可能也，安為難。安可能也，卒為難。父母既沒，慎行其身，不遺父母惡名，可謂能終矣。仁者仁此者也，禮者履此者也，義者宜此者也，信者信此者也，強者強此者也。樂自順此生，刑自反此作。」曾子曰：「夫孝，置之而塞乎天地，溥之而橫乎四海，施諸後世而無朝夕。推而放諸東海而準，推而放諸西海而準，推而放諸南海而準，推而放諸北海而準。
		</region>
		<region typus="comment" subtype="注" id="9754" explains="9753">
○注：無朝夕，言常行無輟時也。放，猶至也。準，猶平也。○音義：遺，如字，又於季反。樂音岳，皇五孝反。溥，本亦作敷，同芳於反。放，甫往反，下同，至也。準，諸尹反，平也。輟，張劣反。
		</region>
		<region typus="original" subtype="" id="9755" explains="">
《詩》云：『自西自東，自南自北，無思不服。』此之謂也。」曾子曰：「樹木以時伐焉，禽獸以時殺焉。夫子曰：『斷一樹，殺一獸，不以其時，非孝也。』
		</region>
		<region typus="comment" subtype="注" id="9756" explains="9755">
○注：夫子，孔子也，曾子述其言以云。○音義：斷，丁管反。
		</region>
		<region typus="original" subtype="" id="9757" explains="">
孝有三，小孝用力，中孝用勞，大孝不匱。
		</region>
		<region typus="comment" subtype="注" id="9758" explains="9757">
○注：勞，猶功也。○音義：匱，其媿反，下同。
		</region>
		<region typus="original" subtype="" id="9759" explains="">
思慈愛忘勞，可謂用力矣。尊仁安義，可謂用勞矣。博施備物，可謂不匱矣。
		</region>
		<region typus="comment" subtype="注" id="9760" explains="9759">
○注：思慈愛忘勞，思父母之慈愛已而自忘已之勞苦。○音義：施，始豉反。
		</region>
		<region typus="original" subtype="" id="9761" explains="">
父母愛之，嘉而弗忘。父母惡之，懼而無怨。
		</region>
		<region typus="comment" subtype="注" id="9762" explains="9761">
○注：無怨，無怨於父母之心。○音義：惡，烏路反。
		</region>
		<region typus="original" subtype="" id="9763" explains="">
父母有過，諫而不逆。
		</region>
		<region typus="comment" subtype="注" id="9764" explains="9763">
○注：順而諫之。
		</region>
		<region typus="original" subtype="" id="9765" explains="">
父母既沒，必求仁者之粟以祀之。此之謂禮終。」
		</region>
		<region typus="comment" subtype="注" id="9766" explains="9765">
○注：喻貧困猶不取惡人物以事亡親。
		</region>
	</paragraph>
	<paragraph index="70">
		<region typus="comment" subtype="疏" id="9767" explains="9747,9748,9749,9750,9751,9752,9753,9754,9755,9756,9757,9758,9759,9760,9761,9762,9763,9764,9765,9766">
疏「曾子」至「禮終」。○正義曰：此一節以下至「可謂孝矣」，廣明為孝子之事，今各依文解之。○「孝有三」者，大孝尊親，一也，即是下文云「大孝不匱，聖人為天子者」也。尊親，嚴父配天也。○「其次弗辱」，二也，謂賢人為諸侯及卿大夫士也，各保社稷宗廟祭祀，不使傾危以辱親也。即與下文「中孝用勞」亦為一也。○「其下能養」，三也，謂庶人也，與下文云「小孝用力」為一。能養，謂用天分地，以養父母也。○「先意承志，諭父母於道」者，先意，謂父母將欲發意，孝子則預前逆知父母之意而為之，是先意也。「承志」，謂父母已有志，已當承奉而行之。「諭父母於道」者，或在父母意前，或在父母意後，皆曉諭父母，將歸於正道也。○「五者不遂，災及於親，敢不敬乎」者，遂，猶成也。若行在上五者事不成，其如是，災害必及親，所以為非孝。然則君子於上五者，豈敢不敬而承之者乎？○「亨、熟、羶、薌，嘗而薦之，非孝也，養也」者，言亨、熟、羶、薌之美，先自口嘗而後薦之父母。此非孝也，唯是供養。○「君子之所謂孝也者，國人稱原然，曰：幸哉，有子如此！所謂孝也己」者，言嘗薦美食，但是養也，非論孝子。言若人將為孝，曰此子百行皆美，一國之人稱揚羨願。然曰如此，是羨原之。云：此子父母有幸遇哉，而有孝子如此！所謂孝也已，謂然而令人羨原如此，乃所謂孝也。○「眾之本教曰孝」者，言孝為眾行之根本，以此根本而教於下，名之曰孝。則《孝經》云「孝者德之本」，又云「教民親愛，莫善於孝」，是眾行之根本以教於民，故謂之孝也。○「其行曰養」者，言不能備孝之德，其唯行奉上之禮，但謂之養者也。○「養可能也，敬為難」者，言供養父母可能為也，但尊敬父母是為難也。○「敬可能也，安為難」者，其敬雖難，猶可為也，但使父母安樂為難也。○「安可能也，卒為難」者，卒，終也，父母在日，使之安樂，猶可能也；但父母沒後，終身行孝，是為難也。○「父母既沒，慎行其身，不遺父母惡名，可謂能終矣」者，解卒為難之事。其卒者，謂父母既沒之後，謹慎奉行其身，恒在善道，不遺與父母惡名。孝子如此，可謂能卒矣。○「仁者仁此者也」，此，謂孝也。言欲行仁者，先仁恩於此孝也。言欲行仁於外，必須行仁恩於父母也。故云「仁者仁此者也」。○「禮者履此者也」，履，踐履也。言欲行禮於外者，必須履踐此孝者也。○「義者宜此者也」，言欲行義於外者，必須得宜於此孝也。行孝得宜，乃可施義於外。○「信者信此者也」，言欲行誠信於外，須誠信於孝道。言行孝道誠信，始可誠信於外。○「強者強此者也」，言欲強盛於外者，必須強盛於孝道。言行孝道強盛，則能強盛於外。○「樂自順此生」者，自，由也。言身之和樂，由順從孝道而生。若能順從孝道，則身和樂。「刑自反此作」者，言身受刑戮，由反此孝道而興作。若違反孝道，則刑戮及身。○「曾子曰：夫孝，置之而塞乎天地」者，自此以前，皆曾子之言，但此以下事異，故更言「曾子曰」。○「夫孝，置之而塞乎天地」者，置，謂措置也，言孝道措置於天地之間，塞滿天地。言上至天，下至地，謂感天地神明也。○「溥之而行乎四海」者，溥，布也。布此孝道而橫被於四海，言孝道廣遠也。「溥」字，而定本作「傅」。傅，溥古字，溥著之名，義俱通，其義如此一也。○「施諸世後世而無朝夕」者，諸，於也，謂施此孝道於後世，而無一朝一夕而不行也。終長行之，言長久。○「推而放諸東海而準」至「北海而準」者，推，謂推排也；放，至也。諸於也。言推排孝道至於四海，能以為法，準平而法象之，無所不從也。○「《詩》云：自西自東，自南自北，無思不服」者，《詩．大雅．文王有聲》之詩，美武王也。言武王之德能如此，今孝道亦然，四海之內，悉以準法而行之，與武王同，故引以證之。○「曾子曰：樹木以時伐焉」者至「此之謂禮終」，亦是曾子之言，以語更端，故更云「曾子」。○「思慈愛忘勞，可謂用力矣」者，以庶人思父母慈愛，忘躬耕之勞，可謂用力矣。○「尊仁安義，可謂用勞矣」者，諸侯、卿、大夫、士尊重於仁，安行於義，心無勞倦，是可謂用勞矣。○「博施備物，可謂不匱矣」者，匱，乏也，廣博於施，則德教加於百姓，刑於四海是也。備物，謂四海之內，各以其職來助祭，如此即是大孝不匱也。
		</region>
	</paragraph>
	<paragraph index="71">
		<region typus="original" subtype="" id="9768" explains="">
樂正子春下堂而傷其足，數月不出，猶有憂色。門弟子曰：「夫子之足瘳矣，數月不出，猶有憂色，何也？」樂正子春曰：「善如爾之問也，善如爾之問也！吾聞諸曾子，曾子聞諸夫子曰：『天之所生，地之所養，無人為大。父母全而生之，子全而歸之，可謂孝矣。不虧其體，不辱其身，可謂全矣。
		</region>
		<region typus="comment" subtype="注" id="9769" explains="9768">
○注：曾子聞諸夫子述，曾子所聞於孔子之言。○音義：數，色主反，下同。瘳，丑留反，差也。
		</region>
		<region typus="original" subtype="" id="9770" explains="">
故君子頃步而弗敢忘孝也。』今予忘孝之道，予是以有憂色也。
		</region>
		<region typus="comment" subtype="注" id="9771" explains="9770">
○注：頃當為跬，聲之誤也。予，我也。○音義：頃，讀為跬，缺婢反，又丘弭反。一舉足為跬，再舉足為步。
		</region>
		<region typus="original" subtype="" id="9772" explains="">
壹舉足而不敢忘父母，壹出言而不敢忘父母。壹舉足而不敢忘父母，是故道而不徑，舟而不游，不敢以先父母之遺體行殆。壹出言而不敢忘父母，是故惡言不出於口，忿言不反於身。不辱其身，不羞其親，可謂孝矣。」
		</region>
		<region typus="comment" subtype="注" id="9773" explains="9772">
○注：逕，步邪趨疾也。忿言不反於身，人不能無忿怒，忿怒之言，當由其直，直則人罰墬不敢以忿言來也。○音義：徑，古定反。邪，似嗟反。趨，七俱反。
		</region>
	</paragraph>
	<paragraph index="72">
		<region typus="comment" subtype="疏" id="9774" explains="9768,9769,9770,9771,9772,9773">
疏「樂正」至「孝矣」。○正義曰：此一節論樂正子春傷其足而憂，因明父母遺體不可損傷之事。○「無人為大」者，言天地生養萬物之中，無如人最為大。故《孝經》云「天地之性，人為貴」是也。○「不虧其體，不辱其身，可謂全矣」者，非直體全，又須善名得全。若能不虧損，形體得全，不損辱其身，是善名得全也。○「故君子頃步而弗敢忘孝也」者，頃，跬也，謂一舉足。君子於一舉足之間，不敢忘父母也。言忘之恐有傷損。○「是故道而不徑」者，謂於正道而行，不游邪徑。正道平易，於身無損傷。邪徑險阻，或於身有患。○「舟而不游」者，言渡水必依舟船，不浮游水上。乘舟則安，浮水則危。○「不敢以先父母之遺體行殆」者，以其不忘父母之遺體，故不敢以先父母遺餘之體而行歷危患處。○「惡言不出於口」者，悖逆惡戾之言不出於口，為人所賤也。○「忿言不反於身」者，謂己之言必能正直，人則服之，故他人瞋忿之言不反於身。定本反於身，作「及」字。○「不辱其身，不羞其親，可謂孝矣」者，總結舉足、出言二事，身及親並不羞辱，可謂孝矣也。
		</region>
	</paragraph>
	<paragraph index="73">
		<region typus="original" subtype="" id="9775" explains="">
昔者有虞氏貴德而尚齒，夏后氏貴爵而尚齒，殷人貴富而尚齒，周人貴親而尚齒。
		</region>
		<region typus="comment" subtype="注" id="9776" explains="9775">
○注：貴，謂燕賜有加於諸臣也。尚，謂有事尊之於其黨也。臣能世祿曰富。舜時多仁聖有德，後德則在小官。
		</region>
	</paragraph>
	<paragraph index="74">
		<region typus="comment" subtype="疏" id="9777" explains="9775,9776">
疏「昔者」至「尚齒」。○正義曰：此前經明孝，以下至「不敢犯」，又兼明孝弟，故下云「孝弟發諸朝廷」，事兼孝弟也。各隨文解之。今此一經，論四代悌順尚齒之義。○「有虞氏貴德而尚齒」者，虞氏帝德弘大，故貴德。德之中，年高者在前，是德中尚齒。○「夏后氏貴爵而尚齒」者，夏后之世漸澆薄，不能貴德而尚功，功高則爵高。既貴其官爵，德雖下而爵高者則貴之，由道劣故也。故貴爵之中，年高者在前，故云尚齒。○「殷人貴富而尚齒」者，殷人又劣於夏，但身有功，則與之重爵。殷家累世有功，世爵而富，乃貴之，故云貴富。亦年高者在前，故云尚齒。○「周人貴親而尚齒」者，周人又劣於殷，敬愛彌狹。殷人疏而富者，猶貴之，周人於已有親乃貴之。就此之中，亦年高者在前，故云尚齒。○注「貴謂」至「小官」。○正義曰：鄭恐經云貴者，皆班序在上，故名之「貴，謂燕賜有加於諸臣」。凡四代朝位班序，皆以官爵為次，悉皆重爵，而夏后氏貴者，但於爵高者加恩賜。云「尚，謂有事尊之於其黨也」者，謂德、爵、富、親各於其黨類之中而被尊也。云「舜時多仁聖有德，後德則在小官」者，鄭解虞氏貴德之意，以舜時仁聖者多，人皆有德，其德小先來者已居大官，其德大後來者則在小官，是小官而德尊者，故有虞氏貴之，所以燕賜加於大官，俗本「後德」多作「小得」字。
		</region>
	</paragraph>
	<paragraph index="75">
		<region typus="original" subtype="" id="9778" explains="">
虞、夏、殷、周，天下之盛王也，未有遺年者。年之貴乎天下久矣，次乎事親也。
		</region>
		<region typus="comment" subtype="注" id="9779" explains="9778">
○注：言其先老也。
		</region>
	</paragraph>
	<paragraph index="76">
		<region typus="comment" subtype="疏" id="9780" explains="9778,9779">
疏「虞夏」至「事親也」。○正義曰：此一經覆述虞、夏以來尚年之事。虞、夏、殷、周，天下之盛王也。「未有遺年」者，言虞、夏、殷、周雖是明盛之王也，未有遺棄其年者，悉皆尚齒，更無他善以加之。○「年之貴乎天下久矣」者，從虞、夏以來，貴年是久矣。○「次乎事親也」者，言貴年之次弟，近於事親之孝，除孝則次弟也。
		</region>
	</paragraph>
	<paragraph index="77">
		<region typus="original" subtype="" id="9781" explains="">
是故朝廷同爵則尚齒，七十杖於朝，君問則席；八十不俟朝，君問則就之，而弟達乎朝廷矣。
		</region>
		<region typus="comment" subtype="注" id="9782" explains="9781">
○注：同爵尚齒，老者在上也。君問則席，為之布席於堂上，而與之言。凡朝位立於庭，魯哀公問於孔子，命席。不俟朝，君揖之即退，不待朝事畢也。就之，就其家也。老而致仕，君或不許，異其禮而已。○音義：於朝，直遙反，後皆同。弟音悌，下及下注同。為，于偽反。
		</region>
	</paragraph>
	<paragraph index="78">
		<region typus="comment" subtype="疏" id="9783" explains="9781,9782">
疏「是故」至「廷矣」。○正義曰：此一經明朝廷之中行於弟也。○「是故朝廷同爵則尚齒」者，此因前文尚年，以是之故，朝廷之中同爵則尚齒，官爵同者則貴尚於齒，四代皆然。○「七十杖於朝，君問則席」者，以其尚齒，故七十者許之據杖於朝。若君有問，則布席令坐也。○「八十不俟朝，君問則就之」者，年已八十，不但杖於朝而已，見君揖則退，不待朝事畢也。若君有事問之，則就其室，是遜弟敬老之道通達於朝廷矣。○注「凡朝」至「而已」。○正義曰：知「朝位立於庭」者，案《燕禮》大射，君與卿大夫皆立，卿大夫立於庭，君立於阼階上。是也。云「魯哀公問於孔子，命席」者，《儒行》文。云「不俟朝，君揖之即退」者，案《燕禮》：大射，卿、大夫立於庭，北面。君降自阼階，南鄉，爾卿。卿西面，爾大夫。大夫皆少進，皆北面。爾，謂揖也。於時老臣，君揖則退，不待朝事畢也。則於路寢門外，曰視朝，亦揖竟即退，不待朝事畢也。云「老而致仕，君或不許，異其禮而已」者，案《曲禮》云「大夫七十而致仕，若不得謝」，是或不許也。此經中所云，是君不許者，故「七十杖於朝，君問則席」，又「八十不俟朝」，是異其禮。若其致事，君許，則《王制》云「七十不俟朝，八十杖於朝」，是君許者與此異。
		</region>
	</paragraph>
	<paragraph index="79">
		<region typus="original" subtype="" id="9784" explains="">
行，肩而不併，不錯則隨，見老者則車、徒辟。斑白者不以其任行乎道路，而弟達乎道路矣。
		</region>
		<region typus="comment" subtype="注" id="9785" explains="9784">
○注：鍇，雁行也。父黨隨行，兄黨雁行。車、徒辟，乘車、步行，皆辟老人也。斑白者，發雜色也。任，所擔持也。不以任，少者代之。○音義：並，步頃反，徐扶頂反。辟音避，注同。行，戶剛反，下同。擔，都甘反。少，詩照反，下同。
		</region>
		<region typus="original" subtype="" id="9786" explains="">
居鄉以齒，而老窮不遺，強不犯弱，眾不暴寡，而弟達乎州巷矣。
		</region>
		<region typus="comment" subtype="注" id="9787" explains="9786">
○注：老窮不遺，以鄉人尊而長之。雖貧且無子孫，無棄忘也。一鄉者五州。巷，猶閭也。○音義：遺如字，一本作匱，其媿反。長，丁丈反，下文皆同。
		</region>
	</paragraph>
	<paragraph index="80">
		<region typus="comment" subtype="疏" id="9788" explains="9784,9785,9786,9787">
疏「行肩」至「巷矣」。○正義曰：此一節明弟通達於道路。○「行，肩而不並」者，謂老少並行，言肩臂不得並行，少者差退在後，則朋友肩隨是也。○「不錯則隨」者，若兄黨為雁行之差錯，是父黨則隨從而為行。○「見老者則車、徒辟」者，謂少者或乘車，或徒步，若逢見老者則辟之。○「班白者不以其任行乎道路」者，任，謂擔持，言班白不以所任之物行於道路。少者必代之，是弟通達於道路。○注「錯雁」至「雁行」。○正義曰：錯，參差，假雁行為行。「父黨隨行」，《王制》文。
		</region>
	</paragraph>
	<paragraph index="81">
		<region typus="original" subtype="" id="9789" explains="">
古之道，五十不為甸徒，頒禽隆諸長者，而弟達乎獀狩矣。
		</region>
		<region typus="comment" subtype="注" id="9790" explains="9789">
○注：四井為邑，四邑為丘，四丘為甸，甸六十四井也，以為軍田出役之法。五十始衰，不從力役之事也。頒之言分也。隆，猶多也。及田者分禽，多其老者，謂竭作未五十者。春獵為獀，冬獵為狩。○音義：甸，田見反。頒音班。獀，本亦作廋，音蒐，所求反。狩音獸。
		</region>
		<region typus="original" subtype="" id="9791" explains="">
軍旅什伍，同爵則尚齒，而弟達乎軍旅矣。
		</region>
		<region typus="comment" subtype="注" id="9792" explains="9791">
○注：什伍，士卒部曲也。《少儀》曰：「軍尚左，卒尚右。」○音義：卒，子忽反，下同。
		</region>
	</paragraph>
	<paragraph index="82">
		<region typus="comment" subtype="疏" id="9793" explains="9789,9790,9791,9792">
疏「古之」至「旅矣」。○正義曰：此一節明弟道達於獀狩。○「古之道」者，謂作記之人在於週末，於時力役煩重，卻道周初之事，故云「古之道」也。○「五十不為甸徒」者，謂方八里之甸。徒謂步卒。軍法：八里出長轂一乘，步卒七十二人。謂之甸者，以供軍賦及田役之事。五十者氣力始衰，不為此甸役徒卒。○「頒禽隆諸長」者，謂四十九以下，田畢頒禽之時，多長者。○注「四井」至「為狩」。○正義曰：「四井為邑」至「六十四井也」，《司馬法》文。云「以為軍田出役之法」者，謂一甸之中，出長轂一乘，甲士三人，步卒七十二人，供君田役事，故云「以為軍田出役之法」。云「五十始衰，不從力政之事也」者，《王制》文。云「謂竭作未五十」者，案《小司徒》云「凡起徒役，毋過家一人，以其餘為羨。唯田與追胥竭」。作若田與追胥竭作之時，此未五十者猶任田役，故頒禽之時，多此長者。云「春獵為獀，冬獵為狩」，《爾雅．釋天》文。經云「獀、狩」，夏苗、秋獮可知也。○注「什伍」至「部也」。○正義曰：五人為伍，二伍為什。士謂甲，士卒謂步卒。在軍旅之中時，主帥部領團曲而聚，故云部曲。
		</region>
	</paragraph>
	<paragraph index="83">
		<region typus="original" subtype="" id="9794" explains="">
孝弟發諸朝廷，行乎道路，至乎州巷，放乎獀狩，脩乎軍旅，眾以義死之，而弗敢犯也。
		</region>
		<region typus="comment" subtype="注" id="9795" explains="9794">
○注：死之，死此孝弟之禮。○音義：放，方往反。
		</region>
	</paragraph>
	<paragraph index="84">
		<region typus="comment" subtype="疏" id="9796" explains="9794,9795">
疏「孝弟」至「犯也」。○正義曰：此一節總論結上文。○「孝弟發諸朝廷」者，即上文「而弟達乎朝廷」是也。在上諸文但云「弟」，此兼云「孝」者，以孝故能弟，弟則孝之次也。此經總結前諸文，故云「孝弟」也。○「眾以義死之，而弗敢犯也」者，言孝弟之道通於朝廷，行於道路、州巷、獀狩、軍旅，無處不行孝弟以教眾庶也。故眾以道理之義死於孝弟也。言行孝弟，雖死不捨，不敢犯此孝弟而不行也。
		</region>
	</paragraph>
	<paragraph index="85">
		<region typus="original" subtype="" id="9797" explains="">
祀乎明堂，所以教諸侯之孝也。食三老五更於大學，所以教諸侯之弟也。祀先賢於西學，所以教諸侯之德也。耕藉，所以教諸侯之養也。朝覲，所以教諸侯之臣也。五者天下之大教也。
		</region>
		<region typus="comment" subtype="注" id="9798" explains="9797">
○注：祀乎明堂，宗祀文王。西學，周小學也。先賢，有道德，王所使教國子者。○音義：食音嗣，下同。更，古衡反，下同。大學音泰，下「大學」、注「大下」皆同。
		</region>
	</paragraph>
	<paragraph index="86">
		<region typus="comment" subtype="疏" id="9799" explains="9797,9798">
疏「祀乎」至「教也」。○正義曰：此一節廣明孝弟之道，養三老五更及齒學之事。○「祀乎明堂，所以教諸侯之孝也」者，於周言之，祀文王也。故《樂記》云「祀文王於明堂」是也。○「食三老五更於大學，所以教諸侯之弟也」者，案《孝經》云「雖天子必有父」也，注「謂養老也」。父，謂君老也。此食三老而屬弟者，以上文祀文王於明堂為孝，故以食三老五更為弟，文有所對也。○「祀先賢於西學，所以教諸侯之德也」者，以先賢有德，故祀之，令諸侯尊敬有德，故云「教諸侯之德」。此西學，鄭注云「周小學」，則周之小學在西郊，則《王制》云「養庶老於虞庠虞庠，在國之西郊」是也。○注「祀乎」至「子者」。○正義曰：云「祀乎明堂，宗祀文王」者，鄭以《樂記》武王伐紂，稱祀乎明堂，而民知孝。彼謂文王廟制如明堂，武王伐紂後而祀之。恐此「祀乎明堂」亦與彼同，故云謂「宗祀文王」也，實於明堂之中。知者，以此經廣明周法，故五者天下之大教，明不獨論武王，是指周公制禮之後、宗祀文王也。云「西學，周之小學也」者，謂虞庠也。以祀先賢，明於虞庠小學，故《大司樂》云「凡有道者有德者，使教焉。死則以為樂祖，祭於瞽宗」。《文王世子》又云：「《書》在上庠。」以此知祭先賢所通之經，各於所習之學。若瞽宗則在國，虞庠為小學者，則在西郊。今祀先賢，則於西郊也。
		</region>
	</paragraph>
	<paragraph index="87">
		<region typus="original" subtype="" id="9800" explains="">
食三老五更於大學，天子袒而割牲，執醬而饋，執爵而酳，冕而總干，所以教諸侯之弟也。是故鄉里有齒而老窮不遺，強不犯弱，眾不暴寡，此由大學來者也。
		</region>
		<region typus="comment" subtype="注" id="9801" explains="9800">
○注：割牲，制俎實也。冕而總干，親在舞位，以樂侑食也。教諸侯之弟，次事親。○音義：酳音胤，又事覲反。
		</region>
		<region typus="original" subtype="" id="9802" explains="">
天子設四學，當入學而大子齒。
		</region>
		<region typus="comment" subtype="注" id="9803" explains="9802">
○注：四學，謂週四郊之虞庠也。《文王世子》曰：「行一物而三善皆得，唯世子而已。其齒於學之謂也。」
		</region>
	</paragraph>
	<paragraph index="88">
		<region typus="comment" subtype="疏" id="9804" explains="9800,9801,9802,9803">
疏「食三」至「子齒」。○正義曰：此一節明養三老五更之禮而竭其力，下象其德。○「天子袒而割牲」者，謂牲入之時，天子親割也。○「執醬而饋」者，謂食之時，親執醬而饋也。○「執爵而酳」者，謂食罷，親執爵而酳之也。○「冕而總干」者，干，盾也。親在舞位，持盾而舞也。○「是故鄉里有齒」者，以天子敬老，鄉里化之，故有齒也。○「老窮不遺」者，老而被養，故在下年老及困窮者，皆化上而養之，故不見遺棄。作記者以老弱被尊養，人皆化上，故「強不犯弱，眾不暴寡」。○「此由大學來者也」，所致此養三老五更於大學，故此化而來。○「天子設四學」者，謂設四代之學。周學也，殷學也，夏學也，虞學也。○「當入學而大子齒」，天子設四學，以有虞庠為小學，設置於四郊，是天子設四學，據周言之。「當入學而大子齒」者，當入學之時，而大子齒於國人，故云「而大子齒」。○注「四學」至「庠也」。○正義曰：皇氏云：「四郊虞庠，以為四郊皆有虞庠。」
		</region>
	</paragraph>
	<paragraph index="89">
		<region typus="original" subtype="" id="9805" explains="">
天子巡守，諸侯待於竟。天子先見百年者。
		</region>
		<region typus="comment" subtype="注" id="9806" explains="9805">
○注：問其國君以百年者所在，而往見之。○音義：守，手又反，本亦作狩。竟，居領反。
		</region>
		<region typus="original" subtype="" id="9807" explains="">
八十九十者東行，西行者弗敢過；西行，東行者弗敢過。欲言政者，君就之可也。
		</region>
		<region typus="comment" subtype="注" id="9808" explains="9807">
○注：弗敢過者，謂道經之則見之。
		</region>
	</paragraph>
	<paragraph index="90">
		<region typus="comment" subtype="疏" id="9809" explains="9805,9806,9807,9808">
疏「天子」至「可也」。○正義曰：此一節亦明尚齒貴老之義。○「天子巡守」者，謂巡行守土諸侯。○「諸侯待於竟，天子先見百年」者，謂天子問此諸侯之國內有百年之人，天子則先往就見百年者。○「八十九十者東行，西行者弗敢過」者，既未滿百歲，不可一一就見。若天子、諸侯因其行次，或東行、西行至八十九十者，或閭裡之旁，不敢過越而去，必往就見之。○「欲言政者，君就之可也」者，謂八十九十之人，雖不當道路左右，欲共言論政教，君即往就之可也。
		</region>
	</paragraph>
	<paragraph index="91">
		<region typus="original" subtype="" id="9810" explains="">
壹命齒於鄉里，再命齒於族，三命不齒。族有七十者弗敢先。此謂鄉射飲酒時也。齒者，謂以年次立若坐也。三命，列國之卿也，不復齒，席之於賓東。不敢先族之七十者，謂既一人舉觶乃入也，雖非族亦然，承「齒乎族」，故言族爾。
		</region>
		<region typus="comment" subtype="注" id="9811" explains="9810">
○注：○音義：復，扶又反，下文注「將復入」同。觶，之豉反。
		</region>
		<region typus="original" subtype="" id="9812" explains="">
七十者不有大故不入朝。若有大故而入，君必與之揖讓，而后及爵者。
		</region>
		<region typus="comment" subtype="注" id="9813" explains="9812">
○注：謂致仕在家者，其入朝，君先與之為禮，而後揖卿、大夫、士。
		</region>
	</paragraph>
	<paragraph index="92">
		<region typus="comment" subtype="疏" id="9814" explains="9810,9811,9812,9813">
疏「一命」至「爵者」。○正義曰：此一節明鄉里之中敬齒之法。○「一命齒於鄉里」者，此謂鄉射飲酒之時，身有一命官者，或立或坐，齒與鄉人同。○「再命齒於族」者，謂身有再命之官，其命既高，鄉人疏者，雖復年高，不與之齒。但族親之內，計長幼為班序。○「三命不齒」者，謂身在三命官，其命轉尊，不復齒於親族，謂特坐賓東。○「族有七十者，弗敢先」者，若此飲酒之時，族親之內有年七十者，令其先入，此三命者乃始後入，故云「不敢先」也。○注「此謂」至「族爾」。○正義曰：此經云齒於鄉里，齒於族，未知何時如此，故明之云「謂鄉射飲酒時」，鄉射，謂鄉人詢眾庶而為射，於時先行飲酒之禮，是鄉射有飲酒者也。又云飲酒者，謂鄉人飲酒及黨正飲酒。此注鄉射飲酒，兼此三義也。今案《儀禮．鄉飲酒》及《鄉射》無「一命齒於鄉里，再命齒於族」之文。此一命、再命之文，在《黨正》。故鄭注《鄉飲酒》云「此篇無正齒位之事」是也。雖無正齒位之事，其實《鄉射》、《鄉飲酒》亦有正齒位之禮，但文不備也。故此云鄉射飲酒，以總正齒位之事也。云「齒」者，謂以年次立若坐也者。士立於堂，下大夫坐於堂上。知者，《鄉射》云「大夫受獻訖，及眾賓皆升就席」。於時雖立，至徹俎即坐。《鄉射記》又云「既旅，士不入」，不見士坐之文，明立於堂下。云「三命，列國之卿也」者，據諸侯言之，謂當飲酒之時，若天子國黨正飲酒，三命不齒，謂上士也。以天子上士三命故也。此經雖據諸侯，亦謂黨正飲酒，故云「三命不齒」。鄭註：「三命，列國之卿。」若其鄉飲酒，諸侯之國，但爵位為卿大夫，雖再命一命，皆得不齒，以鄉飲酒賓賢能，其賓必少，其得爵為卿大夫者，必年長於賓，故在賓東，西面，而不齒。若《黨正》飲酒「以正齒位」，其賓必長，故天子、諸侯之國，三命乃不齒。知鄉飲酒爵為卿大夫乃不齒者，案《鄉飲酒》云：「席於賓東，公三重，大夫再重。」注云：「席此二者於賓東，尊之，不與鄉人齒也。」天子之國，三命者乃不齒。於諸侯之國，爵為大夫則不齒。是大夫坐於上，士立於下者，謂諸侯之國。若天子黨正飲酒，一命下士立於下；再命中士齒於父族，坐於堂上；三命上士席於賓東。云「不敢先族之七十者，謂既一人舉觶乃入也」者，族七十者初飲酒之時，則與眾賓先入，此三命者，得為待獻賓獻介獻眾賓之後，至一人舉觶之時，乃始入也。故《鄉飲酒》、《鄉射記》皆大夫樂作之前、一人舉觶之後，乃始得入也。若然，大夫之入，依禮自當一人舉觶之時，縱令無族人七十者亦當如此。又族之七十者及鄉人少者於先已入，今特云「族有七十者不敢先」，記人之意，以身有三命，應合在族人七十者之先，欲明敬齒上老，故云「不敢先」爾，是以鄭注云「雖非族亦然」，但鄉人長老皆上之，既入，然後始入。此有「族有七十」者，熊氏云「謂黨正飲酒，故『正齒位』，故有七十。若《鄉飲酒》之禮，則無七十者。故《鄉飲酒》明日『乃息司正』，『告于先生君子』，是老者明日乃入也」。
		</region>
	</paragraph>
	<paragraph index="93">
		<region typus="original" subtype="" id="9815" explains="">
天子有善，讓德於天。諸侯有善，歸諸天子。卿、大夫有善，薦於諸侯。士、庶人有善，本諸父母，存諸長老。祿爵慶賞，成諸宗廟，所以示順也。
		</region>
		<region typus="comment" subtype="注" id="9816" explains="9815">
○注：薦，進也。成諸宗廟，於宗廟命之。《祭統》有十倫，六曰見爵賞之施焉。○音義：見，賢遍反。施，始豉反。
		</region>
	</paragraph>
	<paragraph index="94">
		<region typus="comment" subtype="疏" id="9817" explains="9815,9816">
疏「天子」至「順也」。○正義曰：此一節明有善讓於尊上，示以敬順之道，不敢專也。
		</region>
	</paragraph>
	<paragraph index="95">
		<region typus="original" subtype="" id="9818" explains="">
昔者聖人建陰陽天地之情，立以為《易》，易抱龜南面，天子卷冕北面，雖有明知之心，必進斷其志焉，示不敢專，以尊天也。善則稱人，過則稱己，教不伐以尊賢也。
		</region>
		<region typus="comment" subtype="注" id="9819" explains="9818">
○注：立以為《易》，謂作《易》。易抱龜，易，官名，《周禮》曰「大卜」，大卜主三兆、三《易》、三夢之占。○音義：卷，古本反。知音智。斷，丁亂反。
		</region>
	</paragraph>
	<paragraph index="96">
		<region typus="comment" subtype="疏" id="9820" explains="9818,9819">
疏「昔者」至「賢也」。○正義曰：此一節亦明其不敢專輒尊賢之事也。○「立以為《易》」者，聖人謂伏羲、文王之屬，興建陰陽天地之情，仰觀天文，俯察地理，立此陰陽，以作《易》，即今時易也。「易抱龜南面，天子卷冕北面」者，立為占《易》之官，抱龜南面。尊其神明，故南面。天子親執卑道，服袞冕北面。○「必進斷其志焉」者，言天子雖有顯明哲知之心，必進於龜之前，令龜斷決其已之所有為之志，示不敢自專，以尊敬上天也。○「教不伐以尊賢也」者，有善稱人，有過稱己，教在下不自伐其善，以尊敬賢人也。○注「周禮」至「之占」。○正義曰：此稱官者，於《周禮》稱大卜。三兆者，玉、瓦、原也。鄭注云：「言兆形似玉、瓦、原之亹罅原田也。」杜子春云：「玉兆，帝顓頊之兆；瓦兆，帝堯之兆；原兆，有周之兆。」三《易》者，《連山》、《歸藏》、《周易》，杜子春云：「《連山》，宓戲。《歸藏》，黃帝。」鄭作《易贊》云：「夏曰《連山》，殷曰《歸藏》，周曰《周易》。」三夢：一曰致夢，二曰觭夢，三曰咸陟。
		</region>
	</paragraph>
	<paragraph index="97">
		<region typus="original" subtype="" id="9821" explains="">
孝子將祭祀，必有齊莊之心以慮事，以具報物，以脩宮室，以治百事。
		</region>
		<region typus="comment" subtype="注" id="9822" explains="9821">
○注：謂齊之前後也。
		</region>
		<region typus="original" subtype="" id="9823" explains="">
及祭之日，顏色必溫，行必恐，如懼不及愛然。
		</region>
		<region typus="comment" subtype="注" id="9824" explains="9823">
○注：如懼不及見其所愛者。○音義：恐，曲勇反。
		</region>
		<region typus="original" subtype="" id="9825" explains="">
其奠之也，容貌必溫，身必詘，如語焉而未之然。
		</region>
		<region typus="comment" subtype="注" id="9826" explains="9825">
○注：奠之，謂酌尊酒奠之，及酳之屬。如語焉而未之然，如有所以語親而未見答。○音義：以語，魚預反。
		</region>
		<region typus="original" subtype="" id="9827" explains="">
宿者皆出，其立卑靜以正，如將弗見然。
		</region>
		<region typus="comment" subtype="注" id="9828" explains="9827">
○注：宿者皆出，謂賓助祭者事畢出去也。如將弗見然，祭事畢，而不知親所在，思念之深，如不見出也。
		</region>
		<region typus="original" subtype="" id="9829" explains="">
及祭之後，陶陶遂遂，如將復入然。
		</region>
		<region typus="comment" subtype="注" id="9830" explains="9829">
○注：思念既深，如睹親將復入也。陶陶遂遂，相隨行之貌。○音義：陶音遙。遂，本又作燧，音遂。
		</region>
		<region typus="original" subtype="" id="9831" explains="">
是故愨善不違身，耳目不違心，思慮不違親。結諸心，形諸色，而術省之，孝子之志也。
		</region>
		<region typus="comment" subtype="注" id="9832" explains="9831">
○注：術當為述，聲之誤也。○音義：思，息嗣反。術，義作述。
		</region>
	</paragraph>
	<paragraph index="98">
		<region typus="comment" subtype="疏" id="9833" explains="9821,9822,9823,9824,9825,9826,9827,9828,9829,9830,9831,9832">
疏「孝子」至「志也」。○正義曰：此一節明孝子將祭祀之時，顏色容貌務在齊莊卑詘，思念其親存也。○「以慮事」者，言孝子先齊莊其心，以謀慮祭事。○「以具服物」者，以備具衣服及祭物。○「以治百事」者，謂齊前後，凡治百眾之事。○「行必恐，如懼不及愛然」者，言孝子色必溫和，行必戰恐，其形貌如似畏懼不及見親之所愛然。止由如是，言心貌必溫。○「身必詘」者，言孝子設奠及酳之時，容貌溫和，身形必卑詘。○「如語焉而未之然」者，如以語諮白於親，而未之見報答者。○「宿者皆出」者，謂助祭所宿之賓，今祭事已畢，並皆出去。孝子其立，卑柔靜默，然後以正定心意，以思念其親，如似將不復見顏色出然。○「及祭之後，陶陶遂遂，如將復入然」者，孝子思念親深，及至祭後想像親來形貌，陶陶遂遂，如似親將復反。更入然。○「是故愨善不違身」者，以孝子思念親深，為是之故精愨純善之，故行不違離於身，言恒愨善也。○「耳目不違心者，言忠心思慮不違於親，無時歇也。○「結諸心」者，言思念深結積於心。○「形諸色」，思念其親，形見於色。○「而術省之」者，術，述；省，視也。言思念其親，但遍循述而省視之，反覆不忘也。此乃孝子思念親之志也。
		</region>
	</paragraph>
	<paragraph index="99">
		<region typus="original" subtype="" id="9834" explains="">
建國之神位，右社稷而左宗廟。
		</region>
		<region typus="comment" subtype="注" id="9835" explains="9834">
○注：周尚左也。
		</region>
	</paragraph>
	<paragraph index="100">
		<region typus="comment" subtype="疏" id="9836" explains="9834,9835">
疏「建國」至「宗廟」。○正義曰：此一節明神位所在，周人尚左，故宗廟在左，社稷在右。案桓二年：「取郜大鼎，納於大廟。」何休云：「質家右宗廟，尚親親，文家右社稷，上尊尊。」此說與鄭合，故鄭云「周尚左」也。
		</region>
	</paragraph>
</text>
