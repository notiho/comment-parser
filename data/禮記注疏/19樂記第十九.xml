<?xml version='1.0' encoding='UTF-8'?>
<text title="禮記注疏" section="樂記第十九" juan="19" original_title="禮記">
	<paragraph index="0">
		<region typus="original" subtype="" id="8212" explains="">
凡音之起，由人心生也。人心之動，物使之然也。感於物而動，故形於聲。
		</region>
		<region typus="comment" subtype="注" id="8213" explains="8212">
○注：宮、商、角、徵、羽雜比曰音，單出曰聲。形，猶見也。○音義：徵，張裡反，後放此。比，毗志反，下文同。見，賢遍反。
		</region>
		<region typus="original" subtype="" id="8214" explains="">
聲相應，故生變，
		</region>
		<region typus="comment" subtype="注" id="8215" explains="8214">
○注：樂之器，彈其宮則眾宮應，然不足樂，是以變之使雜也。《易》曰：「同聲相應，同氣相求。」《春秋傳》曰：「若以水濟水，誰能食之？若琴瑟之專一，誰能聽之？」○音義：應，應對之應，篇內同。彈，徒丹反。樂音岳，又音洛。變成方。
		</region>
		<region typus="original" subtype="" id="8216" explains="">
謂之音。
		</region>
		<region typus="comment" subtype="注" id="8217" explains="8216">
○注：方，猶文章也。
		</region>
		<region typus="original" subtype="" id="8218" explains="">
比音而樂之，及干戚、羽旄，謂之樂。
		</region>
		<region typus="comment" subtype="注" id="8219" explains="8218">
○注：干，盾也；戚，斧也，武舞所執也。羽，翟羽也；旄，旄牛尾也，文舞所執。《周禮》舞師、樂師掌教舞，有兵舞，有干舞，有羽舞，有旄舞。《詩》曰：「左手執籥，右手秉翟。」○音義：旄音毛。盾，本又作楯，述允反，又音允。翟音狄。籥，羊灼反。
		</region>
	</paragraph>
	<paragraph index="1">
		<region typus="comment" subtype="疏" id="8220" explains="8212,8213,8214,8215,8216,8217,8218,8219">
疏「凡音」至「之樂」。○正義曰：此一節論《樂本》之事，章句既多，各隨文解之。名為《樂本》者，樂以音聲為本，音聲由人心而生，此章備論音聲起於人心，故名《樂本》。此《樂本》之中，論人心感於物而有聲，聲相應而生變，變成方而為之音，比音而為樂，展轉相因之勢。○「凡音之起，由人心生也」者，言凡樂之音曲所起，本由人心而生也。○人心之動，物使之然也」者，言音之所以起於人心者，由人心動則音起，人心所以動者，外物使之然也。○「感於物而動，故形於聲」者，人心既感外物而動，口以宣心，其心形見於聲。心若感死喪之物而興動，於口則形見於悲慼之聲，心若感福慶而興動，於口則形見於歡樂之聲也。○「聲相應，故生變」者，既有哀樂之聲，自然一高一下，或清或濁，而相應不同，故云生變。變，謂不恒一聲，變動清濁也。○「變成方，謂之音」者，方，謂文章。聲既變轉，和合次序，成就文章，謂之音也。音則今之歌曲也。○「比音而樂之，及干戚、羽旄，謂之樂」者，言以樂器次比音之歌曲，而樂器播之，並及干戚、羽旄，鼓而舞之，乃「謂之樂」也。是樂之所起，由人心而生也。○注「宮商」至「曰聲」。○正義曰：言「聲」者，是宮、商、角、徵、羽也。極濁者為宮，極清者為羽，五聲以清濁相次。云「雜比曰音」者，謂宮、商、角、徵、羽清濁相雜和比謂之音。云「單出曰聲」者，五聲之內，唯單有一聲，無餘聲相雜，是「單出曰聲」也。然則初發口單者謂之聲，眾聲和合成章謂之音，金石干戚羽旄謂之樂，則聲為初，音為中，樂為末也，所以唯舉音者，舉「中」見上、下矣。○注「樂之」至「聽之」。○正義曰：「彈其宮則眾宮應，然不足樂」者，明直唯一聲，不足可為樂，故須變之使雜也。引「《易》曰：同聲相應，同氣相求」者，《易．文言》文，證「同聲相應」之義也。同聲雖相應，不得為樂，必有異聲相應，乃得為樂耳。引《春秋傳》以下者，證「同聲不得為樂」也。案《春秋》昭二十年《左傳》：「齊景公曰：『唯據與我和夫！』晏子對曰：『據亦同也，焉得為和？同者，若以水濟水，誰能食之？琴瑟之專一，誰能聽之？』」言琴瑟專一，唯有一聲，不得成樂故也。○注「方，猶文章也」。○正義曰：凡畫者，青黃相雜分佈，得成文章，言音清濁上下分佈次序，得成音曲也，以畫者文章，故云「方，猶文章也」。○注「干盾」至「秉翟」。○正義曰：「干，盾也，戚，斧也，武舞所執也」者，武舞之樂，執此盾與斧也。云「羽，翟羽也，旄，旄牛尾也，文舞所執」者，言文舞執此羽旄也。引「舞師、樂師」者，證有干戚、羽旄舞等。案《樂師》有帗舞，有羽舞，有皇舞，有旄舞，有干舞，有人舞也。無兵舞，但有干舞。鄭司農彼注云：「干舞者，兵舞。」又《舞師》云：「掌教兵舞，帥而舞山川之祭祀。」無干舞，但有兵舞。鄭司農彼註：「干舞，兵舞也。」此引《樂師》既謂干舞，引謂兵舞者，兵舞非《樂師》之文，但經云「干戚」，用戚則是大武。大武，兵舞，此引《樂師》益以兵舞，解經之「干戚」也。但此經「干戚、羽旄」，包含文、武之大舞。鄭引《樂師》小舞，明羽舞也。引《詩》者，證羽舞是翟舞也，此《詩．邶風》，刺衛君不用賢。衛之賢者，仕於泠官，但左手執籥、右手秉翟而已。
		</region>
	</paragraph>
	<paragraph index="2">
		<region typus="original" subtype="" id="8221" explains="">
樂者，音之所由生也，其本在人心之感於物也。是故其哀心感者，其聲嘽噍以殺。其樂心感者，其聲嘽以緩。其喜心感者，其聲發以散。其怒心感者，其聲粗以厲。其敬心感者，其聲直以廉。其愛心感者，其聲和以柔。六者非性也，感於物而後動。
		</region>
		<region typus="comment" subtype="注" id="8222" explains="8221">
○注：言人聲在所見，非有常也。噍，踧也。嘽，寬綽貌。發，猶揚也。粗，麄也。○音義：噍，子遙反，徐在堯反，沈子堯反，踧也，謂急也。殺，色界反，徐所列反。其樂，音洛。嘽，昌善反，寬緩也。散，思旦反。粗，采都反，又才古反。踧，子六反。綽，處約反。是故先王慎所以感之者。故禮以道其志，樂以和其聲，政以一其行，刑以防其奸。禮、樂、刑、政，其極一也，極，至也。○音義：道音導。行，下孟反。所以同民心而出治道也。此其所謂「至」也。○音義：治，直吏反，下同。
		</region>
	</paragraph>
	<paragraph index="3">
		<region typus="comment" subtype="疏" id="8223" explains="8221,8222">
疏「樂者」至「道也」。○正義曰：此一節覆明上文「感物而動」之意，結樂聲生起所由也。合音乃成樂，是樂由比音而生，故云「音之所由生也」。○「其本在人心之感於物也」者，欲將明樂隨人心見，故更陳此句也。本，猶初也。物，外境也。言樂初所起，在於人心之感外境也。○「是故其哀心感者，其聲□以殺」者，心既由於外境而變，故有此下六事之不同也。噍，踧急也。若外境痛苦，則其心哀。哀感在心，故其聲必踧急而速殺也。○「其樂心感者，其聲嘽以緩」者，嘽，寬也。若外境所善，心必歡樂，歡樂在心，故聲必隨而寬緩也。○「其喜心感者，其聲發以散」者，若外境會合其心，心必喜悅，喜悅在心，故聲必隨而發揚放散無輒礙。但樂是長久之歡，喜是一時之悅，遇有善事而心喜也。昭二十五年《左傳》云「喜生於好」，是喜與樂別也。○「其怒心感者，其聲粗以厲」者，怒謂忽遇惡事，而心恚怒，恚怒在心，則其聲粗以猛厲也。○「其敬心感者，其聲直以廉」者，直，謂不邪也。廉，廉隅也。若外境見其尊高，心中嚴敬，嚴敬在心，則其聲正直而有廉隅，不邪曲也。○「其愛心感者，其聲和以柔」者，和，調也。柔，軟也。若外境親屬死亡，心起愛情，愛情在心，則聲和柔也。○「六者非性也，感於物而後動」者，結外感物也。人生而靜，天之性也。性本靜寂，無此六事。六事之生，由應感外物而動」，故云非性也。所以知非性者，今設取一人，以此六事觸之，言此人必隨觸而動，故知非本性也。庾云：「隨其所感而應之，是知非性也。」此聲皆據人心感於物而口為聲，知是人聲也。故鄭注云：「言人聲在所見。」皇氏云「樂聲」，失之矣。○「是故先王慎所以感之」者，既六事隨見而動，非關其本性，故先代聖人在上，制於正禮正樂以防之，不欲以外境惡事感之，故云「先王慎所以感之」者也。○「故禮以道其志，樂以和其聲，政以一其行，刑以防其奸」者，此四事，是防慎所感之具矣。政，法律也。既防慎其感，故用其正禮教道其志，用正樂諧和其聲，用法律齊一其行，用刑辟防其凶奸，則民不復流僻也。「禮、樂、刑、政，其極一也」者，極，至也。用其四事齊之，使同其一致，不為非也。賀云：「雖有禮、樂、刑、政之殊，及其檢情歸正，同至理極，其道一也。」○「所以同民心而出治道也」者，結四事之功也，言民心所觸，有前六事不同，故聖人用後四者制之，使俱得其所也。
		</region>
	</paragraph>
	<paragraph index="4">
		<region typus="original" subtype="" id="8224" explains="">
凡音者，生人心者也。情動於中，故形於聲。聲成文，謂之音。是故治世之音，安以樂，其政和。亂世之音，怨以怒，其政乖。亡國之音，哀以思，其民困。聲音之道，與政通矣。
		</region>
		<region typus="comment" subtype="注" id="8225" explains="8224">
○注：言八音和否，隨政也。《玉藻》曰：「御瞽幾聲之上下。」○音義：治世之音，絕句。安以樂，音洛，絕句。雷讀上至「安」絕句，樂音岳，「以樂」二字為句。其政和，崔讀上句依雷，下「以樂其政和」總為一句。下「亂世」、「亡國」各放此。嗯，息吏反，又音笥。否音不。藻音早，瞽音古。幾，居希反，又音祈。上下，時掌反。
		</region>
	</paragraph>
	<paragraph index="5">
		<region typus="comment" subtype="疏" id="8226" explains="8224,8225">
疏「凡音」至「通矣」。○正義曰：上文云音從人心生，乃成為樂，此一節明君上之樂隨人情而動。若人情歡樂，樂音亦歡樂，若人情哀怨，樂音亦哀怨。○「凡音者，生人心者也」者，言君上樂音生於下民心者也。○「情動於中，故形於聲」者，言在下人心情感君政教善惡，動於心中，則上文「感於物而後動」是也。既感物動，故形見於口，口出其聲，則上文云「故形於聲」者是也。○「聲成文，謂之音」者，謂聲之清濁雜比成文謂之音，則上文云「變成方，謂之音」是也。上云「比音而樂之，及干戚、羽旄謂之樂」，此云音，不云樂者，以下云「治世之音」、「亂世之音」，故云音而不言樂也。必言音者，樂以音為本，變動由於音也，所以特言音也。○「是故治世之音，安以樂」者，是故，謂情動於中，而有音聲之異，故言治平之世，其樂音安靜而歡樂也。治世之音，民既安靜以樂而感其心，故樂音亦安以樂，由其政和美故也。君政和美，使人心安樂，人心安樂，故樂聲亦安以樂也。○「亂世之音，怨以怒，其政乖」者，亂世，謂禍亂之世，樂音怨恨而恚怒。亂世之時，其民怨怒，故樂聲亦怨怒流亡，由其政乖僻故也。○「亡國之音，哀以思，其民困」者，亡國，謂將欲滅亡之國，樂音悲哀而愁思。言亡國之時，民心哀思，故樂音亦哀思，由其人困苦故也。前「治世」、「亂世」皆云世，「亡國」不云世者，以國將亡，無復繼世也。其「治世」、「亂世」皆云政，「亡國」不云政者，言國將滅亡，無復有政，故云「其民困」也。○「聲音之道，與政通矣」者，若政和則聲音安樂，若政乖則聲音怨怒，是「聲音之道，與政通矣」。
		</region>
	</paragraph>
	<paragraph index="6">
		<region typus="original" subtype="" id="8227" explains="">
宮為君，商為臣，角為民，徵為事，羽為物。五者不亂，則無怗懘之音矣。
		</region>
		<region typus="comment" subtype="注" id="8228" explains="8227">
○注：五者，君、臣、民、事、物也。凡聲濁者尊，清者卑。怗懘，敝敗不和貌。○音義：怗，徐昌廉反，弊也。懘，昌制反，又昌紙反，敗也。敝音弊。
		</region>
		<region typus="original" subtype="" id="8229" explains="">
宮亂則荒，其君驕。商亂則陂，其官壞。角亂則憂，其民怨。徵亂則哀，其事勤。羽亂則危，其財匱。五者皆亂，迭相陵，謂之慢。如此，則國之滅亡無日矣。
		</region>
		<region typus="comment" subtype="注" id="8230" explains="8229">
○注：君、臣、民、事、物，其道亂，則其音應而亂。荒猶散也。陂，傾也。《書》曰：「王耄荒。」《易》曰：「無平不陂。」○音義：陂，彼義反，注同，傾也。匱，其愧反，乏也。迭，田節反。散，蘇旦反。耄，莫報反。
		</region>
	</paragraph>
	<paragraph index="7">
		<region typus="comment" subtype="疏" id="8231" explains="8227,8228,8229,8230">
疏「宮為」至「日矣」。○正義曰：此一節論五聲宮、商、角、徵、羽之殊，所主之事，上下不一，得則樂聲和調，失則國將滅亡也。○「宮為君」者，宮則主君，所以然者，鄭注《月令》云：宮屬土，土居中央，總四方，君之象也。又「土爰稼穡」，猶君能滋生萬民也。又五音，以絲多聲重者為尊，宮弦最大，用八十一絲，故「宮為君」。崔氏云：「五音之次，以宮最濁，自宮以下，則稍清矣。君、臣、民、事、物，亦有尊卑，故以次配之。」○「商為臣」者，商所以為臣者何？以鄭注《月令》云：「商屬金，以其濁，次宮，臣之象也。」解者云：「宮八十一絲，商七十二絲，次宮，如臣之得次君之貴重也。」崔氏云：「商是金，金以決斷。為臣事君，亦以義斷為賢矣。」○「角為民」，所以為民者，鄭注《月令》云：「角屬木，以其清濁中，民之象也。」解者云：「宮濁而羽清，角六十四絲，聲居宮、羽之中，半清半濁，故云以其清濁中也。民比君、臣為劣，比事、物為優，故云角，清濁中，民之象矣。」崔氏云：「角屬春，春時物生眾，皆有區別，亦象萬民眾多而有區別也。」○「徵為事」，所以為事者，鄭注《月令》云：「徵屬火，以其徵清，事之象也。」解者云：「羽最清，徵次之，故用五十四絲，是徵清，徵清所以為事之象也。」夫事是造為，造為由民，故先事後乃有物也。是事勝於物，而劣於民，故次民，居物之前，所以徵為事之象也。崔氏云：「徵屬夏，夏時生長萬物，皆成形體，事亦有體，故以徵配事也。」○「羽為物」，羽所以為物者，鄭注《月令》云：「羽屬水者，以其最清，物之象也。」解者云：「羽者最清，用四十八絲而為，物劣於事，故最處末，所以『羽為物』也。」崔氏云：「羽屬冬，冬物聚則成財用，冬則物皆藏聚，與財相類也。」○「五者不亂，則無怗懘之音矣」者，怗，敝也。懘，敗也。敝敗，謂不和之貌也。若君、臣、民、事、物五者各得其所用，不相壞亂，則五聲之響無敝敗矣。○「宮亂則荒，其君驕」者，前明音聲與政通，若五事皆正，則音不敝敗，是聲與政通，故此以下明聲與政通也。若五音之敝敗，則政亂各有所由也。荒，猶散也。若宮音之亂，則其聲放散，是知由其君驕溢故也。崔氏云：「宮聲所以散者，由君驕也，若君驕則萬物荒散也。」○「商亂則陂，其官壞」者，陂，不平正也。若商音之亂，則其聲欹斜而不正也，是知由其臣不治於官，官壞故也。崔氏云：「商聲所以傾邪者，由臣官壞也，官若壞，則物皆傾邪也。」○「角亂則憂，其民怨」者，若角音之亂，則其聲憂愁，是知由政虐，其民怨故也。崔氏云：「角聲所以亂者，由民不安業，有憂愁之心也。」民無自怨，皆君上失政，故下民生怨也。○「徵亂則哀，其事勤」者，若徵音之亂，則其聲哀苦，是知由繇役不休，其民事勤勞故也。崔氏云：「徵所以亂者，由民勤於事，悲哀之所生。」○「羽亂則危，其財匱」者，匱，乏也。若羽音之亂，則其聲傾危，是知由君賦重，其民貧乏故也。崔氏云：「危者，謂聲不安也。」羽音所以不安者，由君亂於上，物散於下，故知財乏，不能得安，故有匱乏也。○「五者皆亂，迭相陵，謂之慢」者，迭，互也。陵，越也。若五聲並和，則君臣上下不失。若五聲不和，則君臣上下互相陵越，所以為「慢」也。崔氏云：「前是偏據一亂以為義，未足以為滅亡，今此以五者皆亂，故滅亡無日矣。」滅者，絕也。亡，叛也。無日，言無復一日也。若君臣互相陵慢如此，則國必叛滅，旦夕可俟，無復一日也。○注「《書》曰」至「不陂」。○正義曰：所引之者，《尚書．呂刑》之文也。「王耄荒」者，謂穆王享國百年耄荒也。引之者，證經之「荒」字矣。云「《易》曰：無平不陂」者，《易．泰卦》九三爻辭。引之者，證經之「陂」字矣。案《樂緯．動聲儀》云：「宮為君，君者當寬大容眾，故聲弘以舒，其和情以柔，動脾也。商為臣，臣者當以發明君之號令，其聲散以明，其和溫以斷，動肺也。角為民，民者當約儉，不奢僣差，故其聲防以約，其和清以靜，動肝也。徵為事，事者君子之功，既當急就之，其事當久流亡，故其聲貶以疾，其和平以功，動心也。羽為物，物者不有委聚，故其聲散以虛，其和斷以散，動腎也。」《動聲儀》又云：「若宮唱而商和，是謂善，太平之樂。」注云：「君臣相和。」又云：「角從宮，是謂哀，衰國之樂。」注云：「像人自怨訴。」又云：「羽從宮，往而不反，是謂悲，亡國之樂也。」注云「悲傷於財竭。」又云：「音相生者和。」注云：「彈羽角應，彈宮徵應，是其和樂。」以此言之，相生、應即為和，不以相生、應，則為亂也。
		</region>
	</paragraph>
	<paragraph index="8">
		<region typus="original" subtype="" id="8232" explains="">
鄭、衛之音，亂世之音也，比於慢矣。
		</region>
		<region typus="comment" subtype="注" id="8233" explains="8232">
○注：比，猶同也。○音義：比，毗志反，注同。又如字。
		</region>
		<region typus="original" subtype="" id="8234" explains="">
桑間、濮上之音，亡國之音也，其政散，其民流，誣上行私而不可止也。
		</region>
		<region typus="comment" subtype="注" id="8235" explains="8234">
○注：濮水之上，地有桑間者，亡國之音，於此之水出也。昔殷紂使師延作靡靡之樂，巳而自沈於濮水。後師涓過焉，夜聞而寫之，為晉平公鼓之，是之謂也。桑間在濮陽南。誣，罔也。○音義：濮音卜，水名。誣音無，注同。涓，古玄反。為，于偽反，下「為作法度」同。
		</region>
	</paragraph>
	<paragraph index="9">
		<region typus="comment" subtype="疏" id="8236" explains="8232,8233,8234,8235">
疏「鄭、衛」至「止也」。○正義曰：前經明五者皆亂，驕慢滅亡，此一節論亂世滅亡之樂。比，猶同也。鄭國之音，好濫淫志，衛國之樂，促速煩志，並是亂世之音也。雖亂而未滅亡，故云「比於慢」，即同前謂之慢也。○「桑間濮上之音，亡國之音也」者，於濮水之上桑林之間所得之樂，是亡國之音矣，故云「亡國之音」。○「其政散」者，謂君之政教荒散也。○「其民流」者，流，謂流亡。君既荒散，民自流亡也。○「誣上行私而不可止也」者，君既失政，在下則誣罔於上，行其私意，違背公道，不可禁止也。○注「濮水」至「罔也」。○正義曰：「濮水之上，地有桑間」者，言濮水與桑間一處也。云「昔殷紂使師延作靡靡之樂」以下，皆《史記．樂書》之文也。言衛靈公之時，將之晉，至於濮水之上，捨，夜半之時，聞鼓琴之聲，問左右，皆對曰：「不聞。」乃召師涓，聽而寫之。明日即去，乃至晉國，見平公，平公享之。靈公曰：「今者來聞新聲，請奏之。」平公曰：「可。」即命師涓坐師曠之旁，援琴鼓之。未終，而師曠撫而止之曰：「此亡國之聲也，不可遂。」平公曰：「何？」師曠曰：「昔師延所作也，與紂為靡靡之樂。武王代紂，師延東走，自投濮水之中。故聞此聲，必於濮水之上而聞之。」是其事。案《異義》云：「今《論語》說鄭國之為俗，有溱、洧之水，男女聚會，謳歌相感，故云鄭聲淫。《左傳》說『煩手淫聲』，謂之鄭聲者，言煩手躑躅之聲，使淫過矣。許君謹案：《鄭詩》二十一篇，說婦人者十九矣，故鄭聲淫也。」今案《鄭詩》說婦人者唯九篇，《異義》云十九者，誤也，無十字矣。
		</region>
	</paragraph>
	<paragraph index="10">
		<region typus="original" subtype="" id="8237" explains="">
凡音者，生於人心者也。樂者，通倫理者也。
		</region>
		<region typus="comment" subtype="注" id="8238" explains="8237">
○注：倫，猶類也。理，分也。○音義：分，扶問反。
		</region>
		<region typus="original" subtype="" id="8239" explains="">
是故知聲而不知音者，禽獸是也。知音而不知樂者，眾庶是也。唯君子為能知樂。
		</region>
		<region typus="comment" subtype="注" id="8240" explains="8239">
○注：禽獸知此為聲耳，不知其宮商之變也。八音並作，克諧曰樂。○音義：諧，戶皆反。
		</region>
		<region typus="original" subtype="" id="8241" explains="">
是故審聲以知音，審音以知樂，審樂以知政，而治道備矣。是故不知聲者，不可與言音。不知音者，不可與言樂。知樂，則幾於禮矣。禮樂皆得，謂之有德。德者得也。
		</region>
		<region typus="comment" subtype="注" id="8242" explains="8241">
○注：幾，近也。聽樂而知政之得失，則能正君、臣、民、事、物之禮也。○音義：治，直吏反，下「民治行」同。幾音譏，一音巨依反，注同。
		</region>
		<region typus="original" subtype="" id="8243" explains="">
是故樂之隆，非極音也。食饗之禮，非致味也。
		</region>
		<region typus="comment" subtype="注" id="8244" explains="8243">
○注：隆，猶盛也。極，窮也。○音義：食音嗣，下「食饗」同。
		</region>
		<region typus="original" subtype="" id="8245" explains="">
《清廟》之瑟，朱弦而疏越，壹倡而三歎，有遺音者矣。大饗之禮，尚玄酒而俎腥魚。大羹不和，有遺味者矣。
		</region>
		<region typus="comment" subtype="注" id="8246" explains="8245">
○注：《清廟》，謂作樂歌《清廟》也。朱弦，練朱弦，練則聲濁。越，瑟底孔也，畫疏之，使聲遲也。倡，發歌句也。三歎，三人從歎之耳。大饗，袷祭先王，以腥魚為俎實，不臑熟之。大羹，肉湆，不調以鹽菜。遺，猶餘也。○音義：疏音疏，下同。倡，昌諒反，注同。腥音星。和，胡臥反。底，都禮反。畫音獲。袷音洽。臑音而。湆，去及反。
		</region>
		<region typus="original" subtype="" id="8247" explains="">
是故先王之制禮樂也，非以極口腹耳目之欲也，將以教民平好惡，而反人道之正也。
		</region>
		<region typus="comment" subtype="注" id="8248" explains="8247">
○注：教之使知好惡也。○音義：好惡，上呼報反，下烏路反，又並如字，後「好惡」二字相連者，皆放此。
		</region>
	</paragraph>
	<paragraph index="11">
		<region typus="comment" subtype="疏" id="8249" explains="8237,8238,8239,8240,8241,8242,8243,8244,8245,8246,8247,8248">
疏「凡音」至「正也」。○正義曰：此一節明音樂之異，音易識而樂難知，知樂則近於禮。又明禮樂隆極之旨，先王所以禮樂教人之意。○「凡音者，生於人心者也」，言音從聲生，聲從心生，故云「生於人心者也」。○「樂者，通於倫理者」也，倫，類也。理，分也。比音為樂，有金、石、絲、竹、干、戚、羽、旄，樂得則陰陽和，樂失則群物亂，是樂能經通倫理也。陰陽萬物，各有倫類分理者也。○「是故知聲而不知音者，禽獸是也」者，言禽獸知其聲，不知五音之和變，是聲易識而音難知矣。○「知音而不知樂者，眾庶是也」者，言眾庶知歌曲之音，而不知樂之大理，是音猶易而樂極難也。○「唯君子為能知樂」者，君子謂大德聖人，能知極樂之理，故云「為能知樂」。○「是故審聲以知音，審音以知樂，審樂以知政，而治道備矣」者，音由聲生，先審識其聲，然後可以知音。樂由音生，先審識其音，然後知樂。政由樂生，先審識其樂，可以知政。所以「審樂知政」者，樂由音、聲相生，聲感善惡而起，若能審樂，則知善惡之理，行善不行惡，習是不習非，知為政化民。○「而治道備矣」者，政善樂和，音聲皆善，人事無邪僻，則治道備具矣。○「知樂，則幾於禮矣」者，幾，近也。知樂則知政之得失，知政之得失，則能正君、臣、民、事、物，故云「近於禮矣」。但禮包萬事，萬事備具，始是禮極。今知樂，但知正君、臣、民、事、物而已，於禮未極，故云「近於禮矣」。○「禮樂皆得，謂之有德。德者得也」者，言王者能使禮樂皆得其所，謂之有德之君。所以名為德者，得禮樂之稱也。○「是故樂之隆非極音也」者，隆，謂隆盛，言樂之隆盛，本在移風易俗，非崇重於鐘鼓之音，故云「非極音也」。案《論語》云「樂云樂云，鐘鼓云乎哉」是也。○「食饗之禮非致味也」者，食饗，謂宗廟袷祭。此禮之隆重，在於孝敬也，非在於致其美味而已。「禮」云食饗之禮，則「樂」應云祭祀之樂，互可知也。○「清廟之瑟，朱弦而疏越，壹倡而三歎」者，覆上樂之隆非極音也。《清廟》之瑟，謂歌《清廟》之詩，所彈之瑟朱弦，謂練朱絲為弦，練則聲濁也。越，謂瑟底孔也，疏通之使聲遲，故云「疏越」。弦聲既濁，瑟音又遲，是質素之聲，非要妙之響。以其質素，初發首一倡之時，而唯有三人歎之，是人不愛樂。雖然，有遺餘之音，言以其貴在於德，所以有遺餘之音，念之不忘也。○「大饗之禮，尚玄酒而俎腥魚。大羹不和，有遺味者矣」者，此覆上饗之禮非致味也。大饗，謂袷祭，尚玄酒在五齊之上，而俎腥魚。腥，生也。俎雖有三牲，而兼載腥魚也。大羹，謂肉湆也。不和，謂不以鹽菜和之。此皆質素之食，而大饗設之，人所不欲也。雖然，有遺餘之味矣，以其有德質素，其味可重，人愛之不忘，故云「有遺味者矣」。○「是故先王之制禮樂也，非以極口腹耳目之欲也」者，以玄酒、腥魚、大羹是非極口腹也，以朱弦疏越是非極耳目也。○「將以教民平好惡，而反人道之正也」者，言先王制禮樂，不為口腹耳目，而將以教民均平好惡，使好者行之，惡者避之，而反歸人道之正也。○注「能止」至「之禮」。○正義曰：以宮為君，商為臣，角為民，徵為事，羽為物。既能知樂，則能正此五事，五事之外，則餘禮未能弘通，故經云「近於禮」，未盡禮之用也。○注「朱弦」至「餘也」。○正義曰：「朱弦，練朱弦「者，案《虞書傳》云：「古者帝王升歌清廟之樂，大瑟練弦」。此云「朱弦」者，明練之可知也。云「練則聲濁」者，不練則體勁而聲清，練則絲熟而弦濁。云「越，瑟底孔也」者，案《鄉飲酒禮》「二人皆左何瑟，後首，垮越」，是「越，瑟底孔也」。故《燕禮》注云：「越，瑟下孔也。」云「畫疏之使，聲遲也」者，熊氏云：瑟兩頭有孔，畫疏之。疏，通也，使兩頭孔相達而通，孔小則聲急，孔大則聲遲，故云「使聲遲也」。云「三歎，三人從歎之耳」者，三歎，謂擊瑟讚歎美者，但有三人歎之耳，言歎者少也。云「大饗，袷祭先王」者，案《郊特牲》「郊血，大饗腥」，此云「腥魚」，故為宗廟袷祭也。云「以腥魚為俎實」者，謂薦血腥之時，以俎薦腥魚。熊氏云：其牛羊之俎，至薦熟之時，皆亨之而熟。薦腥魚，則始末不亨。」故云「而俎腥魚」也。云「大羹，肉湆」者，《特牲》云「大羹湆」，此云「不和」，故知不調以鹽菜。鉶羹則和之。云「遺，猶餘也」者，樂聲雖質，人貴之不忘矣，食味雖惡，人念之不息矣，是有遺音遺味矣。熊氏云「聲有五聲，但有三人歎之，餘兩聲未歎，是有遺音」。非其辭也。
		</region>
	</paragraph>
	<paragraph index="12">
		<region typus="original" subtype="" id="8250" explains="">
人生而靜，天之性也。感於物而動，性之欲也。
		</region>
		<region typus="comment" subtype="注" id="8251" explains="8250">
○注：言性不見物則無慾。
		</region>
		<region typus="original" subtype="" id="8252" explains="">
物至知知，然後好惡形焉。
		</region>
		<region typus="comment" subtype="注" id="8253" explains="8252">
○注：至，來也。知知，每物來，則又有知也，言見物多則欲益眾。形，猶見也。○音義：見，賢遍反。
		</region>
		<region typus="original" subtype="" id="8254" explains="">
好惡無節於內，知誘於外，不能反躬，天理滅矣。
		</region>
		<region typus="comment" subtype="注" id="8255" explains="8254">
○注：節，法度也。知，猶欲也。誘，猶道也，引也。躬，猶已也。理，猶性也。○音義：誘音酉。道音導。
		</region>
		<region typus="original" subtype="" id="8256" explains="">
夫物之感人無窮，而人之好惡無節，則是物至而人化物也。人化物也者，滅天理而窮人欲者也。
		</region>
		<region typus="comment" subtype="注" id="8257" explains="8256">
○注：窮人欲，言無所不為。
		</region>
		<region typus="original" subtype="" id="8258" explains="">
於是有悖逆詐偽之心，有淫泆作亂之事。是故強者脅弱，眾者暴寡，知者詐愚，勇者苦怯，疾病不養，老幼孤獨不得其所，此大亂之道也。
		</region>
	</paragraph>
	<paragraph index="13">
		<region typus="comment" subtype="疏" id="8259" explains="8250,8251,8252,8253,8254,8255,8256,8257,8258">
疏「人生」至「道也」。○正義曰：此一節論人感物而動。物有好惡，所感不同。若其感惡則天理滅，為大亂之道，故下文明先王所以制禮樂而齊之。○「人生而靜，天之性也」。○正義曰：言人初生，未有情慾，是其靜稟於自然，是天性也。○「感於物而動，性之欲也」者，其心本雖靜，感於外物，而心遂動，是性之所貪慾也。自然謂之性，貪慾謂之情，是情、性別矣。○「物至知知，然後好惡形焉」者，至，猶來也，言外物既來。知，謂每一物來，則心知之。為每一物皆知，是「物至知知」也。物至既眾，會意者則愛好之，不會意者則嫌惡之，是好惡形焉。○「好惡無節於內，知誘於外」者，所好惡恣己之情，是「無節於內」。知，謂欲也。所欲之事，道誘於外，外見所欲，心則從之，是「知誘於外」也。○「不能反躬，天理滅矣」者，躬，己也。恣己情慾，不能自反禁止。理，性也，是天之所生本性滅絕矣。○「夫物之感人無窮」者，物既眾多，來感於人，無有窮巳也。○「而人之好惡而無節」者，見物之來，所好所惡，無有法節也。○「則是物至而人化物也」者，則是外物來至，而人化之於物，物善則人善，物惡則人惡，是「人化物也」。○「人化物也者，滅天理而窮人欲者也」者，人既化物，逐而遷之，恣其情慾，故滅其天生清靜之性，而窮極人所貪嗜欲也。○「知者詐愚」，謂欺詐愚人也。○「勇者苦怯」，謂困苦怯者。○「疾病不養」，謂人所嫌惡，不收養也。○「老幼孤獨不得其所」者，此並是人之嫌惡，無所哀矜，故「老幼孤獨不得其所」也。
		</region>
	</paragraph>
	<paragraph index="14">
		<region typus="original" subtype="" id="8260" explains="">
是故先王之制禮樂，人為之節。
		</region>
		<region typus="comment" subtype="注" id="8261" explains="8260">
○注：言為作法度，以遏其欲。○音義：遏，於遏反，本亦作節。
		</region>
		<region typus="original" subtype="" id="8262" explains="">
衰麻哭泣，所以節喪紀也。鐘鼓干戚，所以和安樂也。昏姻冠笄，所以別男女也。射、鄉食饗，所以正交接也。
		</region>
		<region typus="comment" subtype="注" id="8263" explains="8262">
○注：男二十而冠，女許嫁而笄，成人之禮。射、鄉，大射、鄉飲酒也。○音義：衰，七雷反。樂音洛。冠，古亂反，注同。笄音雞。別，彼列反，下文注皆同。
		</region>
		<region typus="original" subtype="" id="8264" explains="">
禮節民心，樂和民聲，政以行之，刑以防之。禮、樂、刑、政，四達而不悖，則王道備矣。
		</region>
	</paragraph>
	<paragraph index="15">
		<region typus="comment" subtype="疏" id="8265" explains="8260,8261,8262,8263,8264">
疏「是故」至「備矣」。○正義曰：此一節以下至「樂云」，廣明禮樂相須之事。○「是故先王之制禮樂，人為之節」者，庾云：「人為，猶為人也，言為人作法節也。」○「射、鄉食饗，所以正交接也」者，射，大射也。鄉，鄉飲酒也。食饗，饗食賓客也。凡此皆是正交接之節，不使相陵越也。○「禮節民心」者，前經云「禮樂，人為之節」，故此經明其所節之事。禮有尊卑上下，故裁節民心，謂無不敬也。○「樂和民聲」者，樂有宮、商、角、徵、羽及律呂，所以調和民聲也。○「政以行之」者，政謂禁令用禁令以行禮樂也。○「刑以防之」者，若不行禮樂，則以刑罰防止也。○「禮、樂、刑、政，四達而不悖，則王道備矣」者，若此四事通達流行而不悖逆，則王道備具矣。
		</region>
	</paragraph>
	<paragraph index="16">
		<region typus="original" subtype="" id="8266" explains="">
樂者為同，禮者為異，同則相親，異則相敬。
		</region>
		<region typus="comment" subtype="注" id="8267" explains="8266">
○注：同，謂協好惡也。異，謂別貴賤也。
		</region>
		<region typus="original" subtype="" id="8268" explains="">
樂勝則流，禮勝則離。
		</region>
		<region typus="comment" subtype="注" id="8269" explains="8268">
○注：流，謂合行不敬也。離，謂析居不和也。○音義：勝，治證反。析，思歷反。
		</region>
		<region typus="original" subtype="" id="8270" explains="">
合情飾貌者，禮樂之事也。
		</region>
		<region typus="comment" subtype="注" id="8271" explains="8270">
○注：欲其並行斌斌然。○音義：飭音敕，本亦作飾，音式。斌，彼貧反，本又作彬。
		</region>
		<region typus="original" subtype="" id="8272" explains="">
禮義立，則貴賤等矣。樂文同，則上下和矣。好惡著，則賢不肖別矣。刑禁暴，爵舉賢，則政均矣。仁以愛之，義以正之。如此，則民治行矣。
		</region>
		<region typus="comment" subtype="注" id="8273" explains="8272">
○注：等，階級也。○音義：著，張慮反。肖音笑。
		</region>
	</paragraph>
	<paragraph index="17">
		<region typus="comment" subtype="疏" id="8274" explains="8266,8267,8268,8269,8270,8271,8272,8273">
疏「樂者」至「行矣」。○正義曰：皇氏云：「從『王道備矣』以上為《樂本》，從此以下為《樂論》，今依用焉。此十一篇之說，事不分明。鄭《目錄》十一篇略有分別，仔細不可委知。」熊氏云：「十篇，鄭可具詳。依《別錄》十一篇，所有《賓牟賈》，有《師乙》，有《魏文侯》，今此《樂記》有《魏文侯》，乃次《賓牟賈》、《師乙》為末，則是今之《樂記》十一篇之次與《別錄》不同。推此而言，其《樂本》以下亦雜亂，故鄭略有分別。」案熊氏此說，不與皇氏同。○「樂者為同」者，此言《樂論》之事，謂上下同聽。莫不和說也。○「禮者為異」者，謂尊卑各別，恭敬不等也。此章凡有四段，自此至「民治行矣」為第一段，論樂與禮同異。將欲廣論，先論其異同也。自「樂由中出」至「天子如此，則禮行矣」為第二段，論樂與禮之功。論同異既辨，故次宜有功也。自「大樂與天地同和」至「述作之謂也」為第三段，論樂與禮唯聖人能識。既有其功，故宜究識也。自「樂者天地之和」至「則此所與民同也」為第四段，論樂與禮使上下和合，是為同也。禮使父子殊別，是為異。○「同則相親」，無所間別，故相親也。「異則相敬」，有所殊別，故相敬也。○「樂勝則流，禮勝則離」者，此明雖有同異，而又有相須也。勝，猶過也。若樂過和同而無禮，則流慢，無復尊卑之敬。若禮過殊隔而無和樂，則親屬離析，無復骨肉之愛。唯須禮樂兼有，所以為美。故《論語》云「禮之用，和為貴」，是也。○「合情飾貌者，禮樂之事也」者，合情，謂樂也。樂和其內，是合情也。飾貌，謂禮也，禮以撿跡於外，是飾貌也。貌與心半，二者無偏，則是禮樂之事也。○「禮義立，則貴賤等矣」者，義，宜也。等，階級也。若行禮得其宜，則貴賤各有階級矣。○「樂文同，則上下和矣」者，文，謂聲成文也。若行樂文采諧同，則上下各自和好也。○「好惡著，則賢不肖別矣」者，謂所好得其善，所惡得其惡，是好惡著，則賢與不肖自然分別矣。○「刑禁暴」者，謂用刑罰禁止暴慢也。○「爵舉賢」者，謂用爵以舉賢良也。○「則政均矣」者，刑爵得所，政教均平矣。刑者則慎罰，爵者則明德。○「仁以愛之」者，謂王者用仁以愛民也。○「義以正之」者，謂王者用義以正惡矣。○「如此則民治行矣」者，言用仁用義，則民行治也。此經凡有五事，各以「矣」結之。從「禮義立，則貴賤等矣」，是其一也。「樂文同，則上下和矣」，是其二也。「好惡著，則賢不肖別矣」，是其三也。「刑禁暴，爵舉賢，則政均矣」，是其四也。「仁以愛之，義以正之，如此則民治行矣」，是其五也。
		</region>
	</paragraph>
	<paragraph index="18">
		<region typus="original" subtype="" id="8275" explains="">
樂由中出，
		</region>
		<region typus="comment" subtype="注" id="8276" explains="8275">
○注：和在心也。
		</region>
		<region typus="original" subtype="" id="8277" explains="">
禮自外作。
		</region>
		<region typus="comment" subtype="注" id="8278" explains="8277">
○注：敬在貌也。
		</region>
		<region typus="original" subtype="" id="8279" explains="">
樂由中出，故靜。禮自外作，故文。
		</region>
		<region typus="comment" subtype="注" id="8280" explains="8279">
○注：文，猶動也。
		</region>
		<region typus="original" subtype="" id="8281" explains="">
大樂必易，大禮必簡。
		</region>
		<region typus="comment" subtype="注" id="8282" explains="8281">
○注：易、簡，若於《清廟》大饗然。○音義：易，以鼓反，注同。
		</region>
		<region typus="original" subtype="" id="8283" explains="">
樂至則無怨，禮至則不爭。揖讓而治天下者，禮樂之謂也。
		</region>
		<region typus="comment" subtype="注" id="8284" explains="8283">
○注：至，猶達也，行也。○音義：爭，爭鬥之爭。
		</region>
		<region typus="original" subtype="" id="8285" explains="">
暴民不作，諸侯賓服，兵革不試，五刑不用，百姓無患，天子不怒，如此，則樂達矣。合父子之親，明長幼之序，以敬四海之內，天子如此，則禮行矣。
		</region>
		<region typus="comment" subtype="注" id="8286" explains="8285">
○注：賓，協也。試，用也。○音義：長，丁丈反。
		</region>
	</paragraph>
	<paragraph index="19">
		<region typus="comment" subtype="疏" id="8287" explains="8275,8276,8277,8278,8279,8280,8281,8282,8283,8284,8285,8286">
疏「樂由」至「行矣」。○正義曰：此一節明禮樂自內自外，或易或簡，天子行之得所，則樂達禮行。○「樂由中出」者，謂樂從心起也。○「禮自外作」者，謂禮敬在外貌也。「樂由中出，故靜」者，行之在心，故靜也。○「禮自外作，故文」者，禮肅人貌，貌在外，故云「動也」。庾云：「樂成在中，是和合反自然之靜。禮節在貌之前，動合文理，文猶動也。」○「大樂必易」者，「朱弦而疏越」是也。○「大禮必簡」者，「玄酒腥魚」是也。○「樂至則無怨」者，至，謂達也，行也。樂行於人由於和故，無怨矣。○「禮至則不爭」者，禮行於民由于謙敬，謙敬則不爭也。○「揖讓而治天下者，禮樂之謂也」者，民無怨爭，則君上無為，但揖讓垂拱，而天下自治。其功由於禮樂，故云「禮樂之謂也」。○「暴民不作」此下至「樂達矣」，偏舉樂之功，前云「樂達則無怨」，故致此以下之功也。暴民，謂凶暴之民。不作，謂不動作也。○「如此，則樂達矣」者，由樂和，故至天子不怒，以致前事，是樂道達矣。○「天子如此，則禮行矣」者，天子若能使海內如此，則是禮道興行矣。樂云達，禮云行者，互文也。禮云「天子如此」，樂不云「天子」者，樂既云「天子不怒」，故略其文，不復云「天子」也。
		</region>
	</paragraph>
	<paragraph index="20">
		<region typus="original" subtype="" id="8288" explains="">
大樂與天地同和，大禮與天地同節。
		</region>
		<region typus="comment" subtype="注" id="8289" explains="8288">
○注：言順天地之氣與其數。
		</region>
		<region typus="original" subtype="" id="8290" explains="">
和，故百物不失；
		</region>
		<region typus="comment" subtype="注" id="8291" explains="8290">
○注：不失其性。
		</region>
		<region typus="original" subtype="" id="8292" explains="">
節，故祀天祭地。
		</region>
		<region typus="comment" subtype="注" id="8293" explains="8292">
○注：成物有功報焉。
		</region>
		<region typus="original" subtype="" id="8294" explains="">
明則有禮樂，
		</region>
		<region typus="comment" subtype="注" id="8295" explains="8294">
○注：教人者。
		</region>
		<region typus="original" subtype="" id="8296" explains="">
幽則有鬼神。
		</region>
		<region typus="comment" subtype="注" id="8297" explains="8296">
○注：助天地成物者也。《易》曰：「是故知鬼神之情狀，與天地相似。」《五帝德》說黃帝德曰：「死而民畏其神者百年。」《春秋傳》曰：「若敖氏之鬼。」然則聖人之精氣謂之神，賢知之精氣謂之鬼。○音義：敖，五羔反。賢知，音智。
		</region>
		<region typus="original" subtype="" id="8298" explains="">
如此，則四海之內，合敬同愛矣。禮者，殊事合敬者也。樂者，異文合愛者也。禮樂之情同，故明王以相沿也。
		</region>
		<region typus="comment" subtype="注" id="8299" explains="8298">
○注：沿，猶因述也。孔子曰：「殷因於夏禮，所損益可知也。周因於殷禮，所損益可知也。」沿，或作緣。○音義：沿，悅專反，因也，述也。
		</region>
		<region typus="original" subtype="" id="8300" explains="">
故事與時並，
		</region>
		<region typus="comment" subtype="注" id="8301" explains="8300">
○注：舉事在其時也。《禮器》曰：「堯授舜，舜授禹，湯放桀，武王伐紂，時也。」
		</region>
		<region typus="original" subtype="" id="8302" explains="">
名與功偕。
		</region>
		<region typus="comment" subtype="注" id="8303" explains="8302">
○注：為名在其功也。偕，猶俱也。堯作《大章》，舜作《大韶》，禹作《大夏》，湯作《大濩》，武王作《大武》，名因其得天下之大功。○音義：偕，古諧反，俱也。濩，戶故反，下同。
		</region>
	</paragraph>
	<paragraph index="21">
		<region typus="comment" subtype="疏" id="8304" explains="8288,8289,8290,8291,8292,8293,8294,8295,8296,8297,8298,8299,8300,8301,8302,8303">
疏「大樂」至「功偕」。○正義曰：此一節明禮樂與天地合德，明王用之，相因不改，功名顯著。○「大樂與天地同和」者，天地氣和，而生萬物。大樂之體，順陰陽律呂，生養萬物，是「大樂與天地同和」也。○「大禮與天地同節」者，天地之形，各有高下大小為限節。大禮辨尊卑貴賤，與天地相似，是「大禮與天地同節」也。○「和，故百物不失」者，以大樂與天地同和，能生成百物，故不失其性也。○「節，故祀天祭地」者，以大禮與天地同節，有尊卑上下，報生成之功，故「「祀天祭地」。○「明則有禮樂」者，聖王既能使禮樂與天地同和節，又於顯明之處尊崇禮樂以教人。○「幽則有鬼神」者，幽冥之處尊敬鬼神以成物也。○「如此，則四海之內，合敬同愛矣」者，聖人若能如此上事行禮樂得所，以治天下，故四海之內合其敬愛；以行禮得所，故四海會合其敬；行樂得所，故四海之內齊同其愛矣。○「禮者，殊事合敬者也」者，尊卑有別，是殊事；俱行於禮，是合敬也。○「樂者，異文合愛者也」者，宮商別調，是異文；無不歡愛，是合愛也。○「禮樂之情同，故明王以相沿也」者，禮樂之狀，質文雖異，樂情主和，禮情主敬，致治是同。以其致治情同，故明王所以相因述也。言前代後代，同禮樂之情，因時質文，或有損益，故云「以相沿也」。沿，謂因而增改也。○「故事與時並」者，事，謂聖人所為之事，與所當時而並行，若堯、舜揖讓之事，與淳和之時而並行；湯、武干戈之事，與澆薄之時而並行。此一句明禮也。○「名與功偕」者，名，謂樂名。偕，俱也。言聖王制樂之名，與所建之功而俱作也。若堯之《大章》，舜之《大韶》。堯章明之功，舜紹堯之德，及禹、湯等樂名，皆與功俱立也。此一句明樂，聖王雖同禮樂之情，因而脩述，但時與功不等，故禮與樂亦殊。○注「言順」至「其數」。○正義曰：天地與陰陽生養為氣，樂有六律、六呂，調和生養，是順天地之氣，解經「同和」也。云「與其數」，謂天有日月星辰，地有山川高下，其數不同，故云「與其數」，解經「同節」也。○注「成物有功報焉」。○正義曰：言天地春夏生物，秋冬成物。獨云「成物」者，對則生、成有異。總而言之，生亦成也，故云「成物有功」，下注云「助天地成物」是也。○注「易曰」至「之鬼」。○正義曰：引「《易》曰：是故知鬼神之情狀，與天地相似」者，《易．上繫辭》云：「精氣為物，遊魂為變，是故知鬼神之情狀，與天地相似。」注云：「精氣謂七八，遊魂謂九六。遊魂謂之鬼，物終所歸。精氣謂之神，物生所信也。言木火之神，生物東南。金水之鬼，終物西北。二者之情，其狀與春夏生物、秋冬終物相似。」云「《五帝德》說黃帝德曰：死而民畏其神者百年」，案《大戴禮．五帝德篇》云：「宰我問孔子曰：『黃帝三百年，請問黃帝人也？抑非人也？何以至三百年乎？』孔子曰：『生而民利其德百年，死而民畏其神百年，亡而民用其教百年。』」云「《春秋傳》曰：若敖氏之鬼」，引《春秋》者，宣四年《左傳》：「楚司馬子良生子越椒，初生，令尹子文請殺之。其父子良不可，子文以為大慼，曰：『鬼猶求食，若敖氏之鬼不其餒而。』」云「聖人之精氣謂之神」者，則黃帝是也，言聖人氣強，能引生萬物，故謂之神。云「賢知之精氣謂之鬼」者，則若敖氏是也，氣劣於聖，但歸終而已，故謂之鬼。熊氏云：「《繫辭》鬼神者，謂七八九六，自然之鬼神。」又聖人賢人鬼神，與自然鬼神，俱能助天地而成物，故鄭總引之也。又鄭注《祭法》「七祀」，謂鬼神「司察小過」，引此「幽則有鬼神」。然則有天地自然之鬼神，有聖人賢人之鬼神，有七祀之鬼神。崔氏云：「明人君及臣，生則有禮樂化民，死則為鬼神以成物。」此唯據聖人賢人之鬼神也。與鄭引《易．繫辭》不合，其義非也。○注「沿猶」至「知也」。○正義曰：五帝三王同用禮樂，是因也，就而損益，是述也。故引《論語》「損益」之事以解之。損益者，則下文「事與時並，名與功偕」是也。
		</region>
	</paragraph>
	<paragraph index="22">
		<region typus="original" subtype="" id="8305" explains="">
故鐘鼓管磬，羽籥干戚，樂之器也。屈伸俯仰，綴兆舒疾，樂之文也。簠簋俎豆，制度文章，禮之器也。升降上下，周還裼襲，禮之文也。
		</region>
		<region typus="comment" subtype="注" id="8306" explains="8305">
○注：綴，謂酇，舞者之位也。兆，其外營域也。○音義：伸音申。綴，丁劣反，徐丁衛反，下「綴遠」、「綴短」皆同。簠簋，上音甫，下居洧反，並祭器名。上下，時掌反。還音旋。裼，思歷反。襲音習。酇，作管反，後同。
		</region>
		<region typus="original" subtype="" id="8307" explains="">
故知禮樂之情者能作，識禮樂之文者能述。
		</region>
		<region typus="comment" subtype="注" id="8308" explains="8307">
○注：述，謂訓其義也。
		</region>
		<region typus="original" subtype="" id="8309" explains="">
作者之謂聖，述者之謂明。明聖者，述作之謂也。
		</region>
	</paragraph>
	<paragraph index="23">
		<region typus="comment" subtype="疏" id="8310" explains="8305,8306,8307,8308,8309">
疏「故鍾」至「謂也」。○正義曰：此一節申明禮樂器之與文，並述作之體。「綴兆疾徐」者，綴，謂舞者行位相連綴也。兆，謂位外之營兆也。○「周還裼襲」者，周，謂行禮周曲迴旋也。裼，謂袒上衣而露裼也。襲，謂掩上衣也。禮盛者尚質，故襲。不盛者尚文，故裼。○「故知禮樂之情者能作」者，下文云「窮本知變，樂之情」，若能窮極其本，識其變通，是知樂之情也。下文云「著誠去偽，禮之經也」，若能顯著誠信，棄去浮偽，是知禮之情也。凡製作者，量事制宜，既能窮本知變，又能著誠去偽，所以能製作者。「識禮樂之文者能述」者，文，謂上經云「屈伸俯仰」、「升降上下」是也。述，謂訓說義理。既知文章升降，辨定是非，故能訓說禮樂義理，不能製作禮樂也。○「作者之謂聖」，聖者通達物理，故「作者之謂聖」，則堯、舜、禹、湯是也。○「述者之謂明」，明者辨說是非，故脩述者之謂明，則子游、子夏之屬是也。
		</region>
	</paragraph>
	<paragraph index="24">
		<region typus="original" subtype="" id="8311" explains="">
樂者，天地之和也。禮者，天地之序也。和故百物皆化，序故群物皆別。
		</region>
		<region typus="comment" subtype="注" id="8312" explains="8311">
○注：化，猶生也。別，謂形體異也。
		</region>
		<region typus="original" subtype="" id="8313" explains="">
樂由天作，禮以地制。
		</region>
		<region typus="comment" subtype="注" id="8314" explains="8313">
○注：言法天地也。
		</region>
		<region typus="original" subtype="" id="8315" explains="">
過制則亂，過作則暴。
		</region>
		<region typus="comment" subtype="注" id="8316" explains="8315">
○注：過，猶誤也，暴失文武之意。
		</region>
		<region typus="original" subtype="" id="8317" explains="">
明於天地，然後能興禮樂也。
		</region>
	</paragraph>
	<paragraph index="25">
		<region typus="comment" subtype="疏" id="8318" explains="8311,8312,8313,8314,8315,8316,8317">
疏「樂者」至「樂也」。○正義曰：此一節申明禮樂從天地而來，王者必明於天地，然後能興禮樂。樂者，調暢陰陽，是「天地之和也」。○「禮者，天地之序也」，禮明貴賤，是「天地之序也」。○「樂由天作」者，樂生於陽，是法天而作也。○「禮以地制」者，禮主於陰，是法地而制，言法天地也。○「過制則亂」者，過，謂誤也。惟聖人識合天地者，則制禮作樂不誤。若非聖識，則必誤，誤制禮，則尊卑淫亂也，猶地體誤，則亂於高下也。○「過作則暴」者，謂違暴失所。若過誤作樂，則樂體違暴，失文武之意，謂文樂武樂雜亂也。
		</region>
	</paragraph>
	<paragraph index="26">
		<region typus="original" subtype="" id="8319" explains="">
論倫無患，樂之情也。欣喜歡愛，樂之官也。
		</region>
		<region typus="comment" subtype="注" id="8320" explains="8319">
○注：倫，猶類也。患，害也。官，猶事也。
		</region>
		<region typus="original" subtype="" id="8321" explains="">
中正無邪，禮之質也。莊敬恭順，禮之制也。
		</region>
		<region typus="comment" subtype="注" id="8322" explains="8321">
○注：質，猶本也。○音義：邪，字又作斜，同，似嗟反。
		</region>
		<region typus="original" subtype="" id="8323" explains="">
若夫禮樂之施於金石，越於聲音，用於宗廟社稷，事乎山川鬼神，則此所與民同也。
		</region>
		<region typus="comment" subtype="注" id="8324" explains="8323">
○注：言情官質制，先王所專也。
		</region>
	</paragraph>
	<paragraph index="27">
		<region typus="comment" subtype="疏" id="8325" explains="8319,8320,8321,8322,8323,8324">
疏「論倫」至「同也」。○正義曰：此一節明禮樂文質不同，事為有異。○「論倫無患」者，樂主和同，論說等倫，無相毀害，是「樂之情也」。言樂之本情，欲使倫等和同，無相損害也。○「欣喜歡愛，樂之官也」者，官，猶事也。賀瑒云：「八音克諧，使物歡欣，此樂之事跡也。」在心則倫類無害，故為樂情。在貌則欣喜歡愛，故為樂事也。○「中正無邪，禮之質也」者，謂內心中正，無有邪僻，是禮之本質也。○「莊敬恭順，禮之制也」者，外貌莊敬，謙恭謹慎，是禮之節制也。○「若夫禮樂之施於金石，越於聲音」者，此明樂也。○「用於宗廟社稷，事乎山川鬼神」者，此明禮也。若通而言之，則禮樂相將矣。○「則此所與民同也」者，言施於金石，越於聲音，用於宗廟社稷，事乎山川鬼神，此等與民共同有也。前經論樂之情，樂之官，禮之質，禮之制，是先王所專有也，言先王獨能專此四事。
		</region>
	</paragraph>
	<paragraph index="28">
		<region typus="original" subtype="" id="8326" explains="">
王者功成作樂，治定制禮，
		</region>
		<region typus="comment" subtype="注" id="8327" explains="8326">
○注：功成、治定，同時耳。功主於王業，治主於教民。《明堂位》說周公曰：「治天下六年，朝諸侯於明堂，制禮作樂。」○音義：王如字，徐於況反。治定，直吏反，注「治定」、「治主」、下「治辯」同。
		</region>
		<region typus="original" subtype="" id="8328" explains="">
其功大者其樂備，其治辯者其禮具。
		</region>
		<region typus="comment" subtype="注" id="8329" explains="8328">
○注：辯，遍也。○音義：辯，本又作辯，舊音遍，按《廣雅》：「辨，遍也。」薄莧反。遍音遍。
		</region>
		<region typus="original" subtype="" id="8330" explains="">
干戚之舞，非備樂也。
		</region>
		<region typus="comment" subtype="注" id="8331" explains="8330">
○注：樂以文德為備，若《咸池》者，孔子曰：「《韶》盡美矣，又盡善也。」謂：「《武》盡美矣，未盡善也。」
		</region>
		<region typus="original" subtype="" id="8332" explains="">
孰亨而祀，非達禮也。
		</region>
		<region typus="comment" subtype="注" id="8333" explains="8332">
○注：達，具也。《郊特牲》曰：「郊血，大饗腥，三獻爓，一獻孰。至敬不饗味而貴氣臭也。」○音義：亨，沈普衡反，徐許兩反。爓，在廉反。
		</region>
		<region typus="original" subtype="" id="8334" explains="">
五帝殊時，不相沿樂。三王異世，不相襲禮。
		</region>
		<region typus="comment" subtype="注" id="8335" explains="8334">
○注：言其有損益也。
		</region>
		<region typus="original" subtype="" id="8336" explains="">
樂極則憂，禮粗則偏矣。
		</region>
		<region typus="comment" subtype="注" id="8337" explains="8336">
○注：樂，人之所好也，害在淫侉。禮，人之所勤也，害在倦略。○音義：粗，倉都反，後皆同。偏音篇，下同。好，呼報反。侉，苦瓜反。
		</region>
		<region typus="original" subtype="" id="8338" explains="">
及夫敦樂而無憂，禮備而不偏者，其唯大聖乎。
		</region>
		<region typus="comment" subtype="注" id="8339" explains="8338">
○注：敦，厚也。○音義：夫音扶，下皆放此。
		</region>
	</paragraph>
	<paragraph index="29">
		<region typus="comment" subtype="疏" id="8340" explains="8326,8327,8328,8329,8330,8331,8332,8333,8334,8335,8336,8337,8338,8339">
疏「王者」至「聖乎」。○正義曰：此章是《樂記》第三章，名曰《樂禮》章也。章中明王者為治，必制禮作樂，故名《樂禮》章也。案鄭《目錄》云第三是《樂施》，第四是《樂言》，第五是《樂禮》。今記者以《樂禮》為第三言，鄭《目錄》當是舊次未合之時，此今所列，或記家別起意，意趣不同故也。○「王者功成作樂，治定制禮」者，功成，謂天子功業既成。治定，謂民得王教，尊卑位定也。然功成治定，俱是一時，但所斷義，各有異也，故分言耳。「功成作樂」者，王者先王之功，由民所樂，故功成命而作樂，以應民所樂之心，猶如民樂。周有干戈而業成，故周王成功，制干戈之樂也。「治定制禮」者，禮以體別為義，今治人得體，故制禮應之。如周王太平乃制禮也。而樂云「作」，禮云「制」者，作是動用，制是裁斷，禮是形化，故言「制」。樂是氣化，故言「作」，亦相互也。《白虎通》云：「樂者，陽也，動作倡始，故言作也。禮者，陰也，系制於陽，故云制也。」治定，謂教民從化。若用質教民治定者，則制禮省略也。若用文教民而治定者，則制禮繁多也。其法雖殊，若大判而論，則五帝以上尚樂，三王之世貴禮，故樂興五帝，禮盛三王，所以爾者，五帝之時尚德，故義取於同和；三王之代尚禮，故義取於儀別。是以樂隨王者之功，禮隨治世之教也。○「其功大者其樂備，其治辯者其禮具」者，辯，遍也。夫禮樂必由其功治，功治有大小，故禮樂亦應以廣狹也。若以一代而言，則武王功治尚小，故禮樂未得備遍。至周公功成治大，故禮樂應之而備也。若異代言之，則堯、舜功大治辯，樂備禮具。若湯、武比於堯、舜，則功小治狹，樂不備，禮不具也。樂備，謂文德備具；不備，謂干戚之舞矣。禮具，則血腥而祭，不具，謂孰亨而祀。言禮樂之體，皆以德為備具也。○「干戚之舞，非備樂也」者，言周樂干戚之舞，非如舜時文德之備樂也。○「孰亨而祀，非達禮也」者，言後世孰亨牲體而祭祀，非如五帝之時血腥之達禮也。○「五帝殊時，不相襲樂」者，沿，因也。五帝既先後殊時，不相共同用一樂也。○「三王異世，不相襲禮」者，三王前後異世，不相共襲因一禮也。若論禮樂之情，則聖王同用也。故前文云「禮樂之情同，故明王以相沿」是也。此論禮樂之跡，損益有殊，隨時而改，故云不相襲也。○「樂極則憂」者，樂人之所好，害在淫侉。若極而不止，則必至憂蹙也。○「禮粗則偏矣」者，偏，謂倦略。禮者，人之所勤，言人不能勤行於禮，好生懈倦，則致粗略。偏，謂不周備也。○「及夫敦樂而無憂者，敦，厚也。厚重於樂，知足則止，而無至於憂也。○「禮備而不偏」者，行禮安靜，委曲備具，不致勤苦倦略。能如此者，其唯大聖乎？言大聖之人，能行禮樂如此也。○注「功成」至「作樂」。○正義曰：「功成治定，同時耳」者，謂一時之事，若周公攝政六年是也。云「功主於王業」者，功，謂王業之功。樂者，聖人所樂，發揚已之功德，故云「功成作樂」。云「治主於教民」者，治定，謂治人安定，使上下有序。禮者，主於施下，明下之從順，故治定制禮也。○注「樂以」至「善也」。○正義曰：鄭之此注，據異代。此經云「干戚非備樂」，明以文德為備，故云「若《咸池》者」，下文云「《咸池》備矣」是也。引《論語》舜以文德為備，故云「《韶》盡美矣」，謂樂音美也，「又盡善也」，謂文德具也。虞舜之時，雜舞干羽於兩階，而文多於武也。謂「《武》盡美矣」者，《大武》之樂，其體美矣，下文說《大武》之樂是也。「未盡善」者，文德猶少，未致太平。○注「達具」至「臭也」。○正義曰：案《禮運》云「薦其血毛」，謂上古也。「腥其俎，熟其殽」，謂中古也。「退而合亨」，謂三王也。是上代質，用血腥，次代文，用亨孰，故引《郊特牲》「郊血，大饗腥，三獻爓，一獻孰」以結之。是卑者爓孰，尊者血腥。尊者禮具，卑者不具。然三王之世，禮文煩多。五帝之時，禮文簡略。今以上世為具禮，下世為不具禮者，禮之所具在於德，上代禮文雖略，德備也。下代禮文雖煩，德不具也。故前文云「大禮與天地同節」，故下篇云「無體」之禮，是其具也。○注「樂人」至「倦略」。○正義曰：「樂，人之所好也，害在淫侉」者，樂聲之作，人聽而不厭，是人之所好，好而不止，放蕩奢佚，故害在淫侉。若朋淫於家，俾晝作夜，物極則反，樂去憂來。又煩手淫聲，慆堙心耳，則哀痛生也。云「禮，人之所勤也」者，一獻之禮，賓主百拜，是所勤也。勞而不堪，有司跛倚，是害在倦略也。
		</region>
	</paragraph>
	<paragraph index="30">
		<region typus="original" subtype="" id="8341" explains="">
天高地下，萬物散殊，而禮制行矣。
		</region>
		<region typus="comment" subtype="注" id="8342" explains="8341">
○注：禮為異也。
		</region>
		<region typus="original" subtype="" id="8343" explains="">
流而不息，合同而化，而樂興焉。
		</region>
		<region typus="comment" subtype="注" id="8344" explains="8343">
○注：樂為同也。
		</region>
		<region typus="original" subtype="" id="8345" explains="">
春作夏長仁也。秋斂冬藏，義也。仁近於樂，義近於禮。
		</region>
		<region typus="comment" subtype="注" id="8346" explains="8345">
○注：言樂法陽而生，禮法陰而成。○音義：夏長，上戶嫁反，下丁丈反，下注「長養」皆同。近，附近之近，又其靳反，下皆同。
		</region>
		<region typus="original" subtype="" id="8347" explains="">
樂者敦和，率神而從天。禮者別宜，居鬼而從地。
		</region>
		<region typus="comment" subtype="注" id="8348" explains="8347">
○注：敦和，樂貴同也。率，循也。從，順也。別宜，禮尚異也。居鬼，謂居其所為，亦言循之也。鬼神，謂先聖先賢也。○音義：惇音純，本又作敦。
		</region>
		<region typus="original" subtype="" id="8349" explains="">
故聖人作樂以應天，制禮以配地。禮樂明備，天地官矣。
		</region>
		<region typus="comment" subtype="注" id="8350" explains="8349">
○注：官，猶事也。各得其事。
		</region>
	</paragraph>
	<paragraph index="31">
		<region typus="comment" subtype="疏" id="8351" explains="8341,8342,8343,8344,8345,8346,8347,8348,8349,8350">
疏「天高」至「官矣」。○正義曰：此一節申明禮樂配於天地，若禮樂備具，則天地之事各得其宜。○「天高地下，萬物散殊，而禮制行矣」者，以天高地下不同，故人倫尊卑有異，其間萬物各散殊塗。禮者，別尊卑，定萬物，是禮之法制行矣○「流而不息，合同而化，而樂興焉」者，言天地萬物流動不息，合會齊同而變化者也。樂者，調和氣性，合德化育，是樂興也。樂主和同，故云「興」，禮主異，故云「行」。此「樂興」與「禮行」相對，樂云「興」，禮加「制」字，而云「禮制行」者，禮以裁製為義，故特加「制」。樂以興作為本，故不云「制」也。○「仁近於樂，義近於禮」者，仁主仁愛，樂主和同，故仁近於樂也。義主斷割，禮為節限，故義近於禮也。○「樂者敦和，率神而從天」者，率，循也。言樂之為體，敦重和同，因循聖人之神氣，而從於天也。○「禮者別宜，居鬼而從地」者，居，謂居處也。言禮之為體，殊別萬物所宜，居處鬼之所為而順地也。樂所以率神者，聖人之魂為神，樂者調和其氣，故云「率神」。禮所以居鬼者，賢人之魂為鬼，禮者裁製形體，故云「居鬼」。居者亦率循之義，變文爾。○「禮樂明備，天地官矣」者，官，猶事也。言聖人能使禮樂顯明備具，則天地之事，各得其利矣。○注「敦和」至「賢也」。○正義曰：「敦和，樂貴同也」者，謂敦重於和，由其貴同，故知敦則貴也，和則同也。「敦和」與「別宜」相對者，「別宜」謂分別其所宜，明「敦和」是敦重其所和也。云「別宜，禮尚異也」者，樂言「敦和」，樂貴同也，禮言「別宜」，是禮尚異也。云「居鬼，謂居其所為，亦言循之也」者，「居鬼」謂居處之所為，「居處」則依循之義也，故云「亦言循之也」。與率神不異，故言「亦」。云「鬼神，謂先聖先賢也」者，鬼則先賢，神即先聖。聖人魂強，能神通變化，樂者清虛無體，亦能變化，故云「率神」也。賢人魂弱，但歸處居住有形，上下之禮亦有體，依循鬼之尊卑，故云「居鬼」也。賀云：以為居鬼者，居其所為，謂若五祀之神，各主其所造而受祭，不得越其分，是不變化也。五祀之神造門，故祭於門；造祭，故祭於灶，故云「居」。義亦通也。
		</region>
	</paragraph>
	<paragraph index="32">
		<region typus="original" subtype="" id="8352" explains="">
天尊地卑，君臣定矣。卑高以陳，貴賤位矣。動靜有常，小大殊矣。方以類聚，物以群分，則性命不同矣。在天成象，在地成形，如此，則禮者，天地之別也。
		</region>
		<region typus="comment" subtype="注" id="8353" explains="8352">
○注：卑、高，謂山澤也。位矣，尊卑之位，像山澤也。動靜，陰陽用事。大小，萬物也。大者常存，小者隨陰陽出入。方，謂行蟲也。物，謂殖生者也。性之言生也。命，生之長短也。像，光耀也。形，體貌也。○音義：卑如字，又音婢，下同。
		</region>
	</paragraph>
	<paragraph index="33">
		<region typus="comment" subtype="疏" id="8354" explains="8352,8353">
疏「天尊」至「別也」。○正義曰：自此以下至「禮樂云」，廣明禮樂之功，包天地之德，各隨文解之。此天尊地卑一經，明禮為天地之別也。○「卑高已陳，貴賤位矣」者，卑謂澤也，高謂山也。山澤列在天地之中，故云「已陳」也。貴賤，即公卿以下，像山川而有貴賤之位也，所以鄭云「位矣」。尊卑之位，像山澤，故鄭注《周易》云：「君臣尊卑之貴賤，如山澤之有高卑也。」○「動靜有常，小大殊矣」者，動靜，謂雷風也。動散有常，故云「常」也。小大，謂萬物也。小，謂草木春生秋殺，及昆蟲夏生冬伏者。大，謂常存，不隨四時變化。變化不等，故云「殊」也。鄭注《易》云「動靜，雷風也」，而鄭此云「陰陽用事」者，亦得會通也。○「方以類聚」者，方，謂走蟲禽獸之屬，各以類聚，不相雜也。○「物以群分」者，物，謂殖生，若草木之屬，各有區分，自殊於藪澤者也。鄭注《易》云「類聚群分，謂水火也」，而此注云「方，謂行蟲。物，謂殖生者」，言二注不同，各有以也。類聚無「方」者，行蟲有性識道理，故稱「方」也。群分稱「物」者，謂殖生無心靈，但一物而已，故云「物」也。○「則性命不同矣」者，性，生也。各有嗜好，謂之為性也。命者，長短夭壽也。行殖之物，既稟大小之殊，故性命夭壽不同。萬物各有群類區分性命之別，故聖人因此制禮，類族緣物，各遂性命也。○「在天成象」者，馬融、王肅注《易》並云：「像者，日月星。」鄭注《易》云：「成象，日月星辰也。」注此云：「像，光耀也。」○「在地成形」者，馬融注《易》云：「植物、動物也。」王肅注《易》云：「山川、群物也。」鄭注《易》云：「謂草木鳥獸也。」注此云：「形，體貌也。」按此三者，所注雖異，其意皆同。○「如此，則禮者，天地之別也」者，合結禮者，天地有別，聖人制禮有殊別，是從天地之分別也。
		</region>
	</paragraph>
	<paragraph index="34">
		<region typus="original" subtype="" id="8355" explains="">
地氣上齊，天氣下降，陰陽相摩，天地相蕩，鼓之以雷霆，奮之以風雨，動之以四時，煖之以日月，而百化興焉。如此，則樂者，天地之和也。
		</region>
		<region typus="comment" subtype="注" id="8356" explains="8355">
○注：齊讀為躋，躋，升也。摩，猶迫也。蕩，猶動也。奮，訊也。百化，百物化生也。○音義：上齊，時掌反。齊，注讀為躋，又作隮，子兮反，升也。摩，本又作磨，末河反，迫也。蕩，本或作蕩，同，大黨反。霆音廷，又作挺。奮，甫問反，《易》作「潤之」。暖，徐詩遠反，沈況遠反。迫音伯。訊，本又作迅，音信。
		</region>
	</paragraph>
	<paragraph index="35">
		<region typus="comment" subtype="疏" id="8357" explains="8355,8356">
疏「地氣」至「和也」。○正義曰：「地氣上齊」者，齊，升也，謂地氣上升天。「天氣下降」者，謂降下與地氣交合。積氣從下升，在樂象氣，故先從地始。形以上為尊，故先禮象形，從天為初。○「陰陽相摩」者，摩，謂切迫，陰陽二氣相切迫也。「天地相蕩」者，蕩，動也，言天地之氣相感動。○「鼓之以雷霆」者，雖以氣生而物未發，故用雷霆以鼓動之。○「奮之以風雨」者，萬物得風雨，奮迅而出也。○「動之以四時」者，言萬生長，隨四時而動也。○「暖之以日月」者，萬物之生，必須日月暖煦之。自「鼓之以雷霆」至「暖之以日月」，皆以天地相蕩之事細別言之耳。○「而百化興焉」者，百化，百物也。興，生也。百物化生由天地，「齊」、「降」以下諸事。○「如此，則樂者，天地之和也」者，此結樂也。言作樂者法象天地之和氣，若作樂和，則天地亦和。前經云「禮者，天地之別」，言制禮者法象之也。若制禮得所，亦能使天地別異。此經「樂者，樂之不和」，則是法天地之和氣，故云「樂者，天地之和也」。
		</region>
	</paragraph>
	<paragraph index="36">
		<region typus="original" subtype="" id="8358" explains="">
化不時則不生，男女無辨則亂升，天地之情也。
		</region>
		<region typus="comment" subtype="注" id="8359" explains="8358">
○注：辨，別也。升，成也。樂失則害物，禮失則亂人。
		</region>
	</paragraph>
	<paragraph index="37">
		<region typus="comment" subtype="疏" id="8360" explains="8358,8359">
疏「化不」至「情也」。○正義曰：此一經明天地不時，由禮樂失所。○「化不時」者，謂天地化養，不得其時，則不生物也。此明樂所以調和變化故也。○「男女無辨則亂升」者，升，成也。辨，別也。若男女雜亂無別，則亂成也。此明禮之所以別男女故也。○「天地之情也」者，樂以法天，化得其時則物生，不得其時則物不生，是天之情也。禮以法地，男女有別則治興，男女無別則亂成，是地之情也。皇氏云：「天地無情，以人心而謂之耳。」
		</region>
	</paragraph>
	<paragraph index="38">
		<region typus="original" subtype="" id="8361" explains="">
及夫禮樂之極乎天而蟠乎地，行乎陰陽而通乎鬼神，窮高極遠而測深厚。
		</region>
		<region typus="comment" subtype="注" id="8362" explains="8361">
○注：極，至也。蟠，猶委也。高遠，三辰也。深厚，山川也。言禮樂之道，上至於天，下委於地，則其間無所不之。○音義：蟠，步丹反，或蒲河反，注同。
		</region>
	</paragraph>
	<paragraph index="39">
		<region typus="comment" subtype="疏" id="8363" explains="8361,8362">
疏「及夫」至「深厚」。○正義曰：此一節盛說禮樂之大。○「極乎天」者，極，至也。言禮樂上至乎天。○「而蟠乎地」者，蟠，委也。言禮樂下委於地。禮法天地高下，是禮至委於天地。樂法地氣上升，天氣下降，是樂至委於天地。天高故言「至」，地下故言「委」。○「行乎陰陽」者，禮法動靜有常，樂法陰陽相摩，是禮樂行乎陰陽，陰陽和，四時玉燭，應於禮樂，是禮樂行乎陰陽。○「而通乎鬼神」者，禮樂用之以祭鬼神，是「通乎鬼神」也。○「窮高極遠」者，窮，盡也。高遠，謂天之三光，三光應禮樂而明，是禮樂盡三光之道也。○「而測深厚」者，測，知也。深厚，謂地之山川。山川應禮樂而出瑞應，是測深厚。此經盛論禮樂之大厚，雖取象於天地功德，又能遍滿於天地之間。《禮運》云「天降膏露」，是極乎天也。「地出醴泉」，是蟠乎地也。日月歲時無易，百穀用成，是行乎陰陽也。作樂一變，以至六變，百神俱至，是通乎鬼神也。《孝經緯》云「景星出」，是窮高極遠也。《禮運》云「山出器車」，「魚鮪不淰」，是測深厚也。言禮樂無所不至。
		</region>
	</paragraph>
	<paragraph index="40">
		<region typus="original" subtype="" id="8364" explains="">
樂著大始，而禮居成物。
		</region>
		<region typus="comment" subtype="注" id="8365" explains="8364">
○注：著之言處也。大始，百物之始主也。○音義：著，直略反，處也，注「著之言」同。大音泰，注同。處，昌呂反。
		</region>
		<region typus="original" subtype="" id="8366" explains="">
著不息者，天也。著不動者，地也。
		</region>
		<region typus="comment" subtype="注" id="8367" explains="8366">
○注：著，猶明白也。息，猶休止也。《易》曰：「天行健，君子以自強不息。」
		</region>
		<region typus="original" subtype="" id="8368" explains="">
一動一靜者，天地之間也。
		</region>
		<region typus="comment" subtype="注" id="8369" explains="8368">
○注：間，謂百物也。
		</region>
		<region typus="original" subtype="" id="8370" explains="">
故聖人曰「禮樂」云。
		</region>
		<region typus="comment" subtype="注" id="8371" explains="8370">
○注：言禮樂之法天地也，樂靜而禮動，其並用事，則亦天地之間耳。
		</region>
	</paragraph>
	<paragraph index="41">
		<region typus="comment" subtype="疏" id="8372" explains="8364,8365,8366,8367,8368,8369,8370,8371">
疏「樂者」至「樂云」。○正義曰：「樂著大始，而禮居成物」者，言樂象於天，天為生物之始。著，猶處也，是「樂處大始」。禮法於地，言禮以稟天氣以成於物，故云「禮居成物」。「著」與「居」相對，故注以「著」為「處」也。○「著不息者，天也，著不動者，地也」者，「著」謂顯著。言顯著明白，運生不息者，是天也。案《易．乾．象》云：「天行健，君子以自強不息也。」顯著養物不移動者，地也，故《坤卦．彖》云：「安貞吉。」言樂法於天，動而不息，禮象於地，靜而不動。○「一動一靜，天地之間也」者，動者，或一物飛走蠢動，感天之陽氣也。靜者，或一物安伏而止靜，感地之陰氣也。「天地之間也」者，言此一動一靜，在天地之間所有百物也。動則《周禮》動物及雷風日月之屬是也，靜則植物山陵之屬是也。○「故聖人曰禮樂云」者，云，言也。謂禮樂所言，法天地也。記者引聖人語證此一章也，言聖人云此一章，是禮樂法天地，故言「聖人曰禮樂云」。○注「樂靜」至「間耳」。○正義曰：言禮樂之法天地也，樂靜而禮動，其並用事，則亦天地之間耳。釋禮樂所以亦是天地之間物義也。若離而言之，則樂靜禮動。若禮樂合用事，則同有動靜，故如天地之間，物有動靜也。
		</region>
	</paragraph>
	<paragraph index="42">
		<region typus="original" subtype="" id="8373" explains="">
昔者，舜作五弦之琴以歌《南風》，夔始制樂以賞諸侯。
		</region>
		<region typus="comment" subtype="注" id="8374" explains="8373">
○注：夔欲舜與天下之君共此樂也。南風，長養之風也，以言父母之長養己，其辭未聞也。夔舜時典樂者也。《書》曰：「夔，命女典樂。」○音義：夔，求龜反，舜臣。女音汝。
		</region>
	</paragraph>
	<paragraph index="43">
		<region typus="comment" subtype="疏" id="8375" explains="8373,8374">
疏「昔者」至「諸侯」。○正義曰：此一節論《樂記》第四章，名為《樂施》，施者，用於天下，此章中明樂施被之事也。本是第三，前既推禮章為第三，此為第四，亦明禮樂既備，後乃施布天下也。自此至「知其行也」，此一節特明聖人制樂以賞諸侯，其功大者其樂備。○「昔者，舜作五弦之琴以歌《南風》」者，五弦，謂無文武二弦，唯宮、商等之五弦也。《南風》，詩名，是孝子之詩。南風，長養萬物，而孝子歌之，言己得父母生長，如萬物得南風生也。舜有孝行，故以此五弦之琴歌《南風》之詩，而教天下之孝也。此詩今無，故鄭注云：「其辭未聞也。」案《世本》云：「神農作琴。」今云舜作者，非謂舜始造也，正用此琴特歌《南風》，始自舜耳。或五弦始舜也。○「夔始制樂以賞諸侯」者，夔是舜典樂之官，名夔，欲天下同行舜道，故歌此《南風》以賞諸侯，使海內同孝也。然樂之始，亦不正在夔也，正是夔始以此詩與諸侯。○注「夔欲」至「典樂」。○正義曰：「夔欲舜與天下之君共此樂」者，舜既獨歌《南風》，夔為典樂之官，欲令舜與天下諸侯共歌此《南風》之樂，故制此《南風》之樂以賞諸侯。云「其辭未聞也」者，此《南風》歌辭，未得聞也。如鄭此言，則非《詩．凱風》之篇也。熊氏以為《凱風》，非矣。案《聖證論》引《尸子》及《家語》難鄭云：「昔者舜彈五弦之琴，其辭曰：『南風之薰兮，可以解吾民之慍兮。南風之時兮，可以阜吾民之財兮。』鄭云『其辭未聞』，失其義也。」今案馬昭云：「《家語》王肅所增加，非鄭所見。」又《尸子》雜說，不可取證正經，故言「未聞」也。
		</region>
	</paragraph>
	<paragraph index="44">
		<region typus="original" subtype="" id="8376" explains="">
故天子之為樂也，以賞諸侯之有德者也。德盛而教尊，五穀時熟，然後賞之以樂。故其治民勞者，其舞行綴遠。其治民逸者，其舞行綴短。
		</region>
		<region typus="comment" subtype="注" id="8377" explains="8376">
○注：民勞則德薄，酇相去遠，舞人少也。民逸則德盛，酇相去近，舞人多也。○音義：行，戶剛反，下同。
		</region>
	</paragraph>
	<paragraph index="45">
		<region typus="comment" subtype="疏" id="8378" explains="8376,8377">
疏「故天」至「綴短」。○正義曰：此一經明諸侯德尊樂備舞具，各隨文解之。○「故其治民勞者，其舞行綴遠」者，綴，謂酇也。「遠」是舞者外營域行列之處。若諸侯治理於民，使民勞苦者，由君德薄，賞之以樂，舞人既少，故其舞人相去行綴遠，謂由人少舞處寬也。○「其治民逸者，其舞行綴短」者，此諸侯治理於民使逸樂，由其君德盛，故賞之以樂，舞人多，故去行綴短也，謂由人多舞處狹也。舞處之綴一種，但人多則去之近，人少則去之遠也。○注「民勞」至「多也」。○正義曰：酇，謂酇聚。舞人行位之處，立表酇以識之。
		</region>
	</paragraph>
	<paragraph index="46">
		<region typus="original" subtype="" id="8379" explains="">
故觀其舞，知其德，聞其謚，知其行也。謚者，行之跡也。
		</region>
		<region typus="comment" subtype="注" id="8380" explains="8379">
○注：○音義：行，下孟反，注同。
		</region>
	</paragraph>
	<paragraph index="47">
		<region typus="comment" subtype="疏" id="8381" explains="8379,8380">
疏「故觀」至「行也」。○正義曰：此覆結上文。○音義：觀其舞之遠近，則知其德之薄厚，由舞所以表德也。○「聞其謚，知其行也」者，此一句以謚比擬其舞也，聞謚之善否，知其行之所好惡，由謚所以跡行也。
		</region>
	</paragraph>
	<paragraph index="48">
		<region typus="original" subtype="" id="8382" explains="">
《大章》，章之也。
		</region>
		<region typus="comment" subtype="注" id="8383" explains="8382">
○注：堯樂名也，言堯德章明也，《周禮》闕之，或作《大卷》。
		</region>
		<region typus="original" subtype="" id="8384" explains="">
《咸池》，備矣，
		</region>
		<region typus="comment" subtype="注" id="8385" explains="8384">
○注：黃帝所作樂名也，堯增脩而用之。咸，皆也。池之言施也，言德之無不施也。《周禮》曰《大咸》。○音義：大咸，如字，一本作「大卷」，並音權。
		</region>
		<region typus="original" subtype="" id="8386" explains="">
《韶》，繼也。
		</region>
		<region typus="comment" subtype="注" id="8387" explains="8386">
○注：舜樂名也，韶之言紹也，言舜能繼紹堯之德，《周禮》曰《大韶》。○音義：韶，上遙反，注同。
		</region>
		<region typus="original" subtype="" id="8388" explains="">
《夏》，大也。
		</region>
		<region typus="comment" subtype="注" id="8389" explains="8388">
○注：禹樂名也。言禹能大堯舜之德，《周禮》曰《大夏》。
		</region>
		<region typus="original" subtype="" id="8390" explains="">
殷、周之樂盡矣。
		</region>
		<region typus="comment" subtype="注" id="8391" explains="8390">
○注：言盡人事也，《周禮》曰《大濩》、《大武》。○音義：濩音護。
		</region>
	</paragraph>
	<paragraph index="49">
		<region typus="comment" subtype="疏" id="8392" explains="8382,8383,8384,8385,8386,8387,8388,8389,8390,8391">
疏「大章」至「盡矣」。○正義曰：此一節論六代之樂也。○「《大章》，章之也」者，章，明也。堯樂謂之《大章》者，言堯之德章明於天下也。○「《咸池》，備矣」者，咸，皆也。池，施也。《咸池》，皇帝之樂名，言黃帝之德皆施被於天下，無不周遍，是為備具矣。○「《韶》，繼也」者，韶，舜樂名。言舜之道德能繼紹於堯也。○「《夏》，大也」者，《夏》禹樂名，言禹能光大堯、舜之德。○「殷，周之樂盡矣」者，殷樂，謂湯之《大濩》也。周樂，謂周之《大武》也，言於人事盡極矣。但自夏以前，皆以文德王有天下，殷、週二代，唯以武功為民除殘伐暴，民得以生，人事道理盡極矣。○注「堯樂」至「《大卷》」。○正義曰：知《大章》堯樂者，案《樂緯》及《禮樂志》云：「黃帝曰《咸池》，堯作《大章》。」故知《大章》堯樂名也。云「《周禮》闕」者，言《周禮》無《大章》，故云「闕」也。此本云《大章》，《周禮》曰《大卷》，言此《大章》當《周禮》《大卷》也。○注「黃帝」至「《大咸》」。○正義曰：今知《咸池》是黃帝所作樂名者，案《樂緯》及《禮樂志》云：「皇帝曰《咸池》。」故知《咸池》是黃帝樂名。云「堯增脩而用之」者，此黃帝所作《咸池》之樂，至堯之時，更增改脩治而用之。《周禮．大司樂》謂之《大咸》。《咸池》雖黃帝之樂，若堯既增脩而用之者，則《世本》名《咸池》是也，故此文次在《大章》之下矣。又《周禮》云：「《咸池》以祭地。」黃帝之樂，堯不增脩者，則別立其名，則此《大章》是也。其《咸池》雖黃帝之樂，堯增脩者，至周謂之《大咸》。其黃帝之樂，堯不增脩《大章》者，至周謂之《大卷》。於周之世，其黃帝樂，堯不增脩，謂之《大卷》者，更加以《云門》之號，是《云門》、《大卷》一也。熊氏云：「知《大卷》當《大章》者，案《周禮》云『《云門》、《大卷》』，《大卷》在《大咸》之上，此《大章》在《咸池》之上，故知《大卷》當《大章》。知周別為黃帝堯名《云門》者，以此《樂記》唯云《咸池》、《大章》，無《云門》之名。《周禮》，《云門》在六代樂之首，故知別為黃帝立《云門》之名也。知於《大卷》之上加《云門》者，以黃帝之樂，堯增脩者既謂之《咸池》，不增脩者別名《大卷》。明周為黃帝於不增脩之樂別更立名，故知於《大卷》之上別加《云門》，是《云門》、《大卷》一也。」故《周禮》「《云門》、《大卷》，鄭注云：「黃帝曰《云門》、《大卷》，言黃帝之德，如云之出，民得以有族類。」知黃帝之樂，堯增脩曰《咸池》者，以《禮樂志》云：「黃帝曰《咸池》。」今《周禮》《大咸》在《云門》之下、《大韶》之上，當堯之代，故知堯增脩曰《咸池》。增脩者，以五帝殊時，不相沿樂，故知堯增脩也。知樂有增脩者，《禮樂志》：「漢之《文始舞》者，《韶舞》，高帝六年更云改名《文始》也。漢之《五行舞》者，本周舞，始皇二十六年更立《五行舞》。」是知有增脩之法。熊氏又云：「案《孝經．鉤命決》云：『伏犧樂為《立基》，神農樂為《下謀》，祝融樂為《祝續》。」案《樂緯》云：「黃帝曰《咸池》，帝嚳曰《六英》，顓頊曰《五莖》，堯作《大章》，舜曰《簫韶》禹曰《大夏》，商曰《大濩》，周曰《大武》，《象》。」《禮樂志》云：「顓頊作《六莖》，帝嚳作《五英》。」與《樂緯》不同，其餘無異名。曰《六英》者，宋均注云：「為六合之英華。」五龍為五莖者，能為五行之道立根莖也。○注「韶之言紹也」。○正義曰：案《元命包》云：「舜之時，民樂紹堯業。」故云「韶之言紹也」。○注「言禹能大堯舜之德」。○正義曰：案《大司樂》注云：「禹德能大中國。」此云「大堯舜之德」者，以廣大中國，則是大堯舜德，其義然也。○注「《周禮》曰《大濩》、《大武》」。○正義曰：案《大司樂》注云：「湯德能使天下得其所，是其德也。」《元命包》曰：「湯之時，民樂其救之於患害，故曰《濩》。」救世由救之，故民得所，義亦通也。《大武》，武王樂也，以武取定天下，周公制焉。
		</region>
	</paragraph>
	<paragraph index="50">
		<region typus="original" subtype="" id="8393" explains="">
天地之道，寒暑不時則疾，風雨不節則饑。教者，民之寒暑也，教不時則傷世。事者，民之風雨也，事不節則無功。
		</region>
		<region typus="comment" subtype="注" id="8394" explains="8393">
○注：教，謂樂也。○音義：饑，居祈反。
		</region>
		<region typus="original" subtype="" id="8395" explains="">
然則先王之為樂也，以法治也，善則行象德矣。
		</region>
		<region typus="comment" subtype="注" id="8396" explains="8395">
○注：以法治，以樂為治之法。行象德，民之行順君之德也。○音義：治，直吏反，下同。
		</region>
	</paragraph>
	<paragraph index="51">
		<region typus="comment" subtype="疏" id="8397" explains="8393,8394,8395,8396">
疏「天地」至「德矣」。○正義曰：此一節明樂之為善。樂得其所，則事有功也。○「然則先王之為樂也，以法治也」者，言先王作樂以為治為法，若樂善則治得其善，若樂不善則治乖於法，則前文「教不時則傷世，事不節則無功」是也。○「善則行象德矣」者，言人君為治得其所教化美善，則下民之行法象君之德也。
		</region>
	</paragraph>
	<paragraph index="52">
		<region typus="original" subtype="" id="8398" explains="">
夫豢豕為酒，非以為禍也，而獄訟益繁，則酒之流生禍也。
		</region>
		<region typus="comment" subtype="注" id="8399" explains="8398">
○注：以穀食犬豕曰豢。為，作也，言豢豕作酒，本以饗祀養賢，而小人飲之善酗，以致獄訟。○音義：豢音患，養也。食音嗣。酗，許具反。
		</region>
		<region typus="original" subtype="" id="8400" explains="">
是故先王因為酒禮。壹獻之禮，賓主百拜，終日飲酒而不得醉焉，此先王之所以備酒禍也。
		</region>
		<region typus="comment" subtype="注" id="8401" explains="8400">
○注：壹獻，士飲酒之禮。百拜，以喻多。
		</region>
		<region typus="original" subtype="" id="8402" explains="">
故酒食者，所以合歡也。樂者，所以象德也。禮者，所以綴淫也。
		</region>
		<region typus="comment" subtype="注" id="8403" explains="8402">
○注：綴，猶止也。○音義：綴，知劣反。
		</region>
		<region typus="original" subtype="" id="8404" explains="">
是故先王有大事，必有禮以哀之。有大福，必有禮以樂之。哀樂之分，皆以禮終。
		</region>
		<region typus="comment" subtype="注" id="8405" explains="8404">
○注：大事，謂死喪也。○音義：樂音洛，下「所樂」、「哀樂」、「康樂」皆同。分，扶問反。
		</region>
		<region typus="original" subtype="" id="8406" explains="">
樂也者，聖人之所樂也，而可以善民心。其感人深，其移風易俗，故先王著其教焉。
		</region>
		<region typus="comment" subtype="注" id="8407" explains="8406">
○注：著，猶立也，謂立司樂以下，使教國子。○音義：著，知慮反。
		</region>
	</paragraph>
	<paragraph index="53">
		<region typus="comment" subtype="疏" id="8408" explains="8398,8399,8400,8401,8402,8403,8404,8405,8406,8407">
疏「夫豢」至「教焉」。○正義曰：此一節明言禮樂之設不得其所，則禍亂興，故先王節其禮樂以防淫亂也。○「夫豢豕為酒，非以為禍也」者，豢，養也，言養豕作酒，本為行禮，非以為禍亂而為也。○「而獄訟益繁，則酒之流生禍也」者，言由酒至酗，鬥爭殺傷，而刑獄增益繁多，則是酒之流害，所以生此獄訟之禍也。○「是故先王因為酒禮」者，由其生禍，故先王因此為飲酒之禮也。○「壹獻之禮，賓主百拜」者，謂士之饗禮，唯有壹獻，言所獻酒少也。從初至末，賓主相答而有百拜，言拜數多也。是意在於敬，不在酒也。○「終日飲酒而不得醉焉」者，謂饗禮也。以其恭敬，示飲而已，故不得醉也。○「樂者，所以象德也」者，謂君作樂以訓民，使民法象其德也。「禮者，所以綴淫也」者，綴，止也。言人君制禮以教天下，所以綴止淫邪也。○「樂也者，聖人之所樂也」者，言樂體者，聖人心所愛樂也。聖人貪愛此樂，以樂身化民。○「而可以善民心」者，言用樂化民，調善民心。○「其感人深」者，言樂本從民心而來，乃成於樂，故感動人深也。○「其移風易俗」者，風，謂水土之風氣，謂舒疾剛柔。俗，謂君上之情慾，謂好惡趣捨。用樂化之，故使惡風移改，弊俗變易。○「故先王著其教焉」者，著，立也。以其樂功如此，故先王立樂官，以樂教化焉。○注「壹獻」至「喻多」。○正義曰：凡饗禮，案《大行人》云：上公九獻，侯伯七獻，子男五獻，並依命數。其臣介則孤同子男，卿大夫略為一節，但三獻，則天子諸侯之士同壹獻。故昭六年「季孫宿如晉，晉侯享之，有加籩。武子退，使行人告曰：得貺，不過三獻」，是其事也。但春秋亂世之法，或有大夫五獻者，故昭元年鄭伯享趙孟，「具五獻之籩豆於幕下」，是亂世之法也。或者鄭以公孤之禮享趙孟，故五獻也。言「百拜喻多」者，案今《鄉飲酒》之禮，是壹獻，無百拜。今云「百拜」，故喻多也。
		</region>
	</paragraph>
	<paragraph index="54">
		<region typus="original" subtype="" id="8409" explains="">
夫民有血氣心知之性，而無哀樂喜怒之常，應感起物而動，然後心術形焉。
		</region>
		<region typus="comment" subtype="注" id="8410" explains="8409">
○注：言在所以感之也。術，所由也。形，猶見也。○音義：知音智。應，於甑反，篇內同。見，賢遍反。
		</region>
		<region typus="original" subtype="" id="8411" explains="">
是故志微、噍殺之音作，而民思憂。嘽諧、慢易、繁文、簡節之音作，而民康樂。粗厲、猛起、奮末、廣賁之音作，而民剛毅。廉直、勁正、莊誠之音作，而民肅敬。寬裕、肉好、順成、和動之音作，而民慈愛。流辟、邪散、狄成、滌濫之音作，而民淫亂。
		</region>
		<region typus="comment" subtype="注" id="8412" explains="8411">
○注：志微，意細也。吳公子札聽《鄭風》，而曰：「其細已，甚民弗堪也。」簡節，少易也。奮末，動使四支也。賁讀為憤，憤，怒氣充實也。《春秋傳》曰：「血氣狡憤。」肉，肥也。狄滌，往來疾貌也。濫，僣差也。此皆民心無常之效也。肉，或為「潤」。○音義：噍，子遙反。殺，色界反，又色例反。嗯，息吏反，又音斯。嘽，昌善反。諧，戶皆反。慢，本又作慢，莫諫反。易，以豉反，注同。粗，七奴反。賁，依注讀為憤，扶粉反。勁，吉正反。裕，羊樹反。肉，而救反，肥也，注同。好，呼報反。辟，匹亦反。邪，似嗟反，後皆同。狄，他歷反，注同。滌，大歷反，注同。濫，力暫反。札，測八反。賁，讀音奔，又補義反。狡，本又作交，古卯反，又音郊。僣，子念反。效，戶教反。
		</region>
	</paragraph>
	<paragraph index="55">
		<region typus="comment" subtype="疏" id="8413" explains="8409,8410,8411,8412">
疏「夫民」至「淫亂」。○正義曰：皇氏以為自此以下至「君子賤之也」，是樂言之科，各隨文解之。此一節「民有血氣以下」至「淫亂以上」，論人心皆不同，隨樂而變。夫樂聲善惡，本由民心而生，所感善事則善聲應，所感惡事則惡聲起。樂之善惡，初則從民心而興，後乃合成為樂。樂又下感於人，善樂感人，則人化之為善，惡樂感人，則人隨之為惡。是樂出於人，而還感人，猶如雨出於山而還雨山，火出於木而還燔木。故此篇之首，論人能興樂，此章之意，論樂能感人也。○「故民有血氣心知之性」者，人由血氣而有心知，故「血氣」「心知」連言之，其性雖一，所感不恒，故云「而無哀樂喜怒之常」也。「應感起物而動」者，言內心應感，起於外物，謂物來感己，心遂應之，念慮興動，故云「應感起物而動」。○「然後心術形焉」者，術，謂所由道路也。形，見也。以其感物所動故，然後心之所由道路而形見焉。心術見者，即下文是也。○「是故志微、□殺之音作，而民思憂」者，志微，謂人君志意微細。□殺，謂樂聲□蹙殺小。如此音作，而民感之，則悲思憂愁也。○「嘽諧、慢易、繁文、簡節之音作，而民康樂」者，嘽寬也。諧，和也。慢，疏也。繁，多也。簡節，易少也。康，安也。言君若道德嘽和疏易，則樂音多文采，而節奏簡略，則下民所以安樂也。○「粗厲、猛起、奮末、廣賁之音作，而民剛毅」者，粗厲，謂人君性氣粗疏威厲。猛起，謂武猛發起。奮末，謂奮動手足。廣賁，謂樂聲廣大，憤氣充滿。如此音作，而民感之，則性氣剛毅也。○「廉直、勁正、莊誠之音作，而民肅敬」者，君若廉直勁正，則樂音矜莊、嚴栗而誠信，故民應之而肅敬也。○「寬裕、肉好、順成、和動之音作，而民慈愛」者，肉，謂厚重者也。君上如寬裕厚重，則樂音應序而和諧動作，故民皆應之而慈愛也。○「流辟、邪散、狄成、滌濫之音作，而民淫亂」者，流辟，謂君志流移不靜。邪散，謂違辟不正，放邪散亂。狄成、滌濫，皆謂往來速疾，謂樂之曲折，速疾而成，疾速而止。僣濫，止謂樂聲急速。如此音作，民感之淫亂也。此六事所云音者，皆據君德及樂音相雜也。君德好而樂音亦好，君德惡而樂音亦惡，皆上句論君德，下句論樂音。其意易盡者，則一句四字以結之，「志微、□殺」是也。其狀難盡者，則兩句八字以結之，「嘽諧、慢易、繁文、簡節」之類是也。意稍可盡者，或六字以結之，「廉直、勁正、莊誠」是也。○注「志微」至「貌也」。○正義曰：云「志微，意細也」者，謂君德也，言君意苛細，樂聲亦苛細也。故鄭引襄二十九年吳公子札聽《鄭風》，云「其細已甚」，是聽《鄭風》而知君德苛細也。云「簡節，少易也」者，謂樂聲曲折雖繁多，其節簡少，謂緩歌而疏節也。云「奮末，動使四支也」者，以身為本，以手足為末，故云「動使四支」。云「賁讀為憤，憤，怒氣充實也」者，以經之「賁」字，於《易卦》賁為「飾賁」，又為「大」，皆非猛厲之類，故讀為「憤」，引《春秋傳》以證之。案僖十五年《左傳》，稱晉侯欲乘鄭之小駟，慶鄭諫云：「小駟，鄭之所入也。」言馬之血氣狡作憤怒也。云「肉，肥也」者，言人肉多則體肥，以喻人之性行敦重也。云「狄滌，往來疾貌也」者，《詩》云：「踧踧周道。」字雖異，與此狄同。《詩》又云：「滌滌山川。」皆物之形狀故，云「往來疾貌」。謂樂之曲折，音聲速疾也。
		</region>
	</paragraph>
	<paragraph index="56">
		<region typus="original" subtype="" id="8414" explains="">
是故先王本之情性，稽之度數，制之禮義，合生氣之和，道五常之行，使之陽而不散，陰而不密，剛氣不怒，柔氣不懾，四暢交於中，而發作於外，皆安其位，而不相奪也。
		</region>
		<region typus="comment" subtype="注" id="8415" explains="8414">
○注：生氣，陰陽氣也。五常，五行也。密之言閉也。懾，猶恐懼也。○「稽，古奚反。道音導。行，下孟反。懾，之涉反。暢，敕亮反。恐，曲勇反。
		</region>
		<region typus="original" subtype="" id="8416" explains="">
然後立之學等，廣其節奏，省其文采，以繩德厚，
		</region>
		<region typus="comment" subtype="注" id="8417" explains="8416">
○注：等，差也，各用其才之差學之。廣，謂增習之。省，猶審也。文采，謂節奏合也。繩，猶度也。《周禮．大司樂》：「以樂語教國子，興、道、諷、誦、言、語。以樂舞教國子，舞《云門》、《大卷》、《大咸》、《大韶》、《大夏》、《大濩》、《大武》。」○音義：省，西領反。度，大各反。興道，上許膺反，下音導。諷，芳鳳反。卷音權。
		</region>
		<region typus="original" subtype="" id="8418" explains="">
律小大之稱，比終始之序，以象事行，
		</region>
		<region typus="comment" subtype="注" id="8419" explains="8418">
○注：律，六律也。《周禮．典同》：「以六律六同濟天地四方陰陽之聲，以為樂器。」小大，謂高聲、正聲之類也。終始，謂始於宮，終於羽。宗廟黃鐘為宮，大呂為角，大蔟為徵，應鍾為羽，以象事行。君為宮，商為臣。○音義：稱，尺證反。比，毗志反。大蔟，音泰，蔟，七豆反。
		</region>
		<region typus="original" subtype="" id="8420" explains="">
使親疏、貴賤，長幼、男女之理，皆形見於樂，故曰：「樂觀其深矣。」
		</region>
		<region typus="comment" subtype="注" id="8421" explains="8420">
○注：謂同聽之，莫不和敬，莫不和順，莫不和親。○音義：長幼，丁丈反，下同。見，賢遍反。
		</region>
	</paragraph>
	<paragraph index="57">
		<region typus="comment" subtype="疏" id="8422" explains="8414,8415,8416,8417,8418,8419,8420,8421">
疏「是故」至「深矣」。○正義曰：上經既明樂之感人，故此節明先王節人情性，使之和其律呂，親疏有序，男女不亂，乃成為樂也。○「本之情性」者，言自然所感謂之性，因物念慮謂之情。言先王制樂，本人情性。○「稽之度數」者，稽之言考也，既得人情，考之使合度數。○「制之禮義」者，謂裁製人情以禮義。○「合生氣之和，道五常之行」者，言聖人裁製人情，使合生氣之和，道達人情以五常之行，謂依金木水火土之性也。○「使之陽而不散」者，陽主發動，失在流散，先王教之感陽氣者，不使放散也。○「陰而不密」者，密，閉也。陰主幽靜，失在閉塞，先王節民情感陰氣者，不有閉塞也。○「剛氣不怒，柔氣不懾」者，言先王節之，使剛氣者不至暴怒，感柔氣者不至恐懼也。○「四暢交於中，而發作於外」者，四暢謂陰陽剛柔也。四者通暢，交在身中，而發見動作於身外也。○「皆安其位，而不相奪也」者，言陰陽剛柔各得其所，是「安其位」也。不相侵犯，是「不相奪」也。○「然後立之學等」者，先王欲稽之度數，制之禮義，非教不可，故立之學等，使依其才藝等級而教學之。○「廣其節奏」者，廣，謂增習寬廣其樂之節奏也。○「省其文采」者，省，謂省審也。文采，謂樂之宮商相應，若五色文采，省其音曲文采也。○「以繩德厚」者，繩，度也。謂準度以道德仁厚也。○「律小大之稱」者，律，謂六律。小之與大，以為樂器，使音聲相稱也。○「比終始之序」者，五聲始於宮，終於羽，比五聲終始，使有次序也。○「以象事行」者，謂使人法象五聲，是「事行」也。若宮象君，商象臣，角象民，徵象事，羽象物，是「以象事行」也。○「皆形見於樂」者，以先王制樂如此，以化於民，由樂聲調和，故親疏之理，見於樂聲也。樂聲有清濁高下，故貴賤長幼，見於樂也。以樂聲有陰陽律呂，故男女之理見於樂也。○「故曰：樂觀其深矣」者，皇氏云：「古語云：『樂觀其深。』言樂為道，人觀之益大深。」古語有此，故記者引古語以結之。○注「生氣」至「行也」。○正義曰：云：「生氣，陰陽氣也」者，下云「陽而不散，陰而不密」，故為陰陽。云「五常，五行也」者，此經有陰陽剛柔，皆自天地之氣，故以五常為五行，非父義母慈之德謂五常之行者。若木性仁，金性義，火性禮，水性智，土性信，五常之行也。○注「等差」至「國子」。○正義曰：經云：「立之學等」，是學有等差，隨才高下而為等。云「廣，謂增習之」者，學者習音樂，使其廣大也。云「文采，謂節奏合也」者，文，謂宮、商相應，若畫采成文，即上文「聲成文」是也。云「繩，猶度也」，繩是量度之物，經云「以繩德厚」，謂量度之以道德仁厚，故鄭引《周禮．大司樂》「以樂語教國子，興、道、諷、誦、言、語。以樂舞教國子之等」是也。○注「律六」至「為臣」。○正義曰：引《周禮．典同》者，證樂器用六律、六呂也。案《典同》云：「辨天地四方陰陽之聲。」鄭注云「六律六呂，佈於四方，陽聲屬天，陰聲屬地」，故云「天地四方陰陽之聲」，陰聲謂六呂，陽聲謂六律。云「以為樂器小大」者，若黃鐘之律長九寸，應鍾之律長四寸半強，各自倍半為鐘，是其「小大」也。云「謂高聲、正聲之類也」者，案《周禮．典同》云「高聲混」，鄭注云：「玄謂高鍾形大上，上大也，高則聲上藏袞然。」「正聲緩」，鄭云：「正，謂上下直，正則聲緩無所動。」「下聲肆」，鄭云：「下，謂鍾形大下，下大也，下則聲出去放肆。」「陂聲散」，鄭云：「陂，謂偏侈，陂則聲離散也。」「險聲斂」，鄭云：「險，謂偏弇也，險則聲斂不越也。」「達聲贏」，鄭云：「達，謂其形微大也，達則聲有餘。」「微聲」，鄭云：「微，謂其形微小，聲小不成也。」「回聲衍」，鄭云：「回，謂形微圜也，回則其聲淫衍，無鴻殺也。」「侈聲筰」，鄭云：「侈，謂中央約也，侈則聲迫筰出去疾也。」「弇聲郁」，鄭云：「弇，謂中央寬也，弇則聲郁勃不出也。」「薄聲甄」，鄭云：「甄，猶掉也，鍾微薄則聲掉。」「厚聲石」，鄭云：「大厚則如石，叩之無聲。」此等之聲，皆鍾形不得其所，此引之，證「大小稱」者，以作鍾之法，須小大稱宜。今鍾不得其所，明其不稱也。云「宗廟黃鐘為宮，大呂為角，大簇為徵，應鍾為羽」者，《大司樂》文，袷祭降神之樂也。案《大司樂》祭天祭地，皆有降神，獨引宗廟降神者，以經云「終始之序」。宗廟降神，黃鐘為宮，是律之最長者；應鍾為羽，是律之最短者，故特引之，證經之「終始」。
		</region>
	</paragraph>
	<paragraph index="58">
		<region typus="original" subtype="" id="8423" explains="">
土敝則草木不長，水煩則魚鱉不大，氣衰則生物不遂，世亂則禮慝而樂淫。是故其聲哀而不莊，樂而不安，慢易以犯節，流湎以忘本。廣則容姦，狹則思欲。感條暢之氣，而滅平和之德。是以君子賤之也。
		</region>
		<region typus="comment" subtype="注" id="8424" explains="8423">
○注：遂，猶成也。慝，穢也。廣謂聲緩也。狹，謂聲急也。感，動也。動人條暢之善氣，使失其所。○「敝音弊。慝，吐得反，注及下同。易，以豉反。湎，綿鮮反。狹音洽，注同。和，胡臥反。穢，字又作濊，紆廢反，徐烏會反。
		</region>
	</paragraph>
	<paragraph index="59">
		<region typus="comment" subtype="疏" id="8425" explains="8423,8424">
疏「土敝」至「之也」。○正義曰：此經論聖王作樂，不得其所，則滅和平之德，故君子賤之。○「土敝則草木不長」者，土之勞敝，故草木不長。○「水煩則魚鱉不大」者，水之煩擾，故魚鱉不大。○「氣衰則生物不遂」者，陰陽之氣衰亂，故生物不得遂成。○「世亂則禮慝而樂淫」者，慝，惡也。淫，過也。世道衰亂，上下無序，故禮慝。男女無節，故樂淫。以上三事，皆喻「禮慝樂淫」也。○「是故其聲哀而不莊，樂而不安」者，謂男女相愛，涕泗旁沱，是其哀也；男女相說，歌舞於市井，是不莊也；俾晝作夜，是其樂也；終至滅亡，是不安也。慢易以犯節，流湎以忘本」者，朋淫於家，是「慢易以犯禮節」也。淫酗肆虐。是「流湎以忘根本」也。○「廣則容奸」者，廣謂節間疏緩。言音聲寬緩，多有姦淫之聲也。○「狹則思欲」者，狹，謂聲急。節間迫促，樂聲急則動發人心，思其情慾而切急。○「感條暢之氣，而滅平和之德」者，感，謂感動也。條，遠也。暢，舒也。言淫聲感動於人，損長遠舒暢之善氣，而毀滅平和之善德矣。○「是以君子賤之也」者，賤謂棄而不用也。若師曠聞桑間濮上之聲，撫而止之是也。
		</region>
	</paragraph>
	<paragraph index="60">
		<region typus="original" subtype="" id="8426" explains="">
凡姦聲感人，而逆氣應之。逆氣成象，而淫樂興焉。正聲感人，而順氣應之。順氣成象，而和樂興焉。倡和有應，回邪曲直，各歸其分，而萬物之理，各以類相動也。
		</region>
		<region typus="comment" subtype="注" id="8427" explains="8426">
○注：成象者，謂人樂習焉。○音義：倡，昌尚反，又音唱，下同。分，扶問反。
		</region>
		<region typus="original" subtype="" id="8428" explains="">
是故君子反情以和其志，比類以成其行。姦聲亂色，不留聰明；淫樂慝禮，不接心術；惰慢邪辟之氣，不設於身體。使耳、目、鼻、口、心知、百體，皆由順正，以行其義。
		</region>
		<region typus="comment" subtype="注" id="8429" explains="8428">
○注：反，猶本也。術，猶道也。○音義：行，下孟反。惰，徒臥反。辟，匹亦反。知音智。
		</region>
	</paragraph>
	<paragraph index="61">
		<region typus="comment" subtype="疏" id="8430" explains="8426,8427,8428,8429">
疏「凡奸」至「其義」。○正義曰：皇氏云：「自此以下至『贈諸侯也』，為《樂象》之科。」各隨文解之。從此至「以行其義」，明樂有奸聲、正聲，以類相感，君子當去淫聲，用正聲也。「凡奸聲感人，而逆氣應之」者，奸聲，謂奸邪之聲感動於人。逆氣，謂違逆之氣，即奸邪之氣也。人既感奸邪之聲，則有奸邪之氣來應也。○「逆氣成象，而淫樂興焉」者，既感奸邪之聲，心又感奸邪之氣，二者相合而成象，淫樂遂興。若人耳初聽奸邪之聲，其奸邪未甚，心又感奸邪之氣，其亂乃成，不可救止，紂作靡靡之樂是也。○「正聲感人，而順氣應之。順氣成象，而和樂興焉」者，正聲感動於人，而順氣來應。既聞順聲，又感順氣，二者相合而成象，則和樂興。若周室太平頌聲作也。○「倡和有應」者，初有奸聲、正聲感人，是「倡」也。後有逆氣、順氣，是「和」也。善倡則善和，惡倡則惡和，是「倡和有應」。○「回邪曲直，各歸其分」者，回，謂乖違。邪，謂邪辟。言乖違邪辟，及曲之與直，各歸其善惡之分限也。言善歸善分，惡歸惡分。○「而萬物之理各以類相動也」者，既善惡各歸其分，是萬物之情理各以類自相感動也。○「是故君子反情以和其志」者，反情，謂反去淫弱之情理，以調和其善志也。○「比類以成其行」者，比，謂比擬善類，以成己身之美行。○「奸聲亂色，不留聰明」者，謂不使奸聲亂色留停於耳目，令耳目不聰明也。○「淫樂慝禮，不接心術」者，謂不使淫樂慝禮而連接於心術，謂心不存念也。○「惰慢邪辟之氣，不設於身體」者，以耳目心術所為皆善，則怠惰邪辟之氣無由來入也，故邪辟之氣不施設於身體。○「使耳、目、鼻、口、心知、百體，皆由順正，以行其義」者，既邪辟不在於身，耳目口鼻想知慮百事之體，皆由順正。由，從也。皆從和順，以行其正直義理也。
		</region>
	</paragraph>
	<paragraph index="62">
		<region typus="original" subtype="" id="8431" explains="">
然後發以聲音，而文以琴瑟，動以干戚，飾以羽旄，從以簫管。奮至德之光，動四氣之和，以著萬物之理。
		</region>
		<region typus="comment" subtype="注" id="8432" explains="8431">
○注：奮，猶動也。動至德之光，謂降天神，出地祇，假祖考。著，猶成也。○音義：著，張慮反。假，古迫反。
		</region>
		<region typus="original" subtype="" id="8433" explains="">
是故清明象天，廣大象地，終始象四時，周還像風雨。五色成文而不亂，八風從律而不姦，百度得數而有常。小大相成，終始相生，倡和清濁，迭相為經。
		</region>
		<region typus="comment" subtype="注" id="8434" explains="8433">
○注：清明，謂人聲也。廣大，謂鐘鼓也。周還，謂舞者。五色，五行也。八風從律，應節至也。百度，百刻也，言日月晝夜，不失正也。清，謂蕤賓至應鍾也。濁，謂黃鐘至中呂。○音義：還音旋，注同。迭，大結反。中音仲。
		</region>
		<region typus="original" subtype="" id="8435" explains="">
故樂行而倫清，耳目聰明，血氣和平，移風易俗，天下皆寧。
		</region>
		<region typus="comment" subtype="注" id="8436" explains="8435">
○注：言樂用則正人理，和陰陽也。倫，謂人道也。
		</region>
	</paragraph>
	<paragraph index="63">
		<region typus="comment" subtype="疏" id="8437" explains="8431,8432,8433,8434,8435,8436">
疏「然後」至「皆寧」。○正義曰：前經明君子去奸聲，行正聲，故此一節明正聲之道，論大樂之德，可以移風易俗，安天下也。○「發以聲音」者，謂其動發心志以聲音也。○「而文以琴瑟」者，謂文飾聲音以琴瑟也。○「動以干戚」者，謂其振動形體以干戚。○「飾以羽旄」者，其裝飾樂具以羽旄也。○「從以簫管」者，謂其隨從諸樂以簫管。○「奮至德之光」者，謂用上諸樂，奮動天地職極之德。光明，謂神明來降也。○「動四氣之和」者，謂感動四時之氣序之和平，使陰陽順序也。○「以著萬物之理」者，樂既和平，故能著成萬物之道理，謂風雨順，寒暑時，鬼神降其福。萬物得其所也。○「是故清明象天」者，由樂體如此，故人之歌曲清潔顯明，以象於天也。○「廣大象地」者，謂鐘鼓鏗鏘，寬廣壯大，以象於地也。○「終始象四時」者，終於羽，始於宮，像四時之變化，終而復始也。○「周旋像風雨」者，言舞者周匝回還，像風雨之回復也。○「五色成文而不亂」者，五色，五行之色也。既有所象，故應達天地五行之色，各依其行色成就文章，而不錯亂。崔氏云：「五色者，五行之音，謂宮、商、角、徵、羽之聲，和合成文不亂也。而云五色，因五行之色，別廣以明義也。」○「八風從律而不奸」者，八風，八方之風也。律，謂十二月之律也。樂音象八風，其樂得其度，故八風十二月律應八節而至，不為奸慝也。八風者，《白虎通》云：「距冬至四十五日，條風至。條者，生也。四十五日，明庶風至。明庶者，迎眾也。四十五日，清明風至。清明者，芒也。四十五日，景風至。景者，大也，言陽氣長養也。四十五日，涼風至。涼，寒也，陰氣行也。四十五日，閶闔風至。閶闔者，咸收藏也。四十五日，不周風至。不周者，不交也，言陰陽未合化矣。四十五日，廣莫風至。廣莫者，大莫也，開陽氣也。」八節者，立春、春分、立夏、夏至、立秋、秋分、立冬、冬至。○「百度得數而有常」者，百度，謂晝夜百刻。昏明晝夜不失其正，故度數有常也。○「小大相成」者，賀瑒云：「十二月律，互為宮羽而相成也。」○「終始相成」者，賀瑒云：「五行宮商，迭相用為終始。」○「倡和清濁」者，謂十二月律，先發聲者為倡，後應聲者為和。黃鐘至仲呂為濁，長宅濁也。蕤賓至應鍾為清，短者清也。○「迭相為經」者，十二月之律，更相為常，即還相為宮，是樂之常也。○「故樂行而倫清」者，倫，類也。以其正樂，如上所為，故其樂施行而倫類清美矣。人聽之則耳目清明，血氣和平也。樂法既善，變移敝惡讙風，改革昏亂之俗，人無惡事，故天下皆寧矣。○注「清明」至「行也」。○正義曰：八音氣濁，唯人聲清明，故知清明「謂人聲也」。云「廣大，謂鐘鼓也」者，下云鐘聲鏗，又云鼓鼙之聲讙，鏗之與讙，皆廣大之意。云「五色，五行也」者，五行之聲，宮、商、角、徵、羽，相應成文，如清黃相雜，故云「五色也」。
		</region>
	</paragraph>
	<paragraph index="64">
		<region typus="original" subtype="" id="8438" explains="">
故曰：樂者，樂也。君子樂得其道，小人樂得其欲。以道制欲，則樂而不亂；以欲忘道，則惑而不樂。
		</region>
		<region typus="comment" subtype="注" id="8439" explains="8438">
○注：道，謂仁義也。欲，謂邪淫也。
		</region>
	</paragraph>
	<paragraph index="65">
		<region typus="comment" subtype="疏" id="8440" explains="8438,8439">
疏「故曰」至「不樂」。○正義曰：前經明正樂感人情，此經明君子小人各有所樂，故云「樂者，樂也」。「故」者，因上起下，所以言「故曰」諸例皆然矣。○「樂者，樂也」者，謂所名樂者，是人之所歡樂也。○「君子樂得其道，小人樂得其欲」者，道，謂仁義。欲，謂邪淫。君子所歡樂，在於得仁義之道，得其道則歡樂也。小人所歡樂，在於邪淫，得邪淫則歡樂也。若君子在上，以仁義之道制邪淫之欲，則意得歡樂而不有昏亂也。若小人在上，以淫邪之欲忘仁義之道，則志意迷惑而不得歡樂也。
		</region>
	</paragraph>
	<paragraph index="66">
		<region typus="original" subtype="" id="8441" explains="">
是故君子反情以和其志，廣樂以成其教。樂行而民鄉方，可以觀德矣。
		</region>
		<region typus="comment" subtype="注" id="8442" explains="8441">
○注：方，猶道也。○音義：鄉，許亮反。
		</region>
		<region typus="original" subtype="" id="8443" explains="">
德者，性之端也。樂者，德之華也。金石絲竹，樂之器也。詩，言其志也。歌，詠其聲也。舞，動其容也。三者本於心，然後樂器從之。是故情深而文明，氣盛而化神，和順積中，而英華發外，唯樂不可以為偽。
		</region>
		<region typus="comment" subtype="注" id="8444" explains="8443">
○注：三者本志也、聲也、容也。言無此本於內，則不能為樂也。○音義：詩言其志，一本無「言」字。詠音咏。
		</region>
	</paragraph>
	<paragraph index="67">
		<region typus="comment" subtype="疏" id="8445" explains="8441,8442,8443,8444">
疏「是故」至「為偽」。○正義曰：前文明君子小人歡樂不同，此明君子敦行善樂也。○「反情以和其志」者，反己淫慾之情，以諧和德義之志也。○「廣樂以成其教」者，謂寬廣樂之義理，以成就其政教之事也。○「樂行而民鄉方」者，君既如此正樂興行，方，猶道也，而民歸鄉仁義之道也。○「可以觀德矣」者，人君既如此，是樂可以觀其德行矣。○「德者，性之端也」者，言德行者，是性之端正也。○「樂者，德之華也」者，德在於內，樂在於外，樂所以發揚其德，故樂為德之光華也。○「金石絲竹，樂之器也」者，樂為德華，非器無以成樂，故金石絲竹為樂之器也。○「詩，言其志也」者，欲見樂之為體，有此三事。詩，謂言詞也。志在內，以言詞言說其志也。○「歌，詠其聲也」者，歌謂音曲，所以歌詠其言詞之聲也。○「舞，動其容也」者，哀樂在內，必形見於外，故以其舞振動其容也。此云「詩，言其志」，則《詩序》云「《詩》者，志之所之也」，「歌，詠其聲」，則《詩序》云「言之不足，故嗟歎之；嗟歎之不足，故詠歌之」是也。「舞，動其容」，則《詩序》云「詠歌之不足，則不知手之舞之，足之蹈之省鼻也。○「三者本於心，然後樂氣從之」者，三者，謂志也、聲也、容也。容從聲生，聲從志起，志從心發，三者相因，原本從心而來，故云「本於心」。先心而後志，先志而後聲，先聲而後舞。聲須合於宮商，舞須應於節奏，乃成於樂，是故「然後樂氣從之」也。○「是故情深而文明」者，志起於內，思慮深遠，是「情深」也。言之於外，情由言顯，是「文明」也。○「氣盛而化神」者，志意蘊積於中，故氣盛。內志既盛，則外感動於物，故變化神通也。氣盛，謂「不知手之舞之，足之蹈之」是也。而化神者，謂「動天地，感鬼神，經夫婦，成孝敬」是也。○「和順積中，而英華發外」者，謂思念善事日久，是和順積於心中，言詞聲音發見於外，是英華發於身外。此據正樂也，若其奸聲，則悖逆積中，淫聲發外也。○「唯樂不可以為偽」者，偽，謂虛偽。若善事積於中，則善聲見於外。若惡事積於中，則惡聲見於外。若心惡而望聲之善，不可得也，故云「唯樂不可以為偽也」。
		</region>
	</paragraph>
	<paragraph index="68">
		<region typus="original" subtype="" id="8446" explains="">
樂者，心之動也。聲者，樂之象也。文采節奏，聲之飾也。君子動其本，樂其象，然後治其飾。是故先鼓以警戒，三步以見方，再始以著往，復亂以飭歸，奮疾而不拔，極幽而不隱，獨樂其志，不厭其道，備舉其道，不私其欲。是故情見而義立，樂終而德尊，君子以好善，小人以聽過。故曰：生民之道，樂為大焉。
		</region>
		<region typus="comment" subtype="注" id="8447" explains="8446">
○注：文采，樂之威儀也。先鼓，將奏樂，先擊鼓，以警戒眾也。三步，謂將舞，必先三舉足，以見其舞之漸也。再始以著往，武王除喪，至盟津之上，紂未可伐，還歸二年，乃遂伐之。武舞再更始，以明伐時再往也。復亂以飭歸，謂鳴鐃而退，明以整歸也。奮疾，謂舞者也。極幽，謂歌者也。○音義：警音景。見方，賢遍反，下及注皆同。著，張慮反，注同。復音伏。飭音敕，注同。拔，步葛反，又皮八反。獨樂，皇音洛，庾音岳。厭，於艷反。好，呼報反。以聽過，本或作「以聖過」，如字。鐃，女交反。
		</region>
	</paragraph>
	<paragraph index="69">
		<region typus="comment" subtype="疏" id="8448" explains="8446,8447">
疏「樂者」至「大焉」。○正義曰：前經論「志也、聲也、容也」，三者相將，故此經廣明舞之義理，與聲音相應之事。○「樂者，心之動也」者，心動而見聲，聲成而為樂，樂由心動而成，故云「樂者，心之動也」。○「聲者，樂之象也」者，樂本無體，由聲而見，是聲為樂之形象也。○「文采節奏，聲之飾也」者，聲無曲折，則太質素，故以文采節奏而飾之使美，故云「文采節奏，聲之飾也」。○「君子動其本」者，則亦心之動也。○「樂其象」者，則亦樂之象也。○「然後治其飾」者，則亦聲之飾也。以此三者結上三事。自此以下，記者引周之《大武》之樂，以明此三者，之義。○「是故先鼓以警戒」者，謂作武王伐紂《大武》之樂，欲奏之時，先擊打其鼓聲，以警戒於眾也。○「三步以見方」者，謂欲舞之時，必先行三步以見方，謂方將欲舞，積漸之意也。○「再始以著往」者，謂作《大武》之樂，每曲一終，而更發始為之，凡再更發始，以著明往伐紂之時。初發始為曲，像十一年往觀兵於盟津也，再度發始為曲，像十三年往伐紂也。○「復亂以飭歸」者，亂，治也。復謂舞曲終，舞者復其行位而整治，像武王伐紂既畢，整飭師旅而還歸也。○「奮疾而不拔」者，拔，疾也，謂舞者奮迅疾速，而不至大疾也。故庾云：「舞者雖貴於疾，亦不失節，謂不大疾也。」○「極幽而不隱」者，謂歌者坐歌不動，是極幽靜而聲發起，是「不隱」也。○「獨樂其志，不厭其道」者，樂其志者，多違道理。言武王今獨能樂其志意，不違厭其仁義之道理也，恒以道自將。○「備舉其道，不私其欲」者，武王既不違厭其道理，能備具舉行仁義之道，以利天下，不私自恣巳之情慾也。○「是故情見而義立」者，情見，謂武王伐紂之情見於樂也。義立，謂伐紂之義而興立。○「樂終而德尊」者，謂觀武王伐紂樂終，而知武王道德尊盛也。○「君子以好善」者，謂在位尊者，既觀武王之樂德類如此，故庶幾好行善道也。○「小人以聽過」者，小人，謂士庶之等。既觀武王樂音，以聽伏己之愆過也。○「故曰：生民之道，樂為大焉」者，記者既引《大武》之樂，利益如此，是生養民人之道，樂最為大，此特引武王樂者，以武王之樂，利益為深，餘樂莫能及故也。但前文舞與聲心相應，故引武王樂，明心見於舞也。○注「文采」至「者也」。○正義曰：上文云「省其文采」，謂節奏。今此「文采」謂樂威儀者，以經云「聲之飾」，故此以文采為威儀也。云「武王除喪，至盟津之上，紂未可伐，還歸二年，乃遂伐之」者，並出今文《泰誓》，鄭撮而用之，非正文也。云「復亂以飭歸，鳴鐃而退，明以整歸也」者，經云「復亂」，鄭云「整歸」，則亂為治也，謂反覆整治而還。「鳴鐃而退」，出《大司馬職》文也。云「奮疾，謂舞者也」者，以奮迅速疾，故為舞者，謂武舞者。云「極幽，謂歌者也」者，以「極幽」與「奮疾」相對，「歌」與「舞」相次，以歌者不動，經稱「極幽」，故知是歌者也。
		</region>
	</paragraph>
	<paragraph index="70">
		<region typus="original" subtype="" id="8449" explains="">
樂也者，施也。禮也者，報也。
		</region>
		<region typus="comment" subtype="注" id="8450" explains="8449">
○注：言樂出而不反，而禮有往來也。○音義：施，始豉反。
		</region>
		<region typus="original" subtype="" id="8451" explains="">
樂，樂其所自生，而禮，反其所自始。樂章德，禮報情，反始也。
		</region>
		<region typus="comment" subtype="注" id="8452" explains="8451">
○注：自，由也。
		</region>
	</paragraph>
	<paragraph index="71">
		<region typus="comment" subtype="疏" id="8453" explains="8449,8450,8451,8452">
疏「樂也」至「始也」。○正義曰：此明禮樂之別，報、施不同。○「樂也者，施也」者，言作樂之時，眾庶皆聽之，而無反報之意，但有恩施而已，故云「樂也者，施也」。○「禮也者，報也」者，禮尚往來，受人禮事，必當報之也。故《曲禮》云「往而不來非禮」，故云「禮也者，報也」。○「樂，樂其所自生」者，此廣明上樂者施也。自，由也，言王者正樂，歡樂其己之所由生，似若武王民樂其武德，武王由武功而生王業，即以武為樂名。以受施處立名，無報反之義也。○「而禮，反其所自始」者，言王者制禮，必追反其所由始祖，若周由后稷為始祖，即追祭后稷，報其王業之由，是禮有報也。○「樂章德」者，覆說「樂者，施也」，言樂但施恩而已，不望其報，是樂章明其盛德也。○「禮報情，反始也」者，此覆說上「禮者，報也」，言行禮者，他人有恩於己，己則報其情，但先祖既為始於子孫，子孫則反報其初始。以人竟言之，則謂之報情；以父祖子孫言之，則謂之反始，其實一也。
		</region>
	</paragraph>
	<paragraph index="72">
		<region typus="original" subtype="" id="8454" explains="">
所謂大輅者，天子之車也。龍旂九旒，天子之旌也。青黑緣者，天子之寶龜也。從之以牛羊之群，則所以贈諸侯也。
		</region>
		<region typus="comment" subtype="注" id="8455" explains="8454">
○注：贈諸侯，謂來朝將去，既之以禮。○音義：流，本又作「旒」，音流。緣，悅絹反。朝，直遙反。
		</region>
	</paragraph>
	<paragraph index="73">
		<region typus="comment" subtype="疏" id="8456" explains="8454,8455">
疏「所謂」至「侯也」。○正義曰：前經明樂者為施，禮者為報，此明禮報之事。諸侯守士，奉其土地所有，來朝天子，故天子以此等之物報之，是禮報之事也。不覆明樂施者，以樂施之恩，其事易知，記者略而不言也。○「大輅者，天子之車也」者，大輅，謂金輅也。據上公及同姓侯伯，故下云「龍旂九旒」，亦上公也。若異姓則像輅，若四衛則革輅，蕃國則木輅。受於天子，總謂之大輅也。○「龍旂九旒，天子之旌也」者，據上公言之，侯伯則七旒，子男則五旒。○「青黑緣者，天子之寶龜也」者，寶龜之甲，並以青黑為之緣。○「從之以牛羊之群」者，天子既與大輅、龍旂及寶龜占兆，又隨從以牛羊，非一，故稱「群」，將此以與諸侯，故云「則所以贈諸侯也」。
		</region>
	</paragraph>
	<paragraph index="74">
		<region typus="original" subtype="" id="8457" explains="">
樂也者，情之不可變者也。禮也者，理之不可易者也。
		</region>
		<region typus="comment" subtype="注" id="8458" explains="8457">
○注：理，猶事也。
		</region>
		<region typus="original" subtype="" id="8459" explains="">
樂統同，禮辨異。
		</region>
		<region typus="comment" subtype="注" id="8460" explains="8459">
○注：統同，同和合也。辨異，異尊卑也。
		</region>
		<region typus="original" subtype="" id="8461" explains="">
禮樂之說，管乎人情矣。
		</region>
		<region typus="comment" subtype="注" id="8462" explains="8461">
○注：管，猶包也。
		</region>
	</paragraph>
	<paragraph index="75">
		<region typus="comment" subtype="疏" id="8463" explains="8457,8458,8459,8460,8461,8462">
疏「樂也」至「情矣」。○正義曰：皇氏云「自此以下名為《樂情》」，各隨文解之。○「樂也者，情之不可變者也」，樂出於心，聽之則歡悅，是情之不可變也。○「禮也者，理之不可易者也」，禮見於貌，行之則恭敬理事也，言事之不可改易也。樂出於心，故云「情」，禮在於貌，故云「理」也，變易換文也。○「樂統同」者，統，領也。言樂主相親，是主領其同。○「禮辨異」者，辨，別也。禮殊別貴賤，是分別其異也。○「禮樂之說，管乎人情矣」者，言禮樂所說義理，包管於人情。樂主和同，則遠近皆合。禮主恭敬，則貴賤有序。人情所懷，不過於此，是管人情也。
		</region>
	</paragraph>
	<paragraph index="76">
		<region typus="original" subtype="" id="8464" explains="">
窮本知變，樂之情也。著誠去偽，禮之經也。禮樂偩天地之情，達神明之德，降興上下之神，而凝是精粗之體，領父子君臣之節。
		</region>
		<region typus="comment" subtype="注" id="8465" explains="8464">
○注：偩，猶依象也。降，下也。興，猶出也。凝，猶成也。精粗，謂萬物大小也。領，猶理治也。○音義：去，起呂反。偩音負。粗，七奴反。
		</region>
	</paragraph>
	<paragraph index="77">
		<region typus="comment" subtype="疏" id="8466" explains="8464,8465">
疏「窮本」至「之節」。○正義曰：此一節更廣明禮樂之義，言父子君臣之節。○「窮本知變，樂之情也」者，以樂本出於人心，心哀則哀，心樂則樂，是可以原窮極本也。若心惡不可變惡為善，是知變也，則上文云「唯樂不可以為偽」是也。此言窮人根本，知內外改變，唯樂能然，故云「樂之情也」。○「著誠去偽，禮之經也」者，誠，謂誠信也。偽，謂虛詐也。經，常也。言顯著誠信，退去詐偽，是禮之常也。若人內心虛詐，則外貌敖狠，唯禮知之，故云「禮之經也」。○「禮樂偩天地之情」者，負，猶依象也。禮出於地，尊卑有序，是負依地之情也。樂出於天，遠近和合，是負依天之情也。○「達神明之德」者，禮樂出於人，心與神明和會，故云「達神明之德」。○「降興上下之神」者，興，猶出也。禮樂既與天地相合，用之以祭，故能降出上下之神，謂降上而出下也。○「而凝是精粗之體」者，凝，猶成也。是，謂正也。精粗，謂萬物大小也。言禮樂之能成就正其萬物大小之形體也。○「領父子君臣之節」者，領，猶理治也。言禮樂理治父子君臣之限節。而樂主於和，聽之則上下相親。又宮為君，商為臣，是領能領父子君臣也。禮定貴賤長幼，是禮能領父子君臣也。
		</region>
	</paragraph>
	<paragraph index="78">
		<region typus="original" subtype="" id="8467" explains="">
是故大人舉禮樂，則天地將為昭焉。
		</region>
		<region typus="comment" subtype="注" id="8468" explains="8467">
○注：言天地將為之昭焉，明也。
		</region>
		<region typus="original" subtype="" id="8469" explains="">
天地訢合，陰陽相得，煦嫗覆育萬物，然後草木茂，區萌達，羽翼奮，角觡生，蟄蟲昭蘇，羽者嫗伏，毛者孕鬻，胎生者不殰，而卵生者不殈，則樂之道歸焉耳。
		</region>
		<region typus="comment" subtype="注" id="8470" explains="8469">
○注：訢讀為熹，熹，猶蒸也。氣曰煦，體曰嫗。屈生曰區，無腮曰觡。昭，曉也。蟄蟲以發出為曉，更息曰蘇。孕，任也。鬻，生也。內敗曰殰。殈，裂也，今齊人語有「殈」者。○音義：訢，依注音熹，許其反，一讀依字音欣。煦，許具反，徐況甫反。嫗，於具反，徐於甫反，下及注同。區，依注音句，古侯反，徐丘於反，一音烏侯反。萌，莫耕反。奮，方問反。觡，古伯反。蟄，直力反。伏，扶又反。孕，以證反。鬻音育，生也，徐又扶袁反。胎，他才反。殰音獨，鄭云：「內敗曰殰。」按謂懷任不成也。《字林》云：「胎敗。」卵，力管反。殈，呼闃反，范音溢，徐況逼反，一音況狄反。卵拆不成曰殈，猶裂也。蒸，之膺反。&lt;角思&gt;，息才反。內，乃對反，或作骨肉之字者，誤。
		</region>
	</paragraph>
	<paragraph index="79">
		<region typus="comment" subtype="疏" id="8471" explains="8467,8468,8469,8470">
疏「是故」至「焉耳」。○正義曰：此一節論大人舉用禮樂，則天地協和而生養萬物，為之昭著之事，則下文「天地訢合」以下是也。但此經禮樂並論，其天地訢合，唯論樂之所感，不論禮之功用也。記者主在於樂，故特美樂功。樂功既爾，禮亦同也。○「天地訢合」者，訢，猶熹也，熹，謂蒸動，言樂感動天地之氣，是使二氣蒸動，則天氣下降，地氣上騰。○「陰陽相得」者，言體謂之天地，言氣謂之陰陽。天地動作，則是陰陽相得也。○「煦嫗覆幼茯物」者，天以氣煦之，地以形嫗之，是天煦覆而地嫗育，故言「煦嫗覆幼茯物」也。○「然後草木茂」者，草木據其成體，故云「茂」。○「區萌達」者，據其新生，故云「達」也。○「羽翼奮」者，謂飛鳥之屬，皆得奮動也。○「角生」者，謂走獸之屬，悉皆生養也。○「蟄蟲昭蘇」者，昭，曉也。蘇，息也。言蟄伏之蟲，皆得昭曉蘇息也。○「羽者嫗伏」者，謂飛鳥之屬，皆得體伏而生子也。○「毛者孕鬻」者，言走獸之屬，以氣孕鬻而繁息也。○「胎生者不殰」者，謂不有殰敗也。○「卵生者不殈」者，言不有殈裂也。○「則樂之道歸焉耳」者，言所以致此在上諸物各順其性，由此樂道使然，故云「樂之道歸焉耳」，謂歸功於樂也。樂道所以然者，樂之根本由人心而生，人心調和則樂音純善。協律呂之體，調陰陽之氣，二氣既調，故萬物得所也。○注「訢讀」至「裂也」。○正義曰：訢、熹，聲相近，故讀為熹。熹，天地氣，故云「熹，猶蒸也」，言天地氣之蒸動，猶若人之喜也。云「氣曰煦」者，謂天體無形，而降其氣以養物，故云「氣曰煦」也。云「體曰嫗」者，言地體有形，故云「體曰嫗」也。此對文爾，其實地氣矣。云「屈生曰區」者，謂鉤曲而生，出菽豆是也。云「無甗曰」者，&lt;角思&gt;，謂角外皮滑澤者，鹿角之屬是也。云「蟄蟲以發出為曉，更息曰蘇」者，言蟄蟲之類，皆理藏其體近於死，今復得活，似暗而遇曉，死而更息也。云「內敗曰殰」者，以經云「胎生」，懷胎在內，故云「內敗」也。「殰」也。云「殈裂也」者，卵體多裂，又齊語稱裂為殈，故以殈為裂也。
		</region>
	</paragraph>
	<paragraph index="80">
		<region typus="original" subtype="" id="8472" explains="">
樂者，非謂黃鐘、大呂、絃歌、干揚也，樂之末節也，故童者舞之。鋪筵席，陳尊俎，列籩豆，以升降為禮者，禮之末節也，故有司掌之。
		</region>
		<region typus="comment" subtype="注" id="8473" explains="8472">
○注：言禮樂之本，由人君也。禮本著誠去偽，樂本窮本知變。○音義：鋪，普胡反，又音敷。去，起呂反。
		</region>
		<region typus="original" subtype="" id="8474" explains="">
樂師辨乎聲詩，故北面而弦。宗祝辨乎宗廟之禮，故後尸。商祝辨乎喪禮，故後主人。
		</region>
		<region typus="comment" subtype="注" id="8475" explains="8474">
○注：辨，猶別也，正也。弦，謂鼓琴瑟也。後尸，居後贊禮儀。此言知本者尊，知末者卑。
		</region>
		<region typus="original" subtype="" id="8476" explains="">
是故德成而上，藝成而下，行成而先，事成而後。
		</region>
		<region typus="comment" subtype="注" id="8477" explains="8476">
○注：德，三德也。行，三行也。藝，才技也。先，謂位在上也。後，謂位在下也。○音義：上如字，或時掌反。行，下孟反，注同。技，其綺反。
		</region>
		<region typus="original" subtype="" id="8478" explains="">
是故先王有上有下，有先有後，然後可以有制於天下也。
		</region>
		<region typus="comment" subtype="注" id="8479" explains="8478">
○注：言尊卑備，乃可製作以為治法。○音義：治，直吏反。
		</region>
	</paragraph>
	<paragraph index="81">
		<region typus="comment" subtype="疏" id="8480" explains="8472,8473,8474,8475,8476,8477,8478,8479">
疏「樂者」至「下也」。○正義曰：此一節明禮樂各有根本，本貴而末賤。君子能辨其本末，可以有制於天下。○「黃鐘、大呂、絃歌、干揚也，樂之末節也」者，此等之物，唯是樂器，播揚樂聲，非樂之本，故云「樂之末節」。其本在於人君之德，「窮本知變」是也，故云「樂之末節也，故童者舞之」。皇氏云：「揚，舉也。干揚，舉干以舞也」。○「鋪筵席，陳尊俎，列籩豆，以升降為禮者，禮之末節也」者，此等物所以飾禮，故云「禮之末節」。其本在於人君「著誠去偽」，恭敬節儉。以末節非貴，「故有司掌之」。○「樂師辨乎聲詩，故北面而弦」者，此明知禮樂末者，其位處卑，即樂師以辨曉聲詩，但知樂之末節，故北面而鼓弦，言其位處卑也。○「宗祝辨乎宗廟之禮，故後尸」者，宗，謂宗人。祝，謂大祝。但辨曉於宗廟詔相之禮，故在尸後也。○「商祝辨乎喪禮，故後主人」者，商祝，謂習商禮而為祝者。但辨曉死喪擯相之禮，故後主人，謂在主人之後。言此宗祝、商祝但知禮之末節，故在尸與主人後，言其位處卑賤也。○「是故德成而上」者，則人君及主人之屬是也，以道德成就，故在上也。○「藝成而下」者，言樂師、商祝之等，藝術成就而在下也。○「行成而先」者，行成則德成矣。言德在內，而行在外也。○「事成而後」者，事成則藝成矣。在身謂之藝，所為謂之事。○「是故」至「天下也」者，人有多少品類，故先王因其先後，使尊卑得分，然後乃可制禮作樂，為法以班天下，如周公六年乃制禮樂也。
		</region>
	</paragraph>
	<paragraph index="82">
		<region typus="original" subtype="" id="8481" explains="">
魏文侯問於子夏曰：「吾端冕而聽古樂，則唯恐臥。聽鄭衛之音，則不知倦。敢問古樂之如彼，何也？新樂之如此，何也？」
		</region>
		<region typus="comment" subtype="注" id="8482" explains="8481">
○注：魏文侯，晉大夫畢萬之後，僣諸侯者也。端，玄衣也。古樂，先王之正樂也。
		</region>
	</paragraph>
	<paragraph index="83">
		<region typus="comment" subtype="疏" id="8483" explains="8481,8482">
疏「魏文」至「何也」。○正義曰：自此以下至「有所合之也」，明魏文侯問古樂今樂之異，並子夏之答，辨明古樂今樂之殊，各隨文解之。○「吾端冕而聽古樂，則唯恐臥」者，文侯言身著端冕，明其心恭敬而聽古樂，唯恐臥，聽鄭、衛之音，則心所愛樂，不知休倦也。○「敢問古樂之如彼，何也」者，言古樂何以樸素之如彼，使人不貪，至於臥也。○「新樂之如此，何也」者，新樂何以婉美，使人嗜愛志樂，不如其倦也。○注「魏文」至「衣也」。○正義曰：云「魏文侯畢萬之後，僣諸侯者也」者，按《春秋》閔元年，晉獻公滅魏，以魏賜畢萬。按《世本》云：「萬生芒，芒生季，季生武仲州，州生莊子降，降生獻子荼，荼生簡子取，取生襄子多，多生桓子駒，駒生文侯斯。」是畢萬之後也。云「端，玄衣也」者，謂玄冕也。凡冕服皆其制正幅，袂二尺二寸，袪尺二寸，故稱「端」也。
		</region>
	</paragraph>
	<paragraph index="84">
		<region typus="original" subtype="" id="8484" explains="">
子夏對曰：「今夫古樂，進旅退旅，和正以廣，弦匏笙簧，會守拊鼓。始奏以文，復亂以武。治亂以相，訊疾以雅。君子於是語，於是道古。修身及家，平均天下。此古樂之發也。」
		</region>
		<region typus="comment" subtype="注" id="8485" explains="8484">
○注：旅，猶俱也。俱進俱退，言其齊一也。和正以廣，無奸聲也。會，猶合也，皆也。言眾皆待擊鼓乃作。《周禮．大師職》曰：「大祭祀，帥瞽登歌，合奏擊朄，下管播樂器，合奏鼓朄。」文，謂鼓也。武，謂金也。相，即拊也，亦以節樂。拊者，以韋為表，裝之以糠。糠，一名「相」，因以名焉，今齊人或謂「糠」為「相」。雅亦樂器名也，狀如漆筒，中有椎。○音義：夫音扶，下同。廣如字，舊古曠反。匏，白交反。笙音生。簧音黃。拊音撫，注同。復音伏。相，息亮反，注同，即拊也，以韋為之，實之以糠，王云「輔相也」，徐思章反。訊音信。大師，音泰。播，彼佐反。朄音胤。糠音康。漆音七。筩音勇。椎，直追反。
		</region>
	</paragraph>
	<paragraph index="85">
		<region typus="comment" subtype="疏" id="8486" explains="8484,8485">
疏「子夏」至「發也」。○正義曰：此一經明子夏對文侯古樂之體也。古樂，謂古者先王正樂也。○「進旅退旅」者，旅，謂俱齊。言古樂進則俱齊，退亦俱齊，進退如一，不參差也。○「和正以廣」者，樂音相和，正以寬廣，無奸聲也。○「弦匏笙簧，會守拊鼓」者，言弦也，匏也，笙也，簧也，其器雖多，必會合保守，待擊拊鼓，然後作也，故曰「會守拊鼓」。○「始奏以文」者，文，謂鼓也。言始奏樂之時，先擊鼓。前文云「先鼓以警戒」是也。○「復亂以武」者，武，謂金鐃也。言舞畢，反覆亂理欲退之時，擊金鐃而退，故云「復亂以武」也。○「治亂以相」者，相，即拊也，所以輔相於樂，故謂「拊」為「相」也。亂，理也。言治理奏樂之時，先擊相，故云「治亂以相」。○「訊疾以雅」者，雅，謂樂器名。舞者訊疾，奏此雅器以節之，故云「訊疾以雅」。○「君子於是語」者，謂君子於此之時，語說樂之義理也。○「於是道古」者，言君子作樂之時，亦謂說古樂之道理也。○「脩身及家，平均天下」者，言君子既門古樂，近脩其身，次及其家，然後平均天下也。○正義曰：此古樂之發也」者，言此上來諸事，古樂之發動也。○注「旅猶」至「有椎」。○正義曰：云「旅，猶俱也」者，旅，眾也。經云「進旅退旅」，是眾俱進退，故云「俱也」。云「和正以廣，無奸聲也」者，謂邪淫要妙，煩手淫聲，曲折切急。今經云「和正以廣」，故云「無奸聲也」。云「言眾皆待擊鼓乃作」者，眾，謂弦、匏、笙、簧，眾器皆待擊鼓乃始動作，解經「會守拊鼓」，言「會守」，謂器之聲也，以待拊鼓也。經有「拊」及「鼓」，鄭直云「擊鼓乃作」者，拊即鼓之類，言擊鼓必擊拊也。引《周禮．大師職》者，證擊拊也。故《大師職》云：「大祭祀，師瞽登歌。」謂大師領人登堂而唱歌也。云「合奏擊拊」者，謂大師合奏樂之時，則先擊拊而合奏之也。云「下管播樂器，合奏鼓朄」者，謂大祭祀，堂下諸人吹管，播揚樂器之聲，大師合奏之時，先擊朄而合奏。言朄謂小鼓，在大鼓之下，引是大師登歌合奏之時，親擊拊，而以合下管。合奏時，親擊朄以奏之。云「文，謂鼓也。武，謂金也」者，金屬西方，可以為兵刃，故金為武。鼓主發動，像春，無兵器之用，故鼓為文也。云「相即拊也」者，前文既云拊，故知相即拊。鄭必知相為拊者，按《書傳》云：「以韋為鼓，謂之搏拊。」白虎通引《尚書大傳》：「拊革著以糠。」鄭以此知也，今《書傳》無「著糠」之文，謂齊人以糠為相，故知糠為相，即拊也。云「雅亦器名也，狀如漆筒，中有椎」者，按《周禮．笙師職》云：「掌舂牘、應、雅。」鄭司農云：「雅，狀如漆筒，而弇口，大二圍，長五尺六寸，以羊韋鞔之，有兩紐疏畫。」並以漢時制度而知也。
		</region>
	</paragraph>
	<paragraph index="86">
		<region typus="original" subtype="" id="8487" explains="">
「今夫新樂，進俯退俯，奸聲以濫，溺而不止，及優、侏�，獶雜子女，不知父子。樂終，不可以語，不可以道古。此新樂之發也。
		</region>
		<region typus="comment" subtype="注" id="8488" explains="8487">
○注：俯，猶曲也，言不齊一也。濫，濫竊也。溺而不止，聲淫亂，無以治之。獶，獮猴也。言舞者如獮猴戲也，亂男女之尊卑。獶或為優。○音義：俯，本又作府。濫，力暫反。溺，乃狄反。優音憂。侏音朱。�音儒。獶，乃力反，獮猴也，依字亦作猱。獮音彌，武移反，本亦作彌。猴音侯，本亦作侯。
		</region>
	</paragraph>
	<paragraph index="87">
		<region typus="comment" subtype="疏" id="8489" explains="8487,8488">
疏「今夫」至「發也」。○正義曰：此經明子夏對文侯新樂之禮。新樂者，謂今世所作淫樂也。「進俯退俯」者，謂俯僂曲折，不能進退齊一，俱曲屈進退而已，行伍雜亂也。○「奸聲以濫」者，謂濫竊不正，言奸邪之聲，濫竊不正，不能和正以廣也。○「溺而不止」者，聲既淫妙，人所貪溺，不可禁止也，不能始奏以文，復亂以武也。○「及優、侏�、獶雜子女」者，言作樂之時，及有俳優雜戲侏儒短小之人。優雜，謂獮猴也，言舞戲之時，狀如獮猴，間雜男子婦人，言似獮猴，男女無別也。○「不知父子」者，言樂之混雜，不復知有父子尊卑之禮也。○「樂終，不可以語」者，言作樂雖復終畢，盡皆邪辟，不可以語。既與古樂乖違，故不可語道於古也。此皆新樂之為，故云：「此新樂之發也。」○注「獶，獮猴也」。○正義曰：按《詩．小雅》云：「毋教猱升木。」《毛傳》云：「猱，猿屬也。」是「獶，獮猴也」。《漢書》檀長卿為獮猴舞，是「狀如獮猴」。
		</region>
	</paragraph>
	<paragraph index="88">
		<region typus="original" subtype="" id="8490" explains="">
今君之所問者樂也，所好者音也。夫樂者，與音相近而不同。」
		</region>
		<region typus="comment" subtype="注" id="8491" explains="8490">
○注：言文侯好音而不知樂也。鏗鏘之類皆為音，應律乃為樂。○音義：好，呼報反，注同。近，附近之近，徐如字。鏗，苦耕反。鏘，七羊反，又士衡反。
		</region>
		<region typus="original" subtype="" id="8492" explains="">
文侯曰：「取問何如？」
		</region>
		<region typus="comment" subtype="注" id="8493" explains="8492">
○注：欲知音、樂異意。
		</region>
	</paragraph>
	<paragraph index="89">
		<region typus="comment" subtype="疏" id="8494" explains="8490,8491,8492,8493">
疏「今君」至「何如」。○正義曰：前兩經子夏既答文侯論古樂新樂之異事畢，此經答文侯所好古樂今樂之不同也。文侯之意，古樂今樂並皆為樂。子夏之意，以古樂德正聲和，乃為樂；今樂但淫聲音曲而已，不得為樂也，故云「今君之所問者樂也」，謂古今皆名樂。○「所好者音也」，子夏之意，君之所愛者，謂音聲也。○「夫樂者，與音相近而不同」者，古樂有音聲律呂，今樂亦有音聲律呂，是樂與音相近也。樂則德正聲和，音則心邪聲亂，是「不同」也。○「文侯曰：敢問何如」者，文侯既見子夏論樂、音不同，不曉不同之狀，故云「敢問何如」。
		</region>
	</paragraph>
	<paragraph index="90">
		<region typus="original" subtype="" id="8495" explains="">
子夏對曰：「夫古者天地順而四時當，民有德而五穀昌，疾疢不作而無妖祥，此之謂大當。然後聖人作為父子君臣，以為紀綱。紀綱既正，天下大定。天下大定，然後正六律，和五聲，絃歌《詩．頌》，此之謂德音，德音之謂樂。
		</region>
		<region typus="comment" subtype="注" id="8496" explains="8495">
○注：當，謂樂不失其所。○音義：當，丁浪反，下及注同。疢，敕覲反。
		</region>
		<region typus="original" subtype="" id="8497" explains="">
《詩》云：『莫其德音，其德克明。克明克類，克長克君。王此大邦，克順克俾。俾於文王，其德靡悔。既受帝祉，施於孫子。』此之謂也。
		</region>
		<region typus="comment" subtype="注" id="8498" explains="8497">
○注：此有德之音，所謂樂也。德正應和曰「莫」，照臨四方曰「明」，勤施無私曰「類」，教誨不倦曰「長」，慶賞刑威曰「君」，慈和遍服曰「順」。「俾」當為「比」，聲之誤也。擇善從之曰「比」。施，延也。言文王之德，皆能如此，故受天福，延於後世也。○音義：莫，亡伯反。長，丁丈反，注同。正此，於仿反。俾，依注音比，必覆反，注同，徐扶志反。祉，敕紀反。施，以豉反，注「施延」同。和如字，又胡臥反。炤，上音照，本亦作照。臨如字。施，始豉反。遍音遍。
		</region>
	</paragraph>
	<paragraph index="91">
		<region typus="comment" subtype="疏" id="8499" explains="8495,8496,8497,8498">
疏「子夏」至「謂也」。○正義曰：此一節明子夏與文侯明古樂之正，引《詩》以結之。○正義曰：此之謂大當」者，當謂不失其所。如上所謂，是大得其所當也。○「作為父子君臣，以為紀綱」者，按《禮緯．含文嘉》云：「三綱，謂君為臣綱，父為子綱，夫為妻綱矣。六紀，謂諸父有善，諸舅有義，族人有敘，昆弟有親，師長有尊，朋友有舊，是六紀也。」○「絃歌詩頌」者，謂以琴瑟之弦，歌此《詩．頌》也。○「《詩》云：莫其德音詩頌，此《大雅．皇矣》之篇，美王季之德，云「維此王季，帝度其心」，莫然而靖，定其道德之音。以道德既正，天下應和，所以莫然而靖也。○「其德克明」者，以其莫然而靖，故其德能照臨天下之明也。○「克明克類」者，類，謂勤施無私。施惠勤勞，不私於己，外及等類，以明能然，故云「克明克類」也。○「克長克君」者，克長，謂教誨不倦，能為人師長。克君，謂慶賞刑威，能與人作君教化，故云「克長克君」也。○「王此大邦，克順克俾」者，俾，當為比，謂比方善事，擇善而從之。既能慈和遍服，又能擇善從之，故云「克順克俾」。○「俾於文王，其德靡悔」者，《詩》美王季之德，比擬文王。其王季之德，無可恥悔，言堪比文王也。《左傳》引此《詩》「唯此文王」，所以為文王之德，言比於文王。○「其德靡悔」者，謂此校文王之德，事事皆美，無可悔恨也。是《左傳》與《詩》文互意別也。○「既受帝祉，施於孫子」者，《詩》云王季既受天福祉，以遺子孫，子孫有天下也。《左傳》云：「文王既受帝祉，以遺後世子孫。」○正義曰：此之謂也」者，言《詩》云「德音」，則此經之所謂也。○注「德正應和曰莫」。○正義曰：以下皆昭二十八年《左傳》文也。
		</region>
	</paragraph>
	<paragraph index="92">
		<region typus="original" subtype="" id="8500" explains="">
今君之所好者，其溺音乎？」
		</region>
		<region typus="comment" subtype="注" id="8501" explains="8500">
○注：言無文王之德，則所好非樂也。文侯曰：「敢問溺音何從出也？」玩習之久，不知所由出也。○音義：玩又作翫，音五換反。
		</region>
	</paragraph>
	<paragraph index="93">
		<region typus="comment" subtype="疏" id="8502" explains="8500,8501">
疏「今君」至「出也」。○音義：上既云君之所好音有善惡，故上云「治世之音」，「亂世之音」。今君之所好者，非正音，是淫溺之音乎？不敢指斥，故言「乎」而疑之也。○「文侯曰：敢問溺音何從出也」者，文侯既聞子夏之言善，遂問溺音所出之由。
		</region>
	</paragraph>
	<paragraph index="94">
		<region typus="original" subtype="" id="8503" explains="">
子夏對曰：「鄭音好濫淫志，宋音燕女溺志，衛音趨數煩志，齊音敖辟喬志。」此四者，皆淫於色而害於德，是以祭祀弗用也。
		</region>
		<region typus="comment" subtype="注" id="8504" explains="8503">
○注：言四國皆出此溺音。濫，濫竊，奸聲也。燕，安也。《春秋傳》曰：「懷與安，實敗名。」趨數讀為「促速」，聲之誤也。煩，勞也。祭祀者不用淫樂。○音義：燕，於見反。趨音促。數音速。傲，字又作敖，同，五報反。辟，匹亦反，徐芳益反。喬，徐音驕，本或作驕。敗，必邁反。
		</region>
	</paragraph>
	<paragraph index="95">
		<region typus="comment" subtype="疏" id="8505" explains="8503,8504">
疏「子夏」至「用也」。○音義：此一節，子夏為文侯明溺音所出也。○「鄭音好濫淫志」者，濫，竊也，謂男女相偷竊。言鄭國樂音好濫相偷竊，是淫邪之志也。○「宋音燕女溺志」者，燕，安也。溺，沒也。言宋音所安，唯女子，所以使人意志沒矣，即前「溺而不止」是也。○「衛音趨數煩志」者，言衛音既促且速，所以使人意志煩勞也。○「齊音敖辟喬志」者，言齊音既敖很辟越，所以使人意志驕逸也。○正義曰：此四者，皆淫於色而害於德，是以祭祀弗用也」者，既淫色害德，故不用祭祀也。○注「言四」至「敗名」。○正義曰：經云「鄭音好濫，宋音燕女」，其事是一，而為別音者，濫竊，非已儔匹，別相淫竊；燕女，謂己之妻妾燕安而已，所以別好濫也。上云「鄭、衛之音」，則鄭、衛亦淫聲也。又此云「四者皆淫於色」，是衛與齊皆有淫聲也。而經唯云「衛音趨數煩志，齊音敖辟喬志」，都不云「女色」者，按《詩》有桑中、淇上，是淫佚可知，則淫佚之外，更有促速敖辟。推此而言，齊詩有哀公荒淫怠慢，襄公淫於妹，亦女色之外，加以傲辟驕志也，故總謂之「溺音」也。○注「《春秋傳》曰：懷與安，實敗名」者，僖二十三年《左氏》之文，齊女姜氏勸重耳出奔也。
		</region>
	</paragraph>
	<paragraph index="96">
		<region typus="original" subtype="" id="8506" explains="">
「《詩》云『肅雍和鳴，先祖是聽。』夫肅，肅敬也。雍，雍和也。夫敬以和，何事不行？」
		</region>
		<region typus="comment" subtype="注" id="8507" explains="8506">
○注：言古樂敬且和，故無事而不用，溺音無所施。
		</region>
	</paragraph>
	<paragraph index="97">
		<region typus="comment" subtype="疏" id="8508" explains="8506,8507">
疏「《詩》云」至「不行」。○正義曰：此一節，子夏重為文侯明正樂敬和之事，所以勸勵文侯用古樂也。此《詩．周頌．有瞽》之篇。肅，敬也。雍，和也。言樂音敬和而鳴，先祖之神，聽而從之。若能敬和，施設於政教，何事不行也？
		</region>
	</paragraph>
	<paragraph index="98">
		<region typus="original" subtype="" id="8509" explains="">
「為人君者，謹其所好惡而已矣。君好之，則臣為之。上行之，則民從之。《詩》云：『誘民孔易。』此之謂也。」
		</region>
		<region typus="comment" subtype="注" id="8510" explains="8509">
○注：誘，進也。孔，甚也。言民從君所好惡，進之於善無難。○音義：易，以豉反。
		</region>
	</paragraph>
	<paragraph index="99">
		<region typus="comment" subtype="疏" id="8511" explains="8509,8510">
疏「為人」至「謂也」。○正義曰：此經明子夏既勸文侯所好古樂，又謹慎行之，以此化民，無不從也。引「《詩》云：誘民孔易」者，此厲王《大雅．板》之篇也。誘，進也。孔，甚也。言在上教道於民甚易也，但己行於上，則民化之於下。《詩》之所云，則此之謂也。○注「誘，進也。孔，甚也」。○正義曰：「誘，進也」，《釋詁》文。「孔，甚也」，《釋言》文也。
		</region>
	</paragraph>
	<paragraph index="100">
		<region typus="original" subtype="" id="8512" explains="">
然後聖人作為鞉、鼓、椌、楬、壎、篪。此六者，德音之音也。
		</region>
		<region typus="comment" subtype="注" id="8513" explains="8512">
○注：六者為本，以其聲質也。椌、楬謂柷、敔也。壎、篪，或為簨、虡。○音義：鞉音桃。椌，苦江反，柷也。楬，苦瞎反，敔也。壎，許袁反。篪，直支反。柷，昌六反。圉，本又作敔，魚呂反。簨，恤尹反。虡音巨。
		</region>
		<region typus="original" subtype="" id="8514" explains="">
然後鍾、磬、竽、瑟以和之，干、戚、旄、狄以舞之。此所以祭先王之廟也，所以獻、酬、酳、酢也，所以官序貴賤各得其宜也，所以示後世有尊卑長幼之序也。
		</region>
		<region typus="comment" subtype="注" id="8515" explains="8514">
○注：官序貴賤，謂尊卑，樂器列數有差次。○音義：竽音於。和如字，徐胡臥反。酬，市由反。酳音胤，又仕覲反。酢音昨。長，丁丈反。
		</region>
	</paragraph>
	<paragraph index="101">
		<region typus="comment" subtype="疏" id="8516" explains="8512,8513,8514,8515">
疏「然後」至「序也」。○正義曰：上經言人君謹慎所好惡以誘人，故此一節論聖人作為樂器道德之音，以示後世也。○正義曰：此六者，德音之音也」者，言此鞉、鼓、椌、楬、壎、篪，其聲質素，是道德之音，以尚質故也。○「然後鍾、磬、竽、瑟以和之，干、戚、旄、狄以舞之」者，既用質素為本，然後用此鍾、磬、竽、瑟華美之音以贊和之，使文質相雜。干，楯也。戚，斧也。狄，羽也。聲既文質備足，又用干、戚、旄、羽以舞動之。○正義曰：此所以祭先王之廟也」者，以前云鄭、宋、齊、衛四者為祭祀之所不用，故此云六器為道德之音，四器之和，文武之舞，並可在於宗廟之中奏之，若樂九變而鬼神格也。○「所以獻、酬、酳、酢也」者，又用於宗廟中接納賓客也，「賓入而奏《肆夏》，及卒爵而樂闋，孔子屢歎之」是也。○「所以官序貴賤，各得其宜也」者，又用樂體別尊卑於朝廷，使各得其宜也。天子八佾，諸侯六佾，是也。○「所以示後世有尊卑長幼之序也」者，聞樂知德，及施於子孫，是示後世。又宗族長幼同聽之，莫不和順；閨門之內，父子兄弟同聽之，莫不和親，是長幼之序也。○注「椌、楬」至「簨虡」。○正義曰：按鄭注《詩．有瞽》篇云：「柷，形如漆筒，中有椎。」「敔，狀如伏虎，背上有二十四齟齬。」又鄭司農注《笙師》云：「篪，七室。」塤，六孔，鄭云：「塤，燒土為之，大如雁卵。鼗，如鼓而小，持其柄搖之，旁耳自擊。」鼓，革也，椌、楬，木也，其聲質素，故周語單穆云：「革木一聲。」注云「一聲，無宮商清濁」是也。
		</region>
	</paragraph>
	<paragraph index="102">
		<region typus="original" subtype="" id="8517" explains="">
「鐘聲鏗，鏗以立號，號以立橫，橫以立武。君子聽鐘聲，則思武臣。
		</region>
		<region typus="comment" subtype="注" id="8518" explains="8517">
○注：號，號令。所以警眾也。橫，充也，謂氣作充滿也。○音義：鏗，古耕反，徐苦庚反。號，胡到反。橫，古曠反，充也，下及注同。
		</region>
	</paragraph>
	<paragraph index="103">
		<region typus="comment" subtype="疏" id="8519" explains="8517,8518">
疏「鐘聲」至「武臣」。○正義曰：此一節論樂器之聲各別，君子之聽，思其所用之臣，各隨文解之。○「鐘聲鏗」者，言金鐘之聲，鏗鏗然矣。○「鏗以立號」者，言鏗是堅剛，故可以興立號令也。○「號以立橫」者，謂橫氣充滿也，若號令威嚴，則軍士勇敢而壯氣充滿。崔氏云：「若嚴正立號，則其號必充滿於萬物矣。」○「橫以立武」者，言壯氣充滿，所以武事可立也。崔氏云：「若教令充遍，則武矣。」○「君子聽鐘聲，則思武臣」者，君子，謂識樂之情者，所以聞聲達事，鍾既含號令立武，故聽之而思武臣也。
		</region>
	</paragraph>
	<paragraph index="104">
		<region typus="original" subtype="" id="8520" explains="">
石聲磬，磬以立辨，辨以致死。君子聽磬聲，則思死封疆之臣。
		</region>
		<region typus="comment" subtype="注" id="8521" explains="8520">
○注：石聲磬，磬當為罄，字之誤也。辨，謂分明於節義。○音義：磬，依注音罄，口挺反，一音口定反。聽磬，口定反。疆，居良反，下「是疆」同。
		</region>
	</paragraph>
	<paragraph index="105">
		<region typus="comment" subtype="疏" id="8522" explains="8520,8521">
疏「石聲」至「之臣」。○音義：此一經明石聲。磬者，石磬也。磬是樂器，故讀聲音罄然矣。其聲能和，故次鍾也。言磬輕清響矣，叩其磬，則其聲之罄罄然也。○「磬以立辨」者，辨，別也。崔云：「能清別於眾物，則分明辨別也。」○「辨以致死」者，既各有部分，不相侵濫，故能使守節者致死矣。若諸侯死社稷，大夫死眾，士死制之屬也。崔云：「若能明別於節義，則不愛其死也。」○「君子聽磬聲，則思死封疆之臣」者，言守分不移，即固封疆之義矣。磬含守分，故聽其聲而思其事也。○注「石聲」至「誤也」。○正義曰：讀磬為罄者，其字下著石，樂器之磬；其下著缶，是罄然之罄。今經云「石聲磬」，恐是樂器，故讀為罄，取聲音罄罄然。
		</region>
	</paragraph>
	<paragraph index="106">
		<region typus="original" subtype="" id="8523" explains="">
絲聲哀，哀以立廉，廉以立志。君子聽琴瑟之聲，則思志義之臣。
		</region>
		<region typus="comment" subtype="注" id="8524" explains="8523">
○注：廉，廉隅。
		</region>
	</paragraph>
	<paragraph index="107">
		<region typus="comment" subtype="疏" id="8525" explains="8523,8524">
疏「絲聲」至「之臣」。○音義：此一經明絲聲哀者。哀，謂哀怨也，謂聲音之體婉妙，故哀怨矣。○「哀以立廉」者，廉，謂廉隅。以哀怨之，故能立廉隅，不越其分也。○「廉以立志」者，既不越分，故能自立其志。○「君子聽琴瑟之聲，則思志義之臣」者，言絲聲捨志不可，犯故聞絲聲而思其事也。
		</region>
	</paragraph>
	<paragraph index="108">
		<region typus="original" subtype="" id="8526" explains="">
竹聲濫，濫以立會，會以聚眾。君子聽竽、笙、簫、管之聲，則思畜聚之臣。
		</region>
		<region typus="comment" subtype="注" id="8527" explains="8526">
○注：「濫」之意，猶攬聚也。會，猶聚也。聚，或為最。○音義：濫，力敢反，下及注皆同。會，戶外反，及古外反，下同。畜，敕六反。攬，力敢反。
		</region>
	</paragraph>
	<paragraph index="109">
		<region typus="comment" subtype="疏" id="8528" explains="8526,8527">
疏「竹聲」至「之臣」。○音義：此一經明「竹聲濫」者，濫，猶攬也。言竹聲攬然有積聚之意也。○「濫以立會」者，以竹聲既攬聚，故能立會矣。○「會以聚眾」者，以合會而能聚其眾也。○「君子聽竽、笙、簫、管之聲，則思畜聚之臣」者，亦聞其音而思其事也。笙以匏為之，而在竹聲之中者，但笙以匏為體，插竹於匏，匏竹兼有，故笙文在竹也。
		</region>
	</paragraph>
	<paragraph index="110">
		<region typus="original" subtype="" id="8529" explains="">
鼓鼙之聲讙，讙以立動，動以進眾。君子聽鼓鼙之聲，則思將帥之臣。
		</region>
		<region typus="comment" subtype="注" id="8530" explains="8529">
○注：聞讙囂，則人意動作。讙或為歡，動或為勳。○音義：鼙，步西反。讙，呼端反，又音喧。將，子亮反，下注「大將」、下「將帥」同。帥，本又作率，用類反，下「將帥」同。囂，許驕反，又五羔反。
		</region>
	</paragraph>
	<paragraph index="111">
		<region typus="comment" subtype="疏" id="8531" explains="8529,8530">
疏「鼓鼙」至「之臣」。○正義曰：此一經明鼓鼙之聲讙者，讙，謂讙囂也，其聲讙雜矣。○「讙以立動」者，以其聲讙，故使人意動作也。○「動以進眾」者，以動作，故能進發其眾也。○「君子聽鼓鼙之聲，則思將帥之臣」者，將帥，眾，聚也。言鼓能進眾，故聞其聲而思其事也。不云「鼗」而云「鼙」者，廣其類也。○注「聞讙囂，則人意動作」。○正義曰：是聲能感動於人也。如鄭此言，則五者之器，皆據其聲。聲各不同，立事有異，事隨聲起，是聲能立事也。皇氏用崔氏之說，云「鐘聲為兌，石聲為乾，絲聲為離，竹聲為震，鼓鞞為坎」，妄取五方之義，棄其五器之聲，背經違注，曲為雜說。言及於數，非關義理，又無明文，今並略而不用也。
		</region>
	</paragraph>
	<paragraph index="112">
		<region typus="original" subtype="" id="8532" explains="">
君子之聽音，非聽其鏗鏘而已也，彼亦有所合之也。」
		</region>
		<region typus="comment" subtype="注" id="8533" explains="8532">
○注：以聲合成己之志。○音義：鎗，七羊反，又吐衡反，徐敕庚反。
		</region>
	</paragraph>
	<paragraph index="113">
		<region typus="comment" subtype="疏" id="8534" explains="8532,8533">
疏「君子」至「合之也」。○正義曰：此一經總結上文五者，言君子之聽音聲，非徒聽其音聲鏗鎗而已彼謂樂聲亦有合成巳之志意也。崔氏云：「但釋五音。八卦屬四方四維之音，所以皆應，與四方同。所以應同者，四維處四方之間，四方皆五行相生。水生木，匏同竹音。木生火，木音同絲。火生土，土不當於方。土生金，土處金火之間，土音屬金。金生水，石不可屬於水，故不同於革，而不同者，以乾為君父，君父之音不可屬於人，故不同於革，而磬別有所感。乾為天，坤為地。天既不屬人，坤所以不別出者，為坤卑故也。」今按崔氏此說浮虛，體例不等，上下混雜，記人之意，不應如此。鄭注無文，不可附會。今略存崔氏之義，賢者擇焉。今謂八音，唯論五者，以鍾與武臣相會，石與死封疆相將，絲與志義是同，竹與畜聚相類，鼓鼙與將帥同等，故五器而有五事。其匏與土、木不同，無此五器之象，故記者不言。
		</region>
	</paragraph>
	<paragraph index="114">
		<region typus="original" subtype="" id="8535" explains="">
賓牟賈侍坐於孔子，孔子與之言，及樂，曰：「夫《武》之備戒之已久，何也？」對曰：「病不得其眾也。」
		</region>
		<region typus="comment" subtype="注" id="8536" explains="8535">
○注：《武》，謂周舞也。備戒，擊鼓警眾。病，猶憂也，以不得眾心為憂，憂其難也。○音義：牟，亡侯反。坐，才臥反，又如字。
		</region>
	</paragraph>
	<paragraph index="115">
		<region typus="comment" subtype="疏" id="8537" explains="8535,8536">
疏「賓牟」至「眾也」。○正義曰：此一經，《別錄》是「賓牟賈問」章，自此以下至「不亦宜乎」，總是賓牟賈與夫子相問答之事。今各依文解之。○「賓牟賈侍坐於孔子」者，姓賓牟，名賈，侍坐於孔子。○「孔子與之言，及樂」者，孔子與賓牟賈言說，初論他事，次及於樂。○「曰：夫《武》之備，戒之已久，何也」者，此是孔子之問。凡有五。「夫」，是發語之端。《武》，謂周之武樂，欲作武樂之前，先擊鼓備戒其眾。備戒之後，久始作舞，故孔子問之云：「《武》樂先擊鼓備戒已久，乃始作舞何？○「對曰：病不得其眾也」者，此賓牟賈所答，亦有五，但三答是，二答非，今此答是也。病，謂憂也。言武王伐紂之時，憂病不得士眾之心，故先鳴鼓以戒士眾，久乃出戰。今《武》樂故令舞者久而不即出，是象武王憂不得眾心故也。○注「武謂」至「難也」。○正義曰：此以下王事，故知周舞也。「憂其難」者，憂其不得士眾之難，故擊鼓久而不舞。
		</region>
	</paragraph>
	<paragraph index="116">
		<region typus="original" subtype="" id="8538" explains="">
「咏歎之，淫液之，何也？」對曰：「恐不逮事也。」
		</region>
		<region typus="comment" subtype="注" id="8539" explains="8538">
○注：咏歎、淫，液歌遲之也。逮，及也。事，戎事也。○音義：咏歎，上音詠，下音歎。液音亦。逮音代，又代計反。遲，直冀反。
		</region>
		<region typus="original" subtype="" id="8540" explains="">
「發揚蹈厲之已蚤，何也？」對曰：「及時事也。」
		</region>
		<region typus="comment" subtype="注" id="8541" explains="8540">
○注：時至，武事當施也。○音義：蹈音悼，蚤音早。
		</region>
		<region typus="original" subtype="" id="8542" explains="">
「《武》坐，致右憲左，何也？」對曰：「非《武》坐也。」
		</region>
		<region typus="comment" subtype="注" id="8543" explains="8542">
○注：言《武》之事無坐也。致，謂膝至地也。憲讀為軒，聲之誤也。○音義：憲，依注音軒。
		</region>
		<region typus="original" subtype="" id="8544" explains="">
「聲淫及商，何也？」對曰：「非《武》音也。」
		</region>
		<region typus="comment" subtype="注" id="8545" explains="8544">
○注：言《武》歌在正其軍，不貪商也。時人或說其義為貪商也。
		</region>
		<region typus="original" subtype="" id="8546" explains="">
子曰：「若非《武》音，則何音也？」對曰：「有司失其傳也。若非有司失其傳，則武王之志荒矣。」
		</region>
		<region typus="comment" subtype="注" id="8547" explains="8546">
○注：有司，典樂者也。傳，猶說也。荒，老耄也。言典樂者失其說也，而時人妄說也。《書》曰：「王耄荒。」○「傳，直專反，下及注同。傳，猶說也。旄，莫報反，下同。
		</region>
		<region typus="original" subtype="" id="8548" explains="">
子曰：「唯。丘之聞諸萇弘，亦若吾子之言是也。」
		</region>
		<region typus="comment" subtype="注" id="8549" explains="8548">
○注：萇弘，周大夫。○音義：萇，直良反。
		</region>
	</paragraph>
	<paragraph index="117">
		<region typus="comment" subtype="疏" id="8550" explains="8538,8539,8540,8541,8542,8543,8544,8545,8546,8547,8548,8549">
疏○正義曰：「咏歎之，淫液之，何也」者，此孔子之問，欲舞之前，其歌聲吟詠之，長歎之，其聲淫液，是貪羨之貌，言欲舞之前，其歌聲何意吟歆長歎歆羨也。○「對曰：恐不逮事也」，此是賓牟賈答孔子之詞。所以舞前有此詠歎淫液之歌者，像武王伐紂，恐諸侯不至，不逮及戰事，故歌聲吟詠而歆羨。此答是也。○注「詠歎、淫液，歌遲之也」。○正義曰：詠歎者，謂長聲而歎矣。淫液，謂音連延而流液不絕之意。歌遲之，謂作此歌吟思之，欲待眾之至也。○「發揚蹈厲之已蚤，何也」者，此又明是孔子之問。初舞之時，手足發揚蹈地而猛厲言，舞初則然，故云：「已蚤，何也？」意謂舞時發揚蹈厲即大蚤。○「對曰：及時事也」者，此亦賓牟賈對詞。所以舞時蚤為發揚蹈厲，像武王及時伐紂戰事也，故發揚象戰。此答非也，知非者，下云「發揚蹈厲」，是「大公之志」，故知此答非也。○「《武》坐，致右憲左，何也」者，此亦孔子問詞。坐，跪也。致，志也。軒，起也。問武人何忽有時而跪，以右膝至地，而左足仰起，何故也？○「對曰：非《武》坐也」，此是賓牟賈答云。致右軒左，非是武人之坐，言以舞法無坐也。此答亦非。知者，下云「武亂皆坐，周、召之治」也。是武法有坐，故知此答非也。○「聲淫及商，何也」者，此亦孔子問詞。淫，貪也。問奏樂之聲，何意有貪商之聲也？王氏云：「聲韻歆羨，淫液貪商也。」○「對曰：非《武》音也」者，此賓牟賈之答。非武音，謂非是《武》樂之音。賓牟賈言武王應天從人，不得已而伐之，何容有貪商之聲，故言「非《武》音」。此答是。○注「言《武》」至「商也」。○正義曰：言「《武》歌在正其軍不貪商」者，解經「非《武》音」，言《武》歌象武王正其軍事，不得有貪商之歌，故知貪商者非《武》樂之音也。云「時人或說其義為貪商也」者，解經中「聲淫及商」之義，言當時人不曉《武》音，謂此歌聲為貪商，故云「或說其義為貪商」。孔子以時人之意而問賓牟賈，然時人之說非也。孔子大聖，應知其非，而問之者，孔子雖知其非，而問賓牟賈，是知非而故問矣。○「子曰：若非《武》音，則何音也」者，賓牟賈既答貪商非是《武》音，孔子因而問之，云：貪商之歌，若非《武》樂之音，則何音也？○「對曰：有司失其傳也」者，此賓牟賈答云。有司，謂典樂者。失傳說也，言《武》樂之歌，有貪商之意者，是典樂有司失其傳說。謂為貪商，故時人惑之。○「若非有司失其傳，則武王之志荒矣」者，賓牟賈又云，若非是有司失其傳說，將言武王實為貪商，則是武王之志荒耄矣。言武王荒耄，遂有貪商也。然武王大聖，伐暴除殘，何有貪商之意？故知有司妄說為貪商，使時人致惑。○注「荒老」至「耄荒」。○正義曰：按《大戴禮》云：「文王年十五而生武王發。」又《文王世子》篇云：「文王九十七而崩。」則武王九十三而終矣。文王受命七年而崩，十三年伐紂，是文王崩後六年伐紂，時武王八十九矣，年雖老而大聖不荒耄也。《書》曰「王耄荒」，《呂刑》文也。言穆王享國百年而耄荒，證荒為老耄也。○「子曰：唯丘之聞諸萇弘」者，孔子既得賓牟賈之答，故云「聞諸萇弘」。諸，於也，聞於萇弘之說。○「亦若吾子之言是也」者，謂賓牟賈為吾子者，《儀禮》注云：「子，男子之美稱。言吾子，相親之詞。
		</region>
	</paragraph>
	<paragraph index="118">
		<region typus="original" subtype="" id="8551" explains="">
賓牟賈起，免席而請曰：「夫《武》之備戒之已久，則既聞命矣，敢問遲之遲而又久，何也？」
		</region>
		<region typus="comment" subtype="注" id="8552" explains="8551">
○注：遲之遲，謂久立於綴。○音義：遲之遲，並直詩反，徐直尼反。
		</region>
	</paragraph>
	<paragraph index="119">
		<region typus="comment" subtype="疏" id="8553" explains="8551,8552">
疏「賓牟」至「何也」。○正義曰：自此以前，孔子問賓牟賈。自此以後，是賓牟賈問孔子。此一經是賓牟賈問詞也。○「免席而請曰」者，免席，謂避席也。言賓牟賈前答孔子，雖被孔子所許，於前答之事猶有不曉，而反請問孔子，故曰「免席而請」焉。○「夫《武》之備戒之已久，則既聞命矣」者，前經是夫子之問，賓牟賈前答其已久之意，被孔子所許，不得為非，是「既聞命矣」。○「敢問遲之遲而又久，何也」者，此賓牟賈問孔子之詞。「遲之遲」者，賀氏云：「備戒已久是遲，久立於綴亦是遲。」而又久，何意如此？
		</region>
	</paragraph>
	<paragraph index="120">
		<region typus="original" subtype="" id="8554" explains="">
子曰：「居，吾語汝。夫樂者，像成者也。總干而山立，武王之事也。發揚蹈厲，大公之志也。《武》亂皆坐，周、召之治也。
		</region>
		<region typus="comment" subtype="注" id="8555" explains="8554">
○注：居，猶安坐也。成，謂已成之事也。總干，持盾也。山立，猶正立也，像武王持盾正立待諸侯也。發揚蹈厲，所以象威武時也。《武》舞，像戰鬥也。亂，謂失行列也。失行列則皆坐，像周公、召公以文止武也。○音義：語，魚據反。女音汝，下「且女」同。大音泰。召音邵，注及下同。治，直吏反，下注及下同。盾，述尹反，又音允。行，戶剛反，下同。
		</region>
	</paragraph>
	<paragraph index="121">
		<region typus="comment" subtype="疏" id="8556" explains="8554,8555">
疏「子曰」至「治也」。○正義曰：自此以下，孔子為賓牟賈說《武》樂之意，並廣明克殷以後之事。此一經為賓牟賈說其將舞之事。○「夫樂者，像成者也」，言作樂者放象其成功者也。○「總干而山立」者，言將舞之時，舞人總持干盾以正立，似山不動搖，像武王持盾，以待諸侯之至也。○「發揚蹈厲，大公之志也」者，言《武》樂之舞，發揚蹈厲，像大公威武鷹揚之志也。○「《武》亂皆坐，周、召之治也」者，亂，謂失行列。作此《武》舞，回移轉動，亂失行列皆坐，所以坐者，像周公、召公以文德治之，以文止武，像周、召之治也。
		</region>
	</paragraph>
	<paragraph index="122">
		<region typus="original" subtype="" id="8557" explains="">
「且夫《武》，始而北出，再成而滅商，三成而南，四成而南國是疆，五成而分周公左、召公右，六成復綴以崇。
		</region>
		<region typus="comment" subtype="注" id="8558" explains="8557">
○注：成，猶奏也。每奏《武》曲一終為一成。始奏，像觀兵盟津時也。再奏，像克殷時也。三奏，像克殷有餘力而反也。四奏，像南方荊蠻之國侵畔者服也。五奏，像周公召公分職而治也。六奏，像兵還振旅也。復綴，反位止也。崇，充也。凡六奏以充《武》樂也。○音義：夫音扶。綴，丁劣反，又丁衛反，注及下同。孟，本亦作盟，音孟。
		</region>
	</paragraph>
	<paragraph index="123">
		<region typus="comment" subtype="疏" id="8559" explains="8557,8558">
疏「且夫」至「以崇」。○正義曰：此一經孔子為賓牟賈說《武》樂六成之意。上說三者之事已訖，更別廣說《武》樂，故云。○「且夫《武》，始而北出」者，謂初舞位最在於南頭，從第一位而北出者。次及第二位稍北出者。熊氏云：「則前云三步以見方，見一成也。作樂一成而舞，像武王北出觀兵也。」○「再成而滅商」者，謂作樂再成舞者從第二位至第三位，像武王滅商，則與前文再始以著往為一也。○「三成而南」者，謂舞者從第三位至第四位，極北而南反，像武王克紂而南還也。○「四成而南國是疆」者，謂《武》曲四成舞者，從北頭第一位卻至第二位，像武王伐紂之後，南方之國於是疆理也。○「五成而分周公左、召公右」者，從第二位至第三位，分為左右，像周公居左，召公居右也。○「六成復綴以崇」者，綴，謂南頭初位，舞者從第三位南至本位，故言復綴以崇。崇，充也。謂六奏充其《武》樂，像武王之德充滿天下。此並熊氏之說也，而皇氏不云次位。舞者本在舞位之中，但到六成而已。今舞亦然，義亦通也。○注「成猶」至「樂也」。○正義曰：成，謂曲之終成。每一曲終成而更奏，故云「成，猶奏也」。云「復綴，反位止也」者，謂最在南第一位，初舞之時，從此位入北，至六成還反覆此位。如鄭所注，熊氏得之。云「凡六奏以充《武》樂也」者，充，謂充備。言六奏其曲，《武》樂充備，故云「六奏以充《武》樂」，言《武》樂充備，是功成大平，周德充滿於天下也。
		</region>
	</paragraph>
	<paragraph index="124">
		<region typus="original" subtype="" id="8560" explains="">
「天子夾振之而駟伐，盛威於中國也。
		</region>
		<region typus="comment" subtype="注" id="8561" explains="8560">
○注：夾振之者，王與大將夾舞者，振鐸以為節也。駟當為四，聲之誤也。《武》舞，戰象也。每奏四伐，一擊一剌為一伐。《牧誓》曰：「今日之事，不過四伐五伐。」○音義：夾，古洽反，注及下同。鐸，大各反。一剌，本亦作壹剌，七亦反。
		</region>
	</paragraph>
	<paragraph index="125">
		<region typus="comment" subtype="疏" id="8562" explains="8560,8561">
疏「天子」至「國也」。○正義曰：「天子夾振之」者，謂《武》樂之作，言天子與大將夾舞者，振鐸以節之。○「而駟伐」者，駟當為四。四伐，謂擊剌。作《武》樂之時，每一奏之中，而四度擊剌。像武王伐紂四伐也。○「盛威於中國也」者，像武王之德，盛大威武於中國。○注「夾振」至「五伐」。○正義曰：「王與大將夾舞者，振鐸以為節也」者，經云「天子夾振」，是兩邊相夾。天子與大將相對，明是尊者，故知王與大將也。經云「振之」，鐸是所振之物，故知振鐸以為舞者之節也。《武》樂在庭，天子尊極，所以得親夾舞人為振舞者。熊氏按《祭統》云：「君執干戚就舞位，冕而總干，率其群臣以樂皇尸。」又下云：「食三老五更於大學，冕而總干。」尚得親舞，何以不得親執鐸乎？此執鐸為祭天時也。皇氏云：「武王伐紂之時，王與大將親自執鐸以夾軍眾。今作《武》樂之時，令二人振舞夾舞者，像武王與大將伐紂之時矣。」皇氏此說，稍近人情，理通，勝於熊氏。但注云「王與大將夾舞」者，則似天子親夾舞人，則皇氏說不便，未知孰是，故備存焉。王肅讀「天子」上屬，謂「作樂六成，尊崇天子之德矣」。以是《聖證論》王肅引《家語》而難鄭云：「六成而復綴，以崇其為天子，此《家語》之文也。」馬昭申鄭意，云：「凡樂之作，皆所以昭天子之德，豈特六成之末而崇之乎？」孔晁又難馬昭云：「天子夾振用舞之法，在於經典。今謂天子夾振，此經之正文，又親舞總干具。」如熊氏之說，此則經典之證也。云「駟當為四，聲之誤也」者，以《牧誓》有四伐之文，故讀為四也。云「每奏四伐」者，《武》樂六奏，每一奏之中，舞者以戈矛四度擊剌，像伐紂時也。引「《牧誓》曰：今日之事，不過四伐五伐」者，此武王戒誓士眾，云「今日戰事，前進不得過四伐五伐，乃止齊焉」。今《武》樂惟用四伐，不用五伐者，尚其少也。
		</region>
	</paragraph>
	<paragraph index="126">
		<region typus="original" subtype="" id="8563" explains="">
分夾而進，事蚤濟也。
		</region>
		<region typus="comment" subtype="注" id="8564" explains="8563">
○注：分，猶部曲也。事，猶為也。濟，成也。舞者各有部曲之列，又夾振之者，像用兵務於早成也。○音義：分，扶問反，注同。分，部曲。
		</region>
		<region typus="original" subtype="" id="8565" explains="">
久立於綴，以待諸侯之至也。象
		</region>
		<region typus="comment" subtype="注" id="8566" explains="8565">
○注：武王伐紂待諸侯也。
		</region>
		<region typus="original" subtype="" id="8567" explains="">
且女獨未聞牧野之語乎？
		</region>
		<region typus="comment" subtype="注" id="8568" explains="8567">
○注：欲語以作《武》樂之意。○音義：牧野，音也，徐又以汝反。欲語，魚據反。
		</region>
		<region typus="original" subtype="" id="8569" explains="">
武王克殷反商，未及下車而封黃帝之後於薊，封帝堯之後於祝，封帝舜之後於陳，下車而封夏后氏之後於杞，投殷之後於宋，封王子比干之墓，釋箕子之囚，使之行商容而復其位。庶民弛政，庶士倍祿。濟河而西，馬散之華山之陽而弗復乘，牛散之桃林之野而弗復服，車甲衅而藏之府庫而弗復用，倒載干戈，包之以虎皮，將帥之士使為諸侯，名之曰『建櫜』，然後天下知武王之不復用兵也。
		</region>
		<region typus="comment" subtype="注" id="8570" explains="8569">
○注：「反」當為「及」字之誤也。及商，謂至紂都也。《牧誓》曰：「至於商郊牧野。」封，謂故無土地者也。投，舉徙之辭也。時武王封紂子武庚於殷墟，所徙者，微子也，後周公更封而大之。積土為封。封比干墓，崇賢也。行，猶視也。使箕子視商禮樂之官，賢者所處，皆令反其居也。弛政，去其紂時苛政也。倍祿，復其紂時薄者也。散，猶放也。桃林，在華山旁。甲，鎧也。衅，釁字也，包干戈以虎皮，明能以武服兵也。建，讀為鍵，字之誤也。兵甲之衣曰櫜。鍵櫜，言閉藏兵甲也。《詩》曰：「載櫜弓矢。」《春秋傳》曰：「垂櫜而入。」《周禮》曰：「櫜之欲其約也。」薊或為續。祝或為鑄。○音義：反，依注音及。封黃帝之後於薊，音計，今涿郡薊縣是也，即燕國之都也。孔安國、司馬遷及鄭皆云：「燕國郡。」邵公與周同姓。按黃帝姓姬，君奭蓋其後也。或黃帝之後封薊者，滅絕而更封燕郡乎？疑不能明也。而皇甫謐以邵公為文王之庶子，記傳更無所出。又《左傳》富辰之言，亦無燕也。祝，之六反。杞音起。使之行，下孟反，注同。視也。商容，如字，孔安國云：「殷之賢人也。」鄭云：「商禮樂之官也。」復音伏。弛，始氏反，注同，廢也。華如字，又戶化反。而弗復，扶又反，下同。衅，字又作釁，同，許靳反。倒，丁老反。建，依注讀為鍵，其展反，徐其偃反。櫜音羔，注同。虛音墟。令，力呈反。去，起呂反。苛音何，本又作荷，役也。鎧，苦代反，又開改反。鑄，止樹反。
		</region>
	</paragraph>
	<paragraph index="127">
		<region typus="comment" subtype="疏" id="8571" explains="8563,8564,8565,8566,8567,8568,8569,8570">
疏「分夾」至「兵也」。○正義曰：「分夾而進，事蚤濟也」者，分，謂部分；夾，謂振鐸夾之。言舞者各有部分，振鐸夾之而進也。事，為也。像武王伐紂為蚤。濟，成也，像為事之蚤成，故前進也。○「久立於綴，以待諸侯之至也」者，言未舞之前舞者，久立於酇綴，像武王待諸侯之至。○「且女獨未聞牧野之語乎」，孔子既為賓牟賈說《武》樂之體也，又欲為賓牟賈廣論牧野作《武》樂之意，故云「且女獨未聞牧野之語乎」。將欲語以牧野之事，畢周道四達之意也。○「武王克殷反商」，此孔子為賓牟賈說牧野克殷後事。反商者，反當為及，言武王牧野克殷已畢，及至商紂之都也。○「未及下車」者，言速封諸侯，未遑暇及下車，即封黃帝、堯、舜之後也。○「下車而封夏殷之後」者，以二王之後，以其禮大，故待下車而封之。按《周本紀》云：武王以與戰伐紂，兵皆崩畔。武王入，至紂死之所。周公把大鉞，畢公把小鉞，以夾武王。武王既入，立於社南。召公奭貢兵，師尚父牽牲。尹逸祝曰：「殷之末孫季紂，殄廢先王明德。」又云：乃封紂子祿父，使其弟管叔、蔡叔相祿父。命召公釋箕子之囚。命畢公釋百姓之囚，表商容之閭。命南宮適散鹿台之財，發鉅橋之粟。命閎天封比干之墓。武王追思先聖，乃褒封神農之後於焦，及封黃帝之後於薊，封帝堯之後於祝，封帝舜之後於陳。大禹與此同。然如武王追思先聖，乃封之，與此未及下車義反，當以《禮記》為正。此不云封神農者，舉三恪二代也。○「釋箕子之囚，使之行商容而復其位」者，既釋箕子，使之行商容者。行，視也。容，謂禮樂之官。使箕子檢視殷家禮樂之官。若有賢者所處，皆令復居其故位也。○「庶民弛政」者，弛，去也。庶民被紂虐政者而放去之也。○「庶士倍祿」者，謂庶士紂時祿薄者而倍益之。○「車甲釁而藏之府庫」者，言車甲不復更，用故以血釁而藏之。○「倒載干戈」者，倒載而還鎬京也，所以倒之者，熊氏云：「凡載兵之法，皆刃向外。今倒載者，刃向國，不與常同，故云倒載也。」○「包之以虎皮」者，虎皮，武猛之物也。用此虎皮包裹兵器，示武王威猛，能包制服天下兵戈也。或以虎皮有文，欲以見文止武也。○「將帥之士使為諸侯，名之曰建櫜」者，封為諸侯者，以報勞賞其功也。即《牧誓》云「千夫長」是也。「名之曰建櫜」者，鍵，籥牡也。櫜，兵鎧之櫜也。言鎧及兵戈悉櫜韜之，置於府庫而鍵閉之，故云「名之曰建櫜」也。○「然後天下知武王之不復用兵也」者，見其放牛藏器，故知也。○注「反當」至「約也」。○正義曰：「反當為及」者，以下文云「濟河而西」，明知此反商是及至商也。云「投，舉徙之詞也」者，以武王之時，封紂子武庚於殷墟。初克紂，微子復其故位。《左傳》云「武王親釋其縛，使復其所《武》是也。而暫時復所，武王即徙而居宋也，故云「所徙者，微子也」。云「後周公更封而大之」者，以武庚於周公居攝之時作亂被滅，周公因封微子。先在於宋，更封而大之者，按《書序》云：「成王既黜殷命，命微子啟作《微子之命》。」是封而大之。其實封為五百里，在制禮之後。故《發墨守》云「六年制禮作樂，封殷之後，稱公於宋」是也。云「使箕子視商禮樂之官」者，容為禮樂，故云「視商禮樂之官」。知容為禮樂者，《漢書．儒林傳》云：「孝文時，徐生善為容。」是善禮樂者謂之容也。而《武成》篇云「式商容閭」，則商容人名。鄭不見古文，故為禮樂也。云「釁，釁字也」者，以《禮傳》所云「以血塗物皆為釁」，故從釁也。云「建，讀為鍵」者，鍵是管籥閉藏之名，故讀為鍵。或以管籥，或以櫜衣閉藏兵革，故云「鍵櫜」也。引「《詩》曰：載櫜弓矢」者，《詩．頌．時邁》篇也。論武王伐紂畢，載櫜弓矢也。引「《春秋傳》：垂櫜而入」者，昭元年《左傳》文。時楚公子圍聘於鄭，公孫段云：「請垂櫜而入。」示無弓，但垂櫜而已。引「《周禮》櫜之欲其約也」者，《考工記》文，言以皮為甲，櫜中盛之，欲其約。所引此諸文者，證櫜是韜盛之物也。
		</region>
	</paragraph>
	<paragraph index="128">
		<region typus="original" subtype="" id="8572" explains="">
「散軍而郊射，左射《貍首》，右射《騶虞》，而貫革之射息也。裨冕搢笏，而虎賁之士說劍也。祀乎明堂，而民知孝。朝覲，然後諸侯知所以臣。耕藉，然後諸侯知所以敬。五者，天下之大教也。
		</region>
		<region typus="comment" subtype="注" id="8573" explains="8572">
○注：郊射，為射宮於郊也。左，東學也。右，西學也。《貍首》、《騶虞》，所以歌為節也。貫革，射穿甲革也。裨冕，衣裨衣而冠冕也。裨衣，袞之屬也。搢，猶插也。賁，憤怒也。文王之廟為明堂制。耕藉，藉田也。○音義：郊射，食亦反，「左射」、下「右射」同，沈皆食夜反。貍，力之反。騶，側由反。貫，古亂反，後同。裨，婢支反。搢音進。笏音忽。賁音奔，注同。孔安國云：「虎賁，若虎賁獸，言其猛也。」說，吐活反。朝，直遙反。射穿，食亦反。衣裨衣，上於既反，下如字。而冠，古亂反。猶捷，本亦作插，初洽反，徐采協反。憤，扶粉反。
		</region>
		<region typus="original" subtype="" id="8574" explains="">
食三老、五更於大學，天子袒而割牲，執醬而饋，執爵而酳，冕而總干，所以教諸侯之弟也。
		</region>
		<region typus="comment" subtype="注" id="8575" explains="8574">
○注：三老五更，互言之耳，皆老人更知三德五事者也。冕而總干，親在舞位也。周名大學於東膠。○音義：食音嗣。更，古衡反，注同。大學，音泰，注「大學」同。饋，其愧反。酳音胤，又仕覲反。弟，大計反。膠音交。
		</region>
	</paragraph>
	<paragraph index="129">
		<region typus="comment" subtype="疏" id="8576" explains="8572,8573,8574,8575">
疏「散軍」至「弟也」○正義曰：此一經論克商之後脩文教也。○「散軍而郊射」者，還鎬京，止武而習文也。郊射，射於射宮，在郊學之中也。天子於郊學而射，所以擇士簡德也。○「左射《貍首》」者，左，東學也，亦在於東郊。《貍首》，諸侯之所射詩也。周立虞庠之學於西郊，故知使諸侯習射於東，學歌《貍首》詩也。所以歌《貍首》者，皇氏以為舊解云：「貍之取物，則伏下其頭，然後必得，言射亦必中，如貍之取物矣。」鄭注《大射》云：「《貍首》，逸詩。貍之言不來也，其《詩》有射諸侯首不朝者之言，因以名篇。」不取於貍之伏物。而皇氏所說違鄭注，其義非也。○「右射《騶虞》」者，右是西學，在西郊也。《騶虞》，天子於西學中習射也。騶虞，白虎黑文，義應之獸也，故知唯天子射歌之《詩》。其《騶虞》篇云：「彼茁者葭，一發五豝。」鄭注《射義》云：「一發五豝，喻得賢者多也。」○「而貫革之射息也」者，貫，穿也。革，甲鎧也。所謂軍射也，言軍中不習於容儀，又無別物，但取甲鎧張之而射，唯穿多重為善，謂為「貫革」也。《春秋》養由基射七札是也。此既習禮射於學，故貫革之射止息也。○「裨冕搢笏，而虎賁之士說劍也」者，裨冕，入廟之服也。搢笏，插笏也。虎賁，言奔走有力如，虎之在軍。說劍者既並習文，故皆說劍也。○「祀乎明堂，而民知孝」者，罷武而教民之行孝於明堂。明堂是文王之廟也，於時未有明堂，而云「明堂」者，文王廟如明堂之制，故云「明堂」也。天子於中祀其父也，故教民知孝之道矣。然不於后稷廟，而於文王廟者，既是述父之志，故初於中祀也。○「朝覲，然後諸侯知所以臣」者，六服更朝，故諸侯知為臣之道，還國而教也。○「耕藉，然後諸侯知所以敬」者，王自耕藉田，以供粢盛，故諸侯見而知其敬，亦還國而耕也。○「五者，天下之大教也」者，郊射一，裨冕二，祀乎明堂三，朝覲四，耕藉五。此五者大益於天下，並使諸侯還其本國而為教，故云「大教」也。○注「郊射」至「田也」。○正義曰：「郊射，為射宮於郊也」者，皇氏云：「於東郊。」熊氏云：「《王制》篇云：殷禮：小學在公宮南之左，大學在郊。」武王伐紂之後，猶用殷制，故小學射《貍首》，大學射《騶虞》也。言為射宮於郊者，據《大學》也。云「裨冕，衣裨衣而冠冕也」者，《覲禮》云：「侯氏裨冕。」鄭云：「裨之為言埤也。天子六服，大裘為上，其餘為埤。」故此云：「裨衣，袞之屬也。」袞謂從袞冕之衣以下皆是也。言身著衣而首冠冕，故云：「裨冕，衣裨衣而冠冕」也。云「文王之廟為明堂制」者，以周公攝政六年始朝諸侯於明堂，當武王伐紂之時，未有明堂。今云「祀乎明堂」，故知是文王之廟制耳，非正明堂也。○「天子袒而割牲」者，謂天子養三老五更之時，親袒衣而割牲也。○「執醬而饋」者，謂天子親執醬而饋之。○「執爵而酳」者，謂食訖，天子親執爵而酳口也。○「冕而總干」者，謂天子親自著冕，手持干盾而親舞也。此冕當鷩冕，享先公以饗射養老之類。○「所以教諸侯之弟也」者，天子親自養老，則諸侯亦然。不言教以孝者，與上互文。○注「三老」至「東膠」。○正義曰：「三老五更，互言之耳」者，三老亦五更，五更亦三老，故云：「皆老人更知三德五事者也。」三德，謂正直、剛、柔。五事謂貌、言、視、聽、思也。《文王世子》注云：「像三辰五星者，義相包矣。」云「周名大學曰東膠」者，按《王制》云：「周人養國老於東膠。」以「養國老」，故知大學也。此經云「食三老五更於大學」，亦謂殷禮，周則右射《騶虞》之處矣。
		</region>
	</paragraph>
	<paragraph index="130">
		<region typus="original" subtype="" id="8577" explains="">
若此，則周道四達，禮樂交通，則夫《武》之遲久，不亦宜乎！」
		</region>
		<region typus="comment" subtype="注" id="8578" explains="8577">
○注：言武遲久為重禮樂。○音義：夫音扶。為，于偽反。
		</region>
	</paragraph>
	<paragraph index="131">
		<region typus="comment" subtype="疏" id="8579" explains="8577,8578">
疏「若此」至「宜乎」。○正義曰：若，如也。言周德如此之後，則是周之道德四方通達，禮樂交通，無所不備也。○「則夫《武》之遲久，不亦宜乎」者，凡功小者易就，其時速也。功大者難成，其時久也。周之禮樂功大，故作此《大武》之樂，遲停而久。「不亦宜乎」者，其宜合當然也。以其功德盛大，故須遲久重慎之也。
		</region>
	</paragraph>
	<paragraph index="132">
		<region typus="original" subtype="" id="8580" explains="">
君子曰：禮樂不可斯須去身。致樂以治心，則易、直、子、諒之心油然生矣。易、直、子、諒之心生則樂，樂則安，安則久，久則天，天則神。天則不言而信，神則不怒而威，致樂以治心者也。
		</region>
		<region typus="comment" subtype="注" id="8581" explains="8580">
○注：致，猶深審也。子，讀如不子之子。油然，新生好貌也。善心生則寡於利慾，寡於利慾則樂矣。志明行成，不言而見信如天也，不怒而見畏如神也。樂由中出，故治心。○音義：易，以豉反，下及注皆同。子諒，子如字，徐將吏反，諒音亮。油音由。行，下孟反，下同。
		</region>
	</paragraph>
	<paragraph index="133">
		<region typus="comment" subtype="疏" id="8582" explains="8580,8581">
疏「君子」至「者也」。○正義曰：自此以下，至「可謂盛矣」，名為《樂化》，言樂能化人，始至於善，故名《樂化》。各隨文解之。○正義曰：此一經明樂以治心，記者引君子之言，故云「君子曰：禮樂不可斯須去身」者，言禮樂是治身之具，不可斯須去離於身也。○「致樂以治心，則易、直、子、諒之心油然生矣」者，致，謂深致詳審。易，謂和易。直，謂正直。子，謂子愛。諒，謂誠信。言能深遠詳審此樂以治正其心，則和易、正直、子愛、誠信之心油油然從內而生矣。言樂能感人，使善心生也。○「易、直、子、諒之心生則樂」者，四善之心生，則令人和樂。○「樂則安」者，心樂故體安而不躁也。○「安則久」者，既身不躁，故性命長久也。○「久則天」者，志明行成，久而不改，則人信之如天。○「天則神」者，既為人所信如天，故又為人所畏如神也。○「天則不言而信」者，謂四時不失。○「神則不怒而威」者，言宗廟社稷之中，而民自敬，是「不怒而威也」。言聖王既能用樂和心，故不言而信似天也，不怒而威似神也。「致樂以治心者也」。言聖王所以能如此者，正由詳審於樂以和治民心，遂能如此。○注「致猶」至「治心」。○正義曰：「致，猶深審也」者，言深遠詳審樂之道理，能致如此，故云「致，猶深審也」。云「子，讀如不子之子」者，按《尚書》云：「啟呱呱而泣，予弗子。」是子愛之義。而此經「子」亦是慈愛，故讀如不子之子。云「油然，新生好貌也」，《書傳》：「箕子歌云：禾黍之油油，潤澤好之貌。」然善心內生，其貌美好油然也。云「善心生則寡於利慾」者，凡利慾之發，由貪鄙而來。心若思利慾，則神勞形苦。今善心既生，則利慾寡少，利慾既少，則情性和樂。云「志明行成」者，不貪於利，用是志意清明，神和性樂，是善行得成矣。云「不言而見信，如天也。不怒而見畏，如神也」者，以其志明行成之後，故人皆信其德行，敬其威重，不須言，見信之如天，不須怒，而見畏如神也。但天之與神，其事是一，俱不言，而信不怒而威。天則有形，事似稍近；神則無體，理如幽深。故經先云「久則天」，後云「天則神」也。但天者四時不失，故云「不言而信」。神是人所畏敬，故云「不怒而威」，其實一也，所從之異耳。云「樂由中出，故治心」者，解「樂以治心」之意也。
		</region>
	</paragraph>
	<paragraph index="134">
		<region typus="original" subtype="" id="8583" explains="">
致禮以治躬，則莊敬，莊敬則嚴威。
		</region>
		<region typus="comment" subtype="注" id="8584" explains="8583">
○注：躬，身也。禮自外作，故治身。
		</region>
		<region typus="original" subtype="" id="8585" explains="">
心中斯須不和不樂，而鄙詐之心入之矣。
		</region>
		<region typus="comment" subtype="注" id="8586" explains="8585">
○注：鄙詐，是貪多詐偽。
		</region>
		<region typus="original" subtype="" id="8587" explains="">
外貌斯須不莊不敬，而易慢之心入之矣。
		</region>
		<region typus="comment" subtype="注" id="8588" explains="8587">
○注：易，輕易也。
		</region>
	</paragraph>
	<paragraph index="135">
		<region typus="comment" subtype="疏" id="8589" explains="8583,8584,8585,8586,8587,8588">
疏「致禮」至「之矣」。○正義曰：「致禮以治躬，則莊敬，莊敬則嚴威」者，前經云「致樂」，此經云「致禮而治躬」，謂致禮意以治躬，外貌則莊嚴而恭敬。若能莊嚴而恭敬，則嚴肅威重也。言內心莊嚴恭敬，則人懼之嚴肅威重。○「心中斯須不和不樂，而鄙詐之心入之矣」者，前經明致樂治心，則向善心生。此經明樂治心失，則怨心起。言不能致樂治心，心中斯須不能調和，則不能喜樂，而有鄙吝詐偽之心入於內矣。由貪慾多，故鄙詐起也。○「外貌斯須不莊不敬，而慢易之心入之矣」者，前經致禮以治躬，得則莊敬起。此經明致禮以治躬，失則易慢生。故云「外貌斯須不莊不敬」，不能致禮治躬，故輕易怠慢之心從外而入內矣。
		</region>
	</paragraph>
	<paragraph index="136">
		<region typus="original" subtype="" id="8590" explains="">
故樂也者，動於內者也。禮也者，動於外者也。樂極和，禮極順，內和而外順，則民瞻其顏色而弗與爭也，望其容貌而民不生易慢焉。故德煇動於內，而民莫不承聽。理發諸外，而民莫不承順。
		</region>
		<region typus="comment" subtype="注" id="8591" explains="8590">
○注：德煇，顏色潤澤也。理，容貌之進止也。○音義：爭，爭鬥之爭。煇音輝。
		</region>
	</paragraph>
	<paragraph index="137">
		<region typus="comment" subtype="疏" id="8592" explains="8590,8591">
疏「故樂」至「承順」。○正義曰：此一經言聖人用禮樂以治身，內外兼備，使德煇動於內，而民順於外。○「故樂也者，動於內者也」者，但樂從心起，故感動於內。○「禮也者，動於外者也」，禮從外生，故發動於外也。○「樂極和」者，樂能感人心，故極益於和也。○「禮極順」者，禮以檢貌，故極益於順也。○「內和而外順，則民瞻其顏色而弗與爭也」者，由心內和，色和於外順之，能望其顏色，而弗與爭。內和色見於外，故不爭矣。此覆結上「內和」也。○「望其容貌而民不生易慢焉」者，外貌和順，故民不生易慢。此覆結「外順」也。○「故德煇動於內，而民莫不承聽」者，由樂以和心，故德煇美發動於內，而民莫不承奉聽從也。○「理發於外，而民莫不承順」者，由禮以治貌，故理發見於外，而民莫不承奉敬順也。○注「德煇」至「止之」。○正義曰：「德煇，顏色潤澤也」，由內心和順，故和順之德，煇然發見於顏色，是德煇由動於內而來也。云「理，容貌之進止也」者，以經云「理發諸外」。凡道理從內心而生，今云「理發諸外」，非道理之理，止謂容貌進止之理。鄭恐有道理之謙，故云「容貌之進止也」。
		</region>
	</paragraph>
	<paragraph index="138">
		<region typus="original" subtype="" id="8593" explains="">
故曰：致禮樂之道，舉而錯之天下，無難矣。
		</region>
	</paragraph>
	<paragraph index="139">
		<region typus="comment" subtype="疏" id="8594" explains="8593">
疏「故曰」至「難矣」。○正義曰：此一經總結致備禮樂之道也。言聖人若能詳審極致禮樂之道，舉而錯置於天下，悉皆敬從，無復有難為之事也。
		</region>
	</paragraph>
	<paragraph index="140">
		<region typus="original" subtype="" id="8595" explains="">
樂也者，動於內者也。禮也者，動於外者也。故禮主其減，樂主其盈。
		</region>
		<region typus="comment" subtype="注" id="8596" explains="8595">
○注：禮主於減，人所倦也。樂主其盈，人所歡也。○音義：錯，本亦作措，同，七路反。減，胡斬反，又古斬反，注及下同。
		</region>
		<region typus="original" subtype="" id="8597" explains="">
禮減而進，以進為文。樂盈而反，以反為文。
		</region>
		<region typus="comment" subtype="注" id="8598" explains="8597">
○注：進，謂自勉強也。反，謂自抑止也。文，猶美也，善也。○音義：強，其丈反。又其兩反。
		</region>
		<region typus="original" subtype="" id="8599" explains="">
禮減而不進則銷，樂盈而不反則放，故禮有報而樂有反。
		</region>
		<region typus="comment" subtype="注" id="8600" explains="8599">
○注：放於淫聲，樂不能止也。報讀曰褒，猶進也。○音義：銷音消。報，依注讀曰褒，音保毛反，下同。
		</region>
		<region typus="original" subtype="" id="8601" explains="">
禮得其報則樂，樂得其反則安。
		</region>
		<region typus="comment" subtype="注" id="8602" explains="8601">
○注：得，謂曉其義，知其吉凶之歸。○音義：樂樂，上音洛，下音岳。
		</region>
		<region typus="original" subtype="" id="8603" explains="">
禮之報，樂之反，其義一也。
		</region>
		<region typus="comment" subtype="注" id="8604" explains="8603">
○注：俱趨立於中，不銷不放也。
		</region>
	</paragraph>
	<paragraph index="141">
		<region typus="comment" subtype="疏" id="8605" explains="8595,8596,8597,8598,8599,8600,8601,8602,8603,8604">
疏「樂也」至「一也」。○正義曰：此一節論樂之體，或減或盈，其事各異，王者當各依其事而和節之也。○「故禮主其減」者，行禮在於困匱，主在減損，謂人不能行也。○「樂主其盈」者，作樂，人所歡樂，言樂主於盈滿，人皆欲得聞也。○「禮減而進，以進為文」者，禮既減損，當須勉勵於前。進文，謂美善之名。若能前進，則為美善也。○「樂盈而反以反為文」者，樂主其盈，當須抑退而自反，則為美善也。○「禮減而不進則銷」者，覆明前經禮須進之意。禮既減損，若不勉強自進，則禮道銷衰也。○「樂盈而不反則放」者，言樂主盈滿，若不反自抑損，則樂道流放也。○「故禮有報而樂有反」者，報讀為褒，褒，猶進也。以其病害如此，故行禮之道，須有自進，作樂之道，須有自退反也。○「禮得其報則樂」者，言禮能曉其義理而自進，則和樂不至困苦，故和樂也。○「樂得其反，則安」者，言樂能知吉凶之歸而得其反，則安靜而不流放也。○「禮之報，樂之反，其義一也」者，言禮能自進，樂能自反，其義於中和之義一也。言俱得其中，故云「一也」。○注「得謂」至「之歸」。○正義曰：「得，謂曉其義」者，言禮樂俱有義理。云「知其吉凶之歸」者，謂禮之與樂俱有吉凶，行禮得所為吉，失禮則凶；為樂美善則吉，為樂惡則凶。今按注意分明，兼解禮樂，故鄭唯言「得，謂曉其義」，是兼解「禮得」「樂得」之字，則自然吉凶之言解禮樂。皇氏之意，乃謂「曉其義」者解「禮」，「知其吉凶所歸」解「樂」，其義非也。
		</region>
	</paragraph>
	<paragraph index="142">
		<region typus="original" subtype="" id="8606" explains="">
夫樂者，樂也，人情之所不能免也。樂必發於聲音，形於動靜，人之道也。聲音動靜，性術之變，盡於此矣。
		</region>
		<region typus="comment" subtype="注" id="8607" explains="8606">
○注：免，猶自止也。人道，人之所為也。性術，言此出於性也。盡於此，不可過。
		</region>
	</paragraph>
	<paragraph index="143">
		<region typus="comment" subtype="疏" id="8608" explains="8606,8607">
疏「夫樂」至「此矣」。○「夫樂者，樂也」者，言樂之為體，是人情所歡樂也。○「人情之所不能免也」者，免，猶止退也。言喜樂動心，是人情之所不能自抑退也。○「樂必發於聲音」者，言人歡樂之事，發見於聲音，言內心歡樂，聲音發見，前「嗟歎之，詠歌之」是也。○「形於動靜」者，形，見也。內心歡樂，發見於外貌動靜，則「不知手之舞之，足之蹈之」是也。○「人之道也」者，謂內心歡樂，發見聲音動靜，是人道自然之常。○「聲音動靜，性術之變，盡於此矣」者，術，謂道路。變，謂變動。言口為聲音，貌為動靜，是人性道路之變轉，竭盡於此矣，而不可過也。內心善則變轉出音聲，善外貌變轉為動靜，此自然情性為變改，不過於此度。此外不復更有餘事，故云「盡於此矣」。
		</region>
	</paragraph>
	<paragraph index="144">
		<region typus="original" subtype="" id="8609" explains="">
故人不耐無樂，樂不耐無形。形而不為道，不耐無亂。
		</region>
		<region typus="comment" subtype="注" id="8610" explains="8609">
○注：形，聲音動靜也。耐，古書「能」字也，後世變之，此獨存焉。古以能為三台字。○音義：耐，古能字，下及注同。台，味才反。
		</region>
	</paragraph>
	<paragraph index="145">
		<region typus="comment" subtype="疏" id="8611" explains="8609,8610">
疏「故人」至「無亂」。○正義曰：此一節明人稟自然之性而有喜樂。○「故人不耐無樂」者，言人感五常之性，自然之常，若見好事，內心不能無喜樂也。○「樂不耐無形」者，內既歡樂，不能無形見於外，謂聲音動靜而見於外也。○「形而不為道，不耐無亂」者，歡樂既形於外，而不依道理，或歌舞不節，俾晝作夜，是不依道理。既不為道，不能無淫亂之事，以至於亡國喪家也。○注「耐古」至「台字」。○正義曰：言經之「耐」字，是古書「能」字之義，言古書「能」字皆作「耐」字。云「後世變之」者，言後世以來變耐為能，不作耐字也。云「此獨存焉」者，言此《樂記》獨存「耐」字以為「能」也。云「古以『能』為三台字」者，言古時以今「能」字為三台之字，是古者之「耐」字為今之「能」字，「能」字為三台之字，後世以來廢古「耐」字，以三台之「能」替「耐」字之變而為「能」也，又更作三台之字，是今古變也。
		</region>
	</paragraph>
	<paragraph index="146">
		<region typus="original" subtype="" id="8612" explains="">
先王恥其亂，故制《雅》、《頌》之聲以道之，使其聲足樂而不流，使其文足論而不息，使其曲直、繁瘠、廉肉、節奏，足以感動人之善心而已矣，不使放心邪氣得接焉。是先王立樂之方也。
		</region>
		<region typus="comment" subtype="注" id="8613" explains="8612">
○注：流，謂淫放也。文，篇辭也。息，猶銷也。曲直，歌之曲折也。繁瘠、廉肉，聲之鴻殺也。節奏，闋作進止所應也。方，道也。○音義：以道，音導。瘠，在亦反。肉，如又反，注同。邪，似差反。折，之設反。鴻，本亦作洪。殺，色戒反。徐所例反。闋，苦穴反。
		</region>
	</paragraph>
	<paragraph index="147">
		<region typus="comment" subtype="疏" id="8614" explains="8612,8613">
疏「先王」至「方也」。○正義曰：此一節論先王恥惡其亂，故立正樂以節之。○「使其聲足樂而不流」者，言先王制其《雅》、《頌》之聲，作之有節，使人愛樂，不至流逸放蕩也。○「使其文足論而不息」者，文，謂樂之篇章。足可談論義理而不息止也。○音義：使其曲直、繁瘠、廉肉、節奏，足以感動人之善心而已矣」者，曲，謂聲音回曲。直，謂聲音放直。繁，謂繁多。瘠，謂省約。廉，謂廉稜。肉，謂肥滿。節奏，謂或作或止，作則奏之，止則節之。言聲音之內，或曲或直，或繁或瘠，或廉或肉，或節或奏，隨分而作，以會其宜。但使會其宜，足以感動人之善心，如此而已。○「不使放心邪氣得接焉」者，放心，謂放恣之心。邪氣，謂淫邪之氣。既節之以《雅》、《頌》，又調之以律呂，貌得其敬，心得其和，故放心邪氣，不得接於情性矣。○「是先王立樂之方也」者，方，猶道也。言此上來之事，是先王立樂之道也。○注「流猶」至「道也」。○正義曰：「流，猶淫放也」者，謂樂聲流動，淫邪放逸。聲既如此感動人心，人若聽之，心亦流移淫放也。云「息，猶銷也」，言樂德深遠，論量義理而不可銷盡，故云論而不息。云「曲直，歌之曲折也」，言為歌之體，其聲須有曲時，有折時，故云「歌之曲折」也。云「繁瘠、廉肉，聲之鴻殺也」者，鴻，謂粗大。殺，謂細小。言樂聲須弘大而多，則肉與繁聲是也。殺，謂聲音細小，則瘠與廉聲是也。言聲音之宜，或須繁多肉滿者，或須瘠少廉瘦者。凡樂器大而弦粗者，其聲鴻，器小而弦細者，其聲殺矣。云「節奏，闋作進止所應也」，闋，謂樂息。作，謂樂動。進則作也，止則闋也，故云「進止所應也」。
		</region>
	</paragraph>
	<paragraph index="148">
		<region typus="original" subtype="" id="8615" explains="">
是故樂在宗廟之中，君臣上下同聽之，則莫不和敬；在族長鄉里之中，長幼同聽之，則莫不和順；在閨門之內，父子兄弟同聽之，則莫不和親。故樂者，審一以定和，比物以飾節，節奏合以成文，所以合和父子君臣，附親萬民也。是先王立樂之方也。
		</region>
		<region typus="comment" subtype="注" id="8616" explains="8615">
○注：審一，審其人聲也。比物，謂雜金、革、土、匏之屬也。以成文，五聲八音，克諧相應和。○音義：長，丁丈反。閨音圭。比，毗惑反，注同，雜也。飾音式，又音敕。
		</region>
	</paragraph>
	<paragraph index="149">
		<region typus="comment" subtype="疏" id="8617" explains="8615,8616">
疏「是故」至「方也」。○正義曰：此一經覆說聖王立樂之事，使君臣上下同聽之，則莫不和敬者。以君臣主敬，故君臣上下同聽之，則莫不和敬也。鄉里主順，故云「莫不和順」。父子主親，故云「莫不和親」也。○「故樂者，審一以定和」者，一，謂人聲，言作樂者詳審人聲，以定調和之音。但人聲雖一，其感有殊，或有哀樂之感，或有喜怒之感，當須詳審其聲，以定調和之曲矣。○「比物以飾節」者，物謂金、石、匏、土之屬。言須比八音之物，以飾音曲之節也。○「節奏合以成文」者，謂奏作其樂，或節止其樂，使音聲和合，成其五聲之文也。所以合和父子君臣者，則上文「君臣同聽，莫不和敬；父子同聽，莫不和親」是也。○「附親萬民也」者，則上文「族長鄉里之中，長幼同聽，莫不和順」之屬。言親以及疏，言近以至遠，是「親附萬民」也。
		</region>
	</paragraph>
	<paragraph index="150">
		<region typus="original" subtype="" id="8618" explains="">
故聽其《雅》、《頌》之聲，志意得廣焉；執其干戚，習其俯仰詘伸，容貌得莊焉；行其綴兆，要其節奏，行列得正焉，進退得齊焉。故樂者，天地之命，中和之紀，人情之所不能免也。
		</region>
		<region typus="comment" subtype="注" id="8619" explains="8618">
○注：綴，表也，所以表行列也。《詩》云：「荷戈與綴。」兆，域也。舞者進退所至也。要，猶會也。命，教也。紀，總要之名也。○音義：詘，丘勿反。要，一遙反，注「要，猶會」同。行，戶剛反，注同。荷，本又作何，胡可反。一音河。綴，《詩》作祋，同，都外反。
		</region>
	</paragraph>
	<paragraph index="151">
		<region typus="comment" subtype="疏" id="8620" explains="8618,8619">
疏「故聽」至「免也」。○正義曰：此一經論先王制樂得天地之和，則感動人心，使之和善。○「故聽其《雅》、《頌》之聲，志意得廣焉」者，《雅》以施正道，《頌》以贊成功，若聽其聲，則淫邪不入，故志意得廣焉。○「執其干戚，習其俯仰詘伸，容貌得莊焉」者，干戚是威儀之容，俯仰詘伸，以禮進退，動止必以禮，故容貌得莊敬焉。○「行其綴兆，要其節奏，行列得正焉，進退得齊焉」者，綴，表也。兆，域也。言舞者綴表兆域，方正得其所矣。節，謂曲節。奏，謂動作。言作樂或節或奏，是依其綴兆，故行列得正，由隨其節奏，故進退得齊焉。○「故樂者，天地之命」者，命，教也。言樂者感天地之氣，是天地之教命也。○「中和之紀」，者，紀謂綱紀總要之所言。樂和律呂之聲，是中和紀綱，總要之所言也。○「人情之所不能免也」者，人感天地而生，又感陰陽之氣。樂既合天地之命，協中和之紀，感動於人，是人情不能自免退。言人感樂聲，自然敬畏也。○注「綴表」至「名也」。○正義曰：引「《詩》云：荷戈與綴」者，證綴為表也，今按《詩》「荷戈與祋」，不同者，蓋鄭所見齊、魯、韓《詩》本不同也。云「紀，總要之名也」者，紀是綱紀眾物之名，與眾物為總要，言樂者與中和之聲為總要也。
		</region>
	</paragraph>
	<paragraph index="152">
		<region typus="original" subtype="" id="8621" explains="">
夫樂者，先王之所以飾喜也。軍、旅、鈇、鉞者，先王之所以飾怒也。故先王之喜怒，皆得其儕焉。
		</region>
		<region typus="comment" subtype="注" id="8622" explains="8621">
○注：儕，猶輩類。○音義：鈇，方夫反，又音甫。鉞音越。儕，仕皆反。輩，布內反。
		</region>
		<region typus="original" subtype="" id="8623" explains="">
喜則天下和之，怒則暴亂者畏之。先王之道，禮樂可謂盛矣。
		</region>
		<region typus="comment" subtype="注" id="8624" explains="8623">
○注：天子之於天下喜怒，節之以禮樂，則兆民和從而畏敬之。禮樂，王者所常興則盛矣。
		</region>
	</paragraph>
	<paragraph index="153">
		<region typus="comment" subtype="疏" id="8625" explains="8621,8622,8623,8624">
疏「夫樂」至「盛矣」。○正義曰：此一經覆說樂道之盛。○「故先王之喜怒，皆得其儕焉」者，言樂以飾喜，非喜不樂，是喜得其儕類焉。鈇鉞飾怒，非怒不可橫施鈇鉞，是怒得其儕類焉。是樂非合喜不喜，鈇鉞非合怒不怒也。○「喜則天下和之」者，以心內而喜，故天下和也。○「怒則暴亂者畏之」者，非惡不怒，故暴亂者畏之。○「先王之道，禮樂可謂盛矣」者，上經以來，但論樂，此兼云禮者，以此一章總兼禮樂，故於章末總以「禮樂」結之。
		</region>
	</paragraph>
	<paragraph index="154">
		<region typus="original" subtype="" id="8626" explains="">
子贛見師乙而問焉，曰：「賜聞聲歌各有宜也，如賜者宜何歌也？」
		</region>
		<region typus="comment" subtype="注" id="8627" explains="8626">
○注：子贛，孔子弟子。師，樂官也。乙，名。聲歌各有宜，氣順性也。○音義：贛音貢。
		</region>
		<region typus="original" subtype="" id="8628" explains="">
師乙曰：「乙，賤工也，何足以問所宜？請誦其所聞，而吾子自執焉。
		</region>
		<region typus="comment" subtype="注" id="8629" explains="8628">
○注：樂人稱工。執，猶處也。○音義：請，七穎反，悉音情。
		</region>
		<region typus="original" subtype="" id="8630" explains="">
愛者宜歌《商》，溫良而能斷者宜歌《齊》。夫歌者，直己而陳德也，動己而天地應焉，四時和焉，星辰理焉，萬物育焉。故《商》者，五帝之遺聲也。寬而靜，柔而正者，宜歌《頌》。廣大而靜，疏達而信者，宜歌《大雅》。恭儉而好禮者，宜歌《小雅》。正直而靜，廉而謙者，宜歌《風》。肆直而慈愛，
		</region>
		<region typus="comment" subtype="注" id="8631" explains="8630">
○注：此文換簡失其次。「寬而靜」宜在上，「愛者宜歌商」宜承此下行讀云「肆直而慈愛者宜歌《商》」。肆，正也。《商》，宋詩也。愛，或為哀。「直己而陳德」者，因其德，歌所宜育生也。○音義：斷，丁亂反，下及注同。好，呼報反。換，戶亂反。行，戶剛反。
		</region>
		<region typus="original" subtype="" id="8632" explains="">
商之遺聲也，商人識之，故謂之《商》。《齊》者，三代之遺聲也，齊人識之，故謂之《齊》。
		</region>
		<region typus="comment" subtype="注" id="8633" explains="8632">
○注：云「商之遺聲」也，衍字也。又誤，上所云「故《商》者，五帝之遺聲也」，當居此衍字處也。○音義：處，昌慮反。
		</region>
		<region typus="original" subtype="" id="8634" explains="">
明乎商之音者，臨事而屢斷；明乎齊之音者，見利而讓。
		</region>
		<region typus="comment" subtype="注" id="8635" explains="8634">
○注：屢，數也。數斷事，以其肆直也。見利而讓，以其溫良能斷也。斷，猶決也。○音義：屢，力住反。數，色角反，下同。
		</region>
		<region typus="original" subtype="" id="8636" explains="">
臨事而屢斷，勇也。見利而讓，義也。有勇有義，非歌孰能保此？
		</region>
		<region typus="comment" subtype="注" id="8637" explains="8636">
○注：保，猶安也，知也。
		</region>
		<region typus="original" subtype="" id="8638" explains="">
故歌者上如抗，下如隊，曲如折，止如槁木，倨中矩，句中鉤，纍纍乎端如貫珠。
		</region>
		<region typus="comment" subtype="注" id="8639" explains="8638">
○注：言歌聲之著，動人心之審，如有此事。○音義：上，時掌反。抗，苦浪反。隊，直愧反。折，之設反。槁，苦老反。倨音據。中，丁仲反。句，紀具反。鉤，古侯反。纍，本又作累，力追反。
		</region>
		<region typus="original" subtype="" id="8640" explains="">
故歌之為言也，長言之也。說之，故言之；言之不足，故長言之；長言之不足，故嗟歎之；嗟歎之不足，故不知手之舞之，足之蹈之也。」
		</region>
		<region typus="comment" subtype="注" id="8641" explains="8640">
○注：長言之，引其聲也。嗟歎，和續之也。「不知手之舞之，足之蹈之」，歡之至也。○音義：說音悅。和，胡臥反。
		</region>
		<region typus="original" subtype="" id="8642" explains="">
《子貢問樂》。
		</region>
		<region typus="comment" subtype="注" id="8643" explains="8642">
○注：上下同美之也。
		</region>
	</paragraph>
	<paragraph index="155">
		<region typus="comment" subtype="疏" id="8644" explains="8626,8627,8628,8629,8630,8631,8632,8633,8634,8635,8636,8637,8638,8639,8640,8641,8642,8643">
疏「子貢」至「問樂」。○正義曰：子貢見師乙，依《別錄》是《師乙》之章。○「聞聲歌各有宜也」者，子貢問師乙，言凡聲歌各逐人性所宜者也。○「如賜者，宜何歌也」者，如賜同之氣性，宜作何歌？是欲令師乙觀己氣性，宜聽何歌也。○「請誦其所聞，而吾子自執焉」者，此師乙答子貢，請為論述。不敢定其所宜，故請誦其所聞之詩，令子貢自量己性，執處所宜之歌。但此經倒錯，上下失敘，今依鄭之所注，次而解之。所次，依《史記．樂書》也。○「寬而靜，柔而正者，宜歌《頌》」者，寬，謂德量寬大。靜，謂安靜。柔，謂和柔。正，謂正直。頌成功德澤弘厚，若性寬柔靜正者，乃能包含，故宜歌頌也。○「廣大而靜，疏達而信者，宜歌《大雅》」者，廣大，謂志意宏大而安靜。疏達，謂疏朗通達而誠信。《大雅》者，歌其大正，故性廣大疏達，直歌《大雅》，但廣大而不寬，疏達而不柔，包容未盡，故不能歌《頌》。○「恭儉而好禮者，宜歌《小雅》」者，恭，謂以禮自持。儉，謂以約自處。若好禮而動，不越法也。《小雅》者，王者小正，性既恭儉好禮而守分，不能廣大疏通，故宜歌《小雅》者也。○「正直而靜，廉而謙者，宜歌《風》」者，正直而不能包容，靜退即不知機變，廉約自守，謙恭卑退，不能好禮自處，其德狹劣，故宜歌諸侯之《風》，未能聽天子之《雅》矣。○「肆直而慈愛者，宜歌《商》」者，謂情性四放質直，慈心愛敬者宜歌《商》。《商》者，五帝之遺聲，言五帝道大，故肆直慈愛者宜歌之，以慈愛故也。○「溫良而能斷者，宜歌《齊》」者，《齊》，三代之遺聲。三代干戚所起，裁斷是非，故溫良能斷者，宜歌《齊》也。○「夫歌者，直己而陳德也」者，言夫歌者，當直己身而陳論其德，謂己有此德而宜此歌，亦是正直已身而敷陳其德，故云「直己而陳德也」。○「動己而天地應焉」者，言能直己陳德，故有四事而來應之，言歌者運動己德，而天地應焉。○「四時和焉」者，謂陰陽順也。○「星辰理焉」者，謂不悖逆也。○「萬物育焉」者，謂群生所得也。○「故《商》者，五帝之遺聲也」者，言五帝德既顯盛，遺聲在於後代矣。○音義：其「肆直而慈愛」者，宜聽之耳，未能行五帝之德也。○「商之」至「之《齊》」，「商之遺聲也」者，此五字鄭云衍字者，上已有「《商》者，五帝遺聲」，故此云「商人識之」，故云「謂之《商》」矣。○「《齊》者，三代之遺聲」者，前經云「溫良而能斷」者，宜歌《齊》」，故此云「《齊》者，三代之遺聲也」。○「齊人識之」，既識其音曲，故謂之《齊》矣。言三王德備，五帝道盛，但遺聲於後代，故溫良而能斷者宜歌之。言宜聽歌聲，非謂能行三代之德也。○「明乎商之音」者，以其肆直而慈愛，故臨事屢斷也。○「明乎齊之音」者，見利而讓者，以其溫良能斷，故見利而讓，不私於己也。○「臨事而屢斷，勇也」者，臨危疑之事，數能斷割，是勇也。○「見利而讓，義也」者，言見利能讓，是有義也。○「有勇有義，非歌孰能保此」者，保，猶安也，知也。故有勇有義之人，不是歌聲辨之，誰能知其有勇有義？言觀其所宜之歌，宜歌《商》者，知其有勇；宜歌《齊》者，知其有義。○「故歌」至「貫珠」，此一經論感動人心形狀，如此諸事。○「上如抗」者，言歌聲上饗，感動人意，使之如似抗舉也。○「下如隊」者，言音聲下響，感動人意，如似隊落之下也。○「曲如折」者，言音聲回曲，感動人心，如似方折也。○「止如槁木」者，言音聲止靜，感動人心，如似枯槁之木，止而不動也。○「倨中矩」者，言其音聲雅曲，感動人心，如中當於矩也。○「句中鉤」者，謂大屈也，言音聲大屈曲，感動人心，如中當於鉤也。○「纍纍乎端如貫珠」者，言聲之狀纍纍乎，感動人心，端正其狀，如貫於珠，言聲音感動於人，令人心想形狀如此。○「故歌」至「之也」，上論歌之形狀，此論歌之始終相生，至於舞蹈。○「故歌之為言也，長言之也」者，言歌之為言，引液其聲，長遠而言之。○「說之，故言之」者，此更覆說歌意，前境有可說之事來感己情，則言之。○「言之不足，故長言之」者，直言之不足，更宣暢己意，故引液長言之也。○「長言之不足，故嗟歎之」者，以長言永歌之意猶不足，故嗟歎之，美而和續之。○「嗟歎之不足，故不知手之舞之，足之蹈之也」者，言雖復嗟歎，情由未滿，故不覺揚手舞之，舉足蹈之，而手舞其體，足蹈其地也。「之」是助句辭也。按《詩》先云「嗟歎」，後云「詠歌之」，此先云「長言之」，後云「嗟歎之」，文先後不同者何也？但《詩序》是屬文之體，又略言之，故彼云「言之不足，故嗟歎之。嗟歎之不足，故永歌之」。此經委曲說歌之狀，其言備具，「故言之，言之不足，故長言之，長言之不足」，故後始云「嗟歎之」矣。○注「《商》，宋詩也」。○正義曰：以下文「商人識之」，「齊人識之」，皆據其代也。故知此《商》謂宋人所歌之詩，宋是商後也。○注「云商」至「處也」。○正義曰：此經中「商之遺聲也」五字，言無此五字，以上經云「《商》者，五帝之遺聲」，故此經不得更有「商之遺聲也」，故知衍字。云「《商》者，五帝之遺聲也，當居此衍字處也」者，前云「《商》者，五帝之遺聲」，當居此《商》之處也。
		</region>
	</paragraph>
</text>
