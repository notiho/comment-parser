<?xml version='1.0' encoding='UTF-8'?>
<text title="禮記注疏" section="禮器第十" juan="10" original_title="禮記">
	<paragraph index="0">
		<region typus="original" subtype="" id="5406" explains="">
禮器，是故大備。大備，盛德也。
		</region>
		<region typus="comment" subtype="注" id="5407" explains="5406">
○注：禮器，言禮使人成器，如耒耜之為用也。「人情以為田」，「脩禮以耕之」，此是也。大備，自耕至於食之而肥。
		</region>
		<region typus="original" subtype="" id="5408" explains="">
禮，釋回，增美質，措則正，施則行。
		</region>
		<region typus="comment" subtype="注" id="5409" explains="5408">
○注：釋猶去也。回，邪辟也。質猶性也。措，置也。○音義：錯，七路反，本又作措，又厝，音同。去，起呂反。邪，似嗟反。辟，四亦反。
		</region>
		<region typus="original" subtype="" id="5410" explains="">
其在人也，如竹箭之有筠也，如松柏之有心也。二者居天下之大端矣，故貫四時而不改柯易葉。
		</region>
		<region typus="comment" subtype="注" id="5411" explains="5410">
○注：箭，筱也。端，本也。四物於天下最得氣之本，或柔刃於外，或和澤於內，用此不變傷也。人之得禮，亦猶然也。○音義：箭，節見反。筠，於貧反，鄭云：「竹之青皮也。」貫，古亂反。柯，古何反。筱，西了反，徐音小。刃，而慎反。
		</region>
		<region typus="original" subtype="" id="5412" explains="">
故君子有禮，則外諧而內無怨。
		</region>
		<region typus="comment" subtype="注" id="5413" explains="5412">
○注：人協服也。
		</region>
		<region typus="original" subtype="" id="5414" explains="">
故物無不懷仁，鬼神饗德。
		</region>
		<region typus="comment" subtype="注" id="5415" explains="5414">
○注：懷，歸也。
		</region>
	</paragraph>
	<paragraph index="1">
		<region typus="comment" subtype="疏" id="5416" explains="5406,5407,5408,5409,5410,5411,5412,5413,5414,5415">
疏「禮器」至「饗德」。○正義曰：此一節論禮能使人成器，則於外物無不備。各依文解之。○「禮器」至「德也」。○言禮能使人成器，故云禮器也。既得成器，則於事無不足，故云「是故大備」也。身既成器，又能備足，則是盛德也。此「大備」者，則上《禮運》所云自「人情以為田」，「脩禮以耕之」，至「食而弗肥」是也。○「禮釋」至「則行」。○「禮，釋回」，此以下用禮為器，以耕人情之事釋去也。回，邪也。用禮為器，能除去人之邪惡也。「增美質」者，增，益也；質，性也。禮非唯去邪而已，人有美性者，禮又能益之也。「措則正」者，措，置也。言置禮在身，則身正也。「施則行」者，施，用也。若以禮用事，事皆行也。○「其在」至「易葉」。○「其在人也，如竹箭之有筠也」，禮道既深，此為設譬也。竹，大竹也。箭，筱也。言人情備德由於禮禮，譬如竹箭四時蔥翠由於外有筠也。筠是竹外青皮。《顧命》云：「敷重筍席」。鄭云：「筍，析竹青皮也。《禮記》曰：『如竹箭之有筠。』」按鄭引《禮記》之「筠」以為「青皮」，是知呼竹為筠。「如松柏之有心也」者，又設譬也。人經夷險，不變其德，由禮使然，譬如松柏陵寒而郁茂，由其內心貞和故也。「二者居天下之大端矣」者，二者，竹、松也。端猶本也。松、竹居於天下，比於眾物，最得氣之本也，「故貫四時不改柯易葉」。貫，經也，既得氣之本，故經四時柯葉無凋改也。改、易，互言也。○「故君」至「無怨」。○解「外諧內無怨」者，謂於外疏遠之處，與人諧和，於內親近之處，無相怨恨，以其有禮接人，故內外協服也。為譬既畢，此合之也。前並舉筠、心二事，正欲譬於君子內外俱美，外柔刀如筠，故能與一切物相諧，內和澤如松心，故能與人無怨。經云二者，據譬也。鄭云四物者，析別言之。○「故物」至「饗德」。○「故物無不懷仁」者，懷，歸也。由外內協服，故悉歸仁，故云物無不懷仁。「鬼神饗德」者，鬼神聰明正直，依人而行，物既懷仁，故神亦饗德也。
		</region>
	</paragraph>
	<paragraph index="2">
		<region typus="original" subtype="" id="5417" explains="">
先王之立禮也，有本有文。忠信，禮之本也。義理，禮之文也。無本不立，無文不行。
		</region>
		<region typus="comment" subtype="注" id="5418" explains="5417">
○注：言必外內具也。
		</region>
		<region typus="original" subtype="" id="5419" explains="">
禮也者，合於天時，設於地財，順於鬼神，合於人心，理萬物者也。
		</region>
		<region typus="comment" subtype="注" id="5420" explains="5419">
○注：鬼神，所祀事有德也。
		</region>
		<region typus="original" subtype="" id="5421" explains="">
是故天時有生也，地理有宜也，人官有能也，物曲有利也。
		</region>
		<region typus="comment" subtype="注" id="5422" explains="5421">
○注：言皆有異。
		</region>
		<region typus="original" subtype="" id="5423" explains="">
故天不生，地不養，君子不以為禮，鬼神弗饗也。
		</region>
		<region typus="comment" subtype="注" id="5424" explains="5423">
○注：天不生，謂非其時物也。地不養，謂非此地所生。
		</region>
		<region typus="original" subtype="" id="5425" explains="">
居山以魚鱉為禮，居澤以鹿豕為禮，君子謂之不知禮。
		</region>
		<region typus="comment" subtype="注" id="5426" explains="5425">
○注：不順其鄉之所有也。
		</region>
		<region typus="original" subtype="" id="5427" explains="">
故必舉其定國之數，以為禮之大經。
		</region>
		<region typus="comment" subtype="注" id="5428" explains="5427">
○注：定國之數，謂地物所出多少。
		</region>
		<region typus="original" subtype="" id="5429" explains="">
禮之大倫，以地廣狹。
		</region>
		<region typus="comment" subtype="注" id="5430" explains="5429">
○注：謂貢賦之常差。○音義：狹音洽，又戶夾反。差，初隹反，徐初宜反。
		</region>
		<region typus="original" subtype="" id="5431" explains="">
禮之薄厚，與年之上下。
		</region>
		<region typus="comment" subtype="注" id="5432" explains="5431">
○注：用年之豐凶也。○音義：上，時掌反。
		</region>
		<region typus="original" subtype="" id="5433" explains="">
是故年雖大殺，眾不匡懼，則上之制禮也節矣。
		</region>
		<region typus="comment" subtype="注" id="5434" explains="5433">
○注：言用之有節也。殺謂穀不熟也。匡猶恐也。○音義：殺，色戒反，徐所例反，注同。匡懼音匡，又丘往反。恐，丘勇反。
		</region>
	</paragraph>
	<paragraph index="3">
		<region typus="comment" subtype="疏" id="5435" explains="5417,5418,5419,5420,5421,5422,5423,5424,5425,5426,5427,5428,5429,5430,5431,5432,5433,5434">
疏「先王」至「節矣」。○正義曰：此一節論因上禮則人外內諧和，遂云禮須信義，兼說行禮之事。各依文解之。○「忠信，禮之本也」者，禮之為本，即忠信是也。忠者內盡於心也，信者外不欺於物也。內盡於心，故與物無怨；外不欺物，故與物相諧也。義理，禮之文也。禮雖用忠信為本，而又須義理為文飾也。得理合宜，是其文也。無本不立，解須本也。無忠信，則禮不立也。無文不行，解須文也。行禮若不合宜得理，則禮不行也。○「禮也」至「知禮」。○此一節論禮者合於天地，協於鬼神，合於人心，而行其禮，若不得天時，不得地財，而行其禮，則不知禮也。「禮也者，合於天時」者，前云忠信為本易見，而義理為文難睹，故此以下，廣說義理為文之事也。夫君子行禮，必須使仰合天時，俯會地理，中趣人事，則其禮乃行也。仰合天時，即依於四時，及豐儉隨時也。○「設於地財」者，俯會地理也。財，物也。所設用物為禮，各是其土地之物也。○「順於鬼神」者，鬼神助天地為化之鬼神也，祀之必順，不濫逆也。○「合於人心」者，中趣人事也。雖合天會地，順於鬼神，又須與人心符合，其神乃行也，是以《書》云「謀及卿士，謀及庶人，謀及卜筮」是也。○「理萬物者也」者，若能使事事如上，則行葦得所，豚魚戴賴，是萬物各得其理也。○「是故天時有生也」者，言天四時自然，各有所生，若春薦韭卵，夏薦麥魚是也。○「地理有宜也」者，地之分理，自然各有所宜，若高田宜黍稷，下田宜稻麥是也。○「人官有能也」者，人居其官，各有所能，若司徒奉牛，司馬奉羊，及庖人治庖，祝治尊俎是也。○「物曲有利也」者，謂萬物委曲，各有所利，若曲□利為酒醴，絲竹利為琴笙，皆自然有其性各異也。皇氏云：「有聖人制禮得宜，故致天時有生，地理有宜之等。」非其義也。○「故天不生」者，既得時財，而為天地人物美功，故君子行禮，不為失時非財之事。故此以下明之也：此是不合天時也。「天不生」，謂非時之物，若寒瓜夏橘，及李梅冬實之屬也。○「地不養」者，此是不設地財也。「地不養」，若山之魚鱉，澤之鹿豕也。○「君子不以為禮」者，此是不合人心也。○「鬼神弗饗」者，此是不順鬼神也。○「居山以魚鱉為禮，居澤以鹿豕為禮，君子謂之不知禮」者，此翻廣設地財也，鹿豕是山養，魚鱉是澤物，今若非其地所養而設為禮，此是謂為不知禮也。○注「鬼神」至「德也」。○正義曰：以經云「順於鬼神」，先王制禮，所以能順鬼神者，以鬼神是有德之人，死乃祀為鬼神。禮既合於人心，故得順於鬼神也。○「故必」至「節矣」。○此一節，以上文制禮，因合天時地宜，故此論隨地之所有以制禮也。舉其定國之數，以為禮之大經。禮，物必鄉之所有，故有國者，必書其國內所生物多少定數，以為國之大法也。經，法也。○「禮之大倫，以地廣狹」者，倫猶例也。制禮之大例，又宜隨地廣狹為法，謂貢賦之常差也。○「禮之薄厚，與年之上下」者，此廣順天時。上猶豐也，下猶荒也。雖以地廣狹為制，而又皆須隨於天時也。多少隨年豐荒也。○「是故年雖大殺，眾不匡懼」者，此言得時之美也。大殺謂五穀不孰也。匡猶恐也。雖大兇殺之年，則人主隨而省斂狹用，故天下之眾不恐懼也，則上之制禮也節矣。合結地財天時也，廣狹隨地而賦，豐凶逐時而斂，眾之不恐，並由君上制禮有節故也。
		</region>
	</paragraph>
	<paragraph index="4">
		<region typus="original" subtype="" id="5436" explains="">
禮，時為大，順次之，體次之，宜次之，稱次之。
		</region>
		<region typus="comment" subtype="注" id="5437" explains="5436">
○注：言聖人制禮所先後也。○音義：稱，尺證反，後皆同。
		</region>
		<region typus="original" subtype="" id="5438" explains="">
堯授舜，舜授禹，湯放桀，武王伐紂，時也。
		</region>
		<region typus="comment" subtype="注" id="5439" explains="5438">
○注：言受命改制度。
		</region>
		<region typus="original" subtype="" id="5440" explains="">
《詩》云：「匪革其猶，聿追來孝。」
		</region>
		<region typus="comment" subtype="注" id="5441" explains="5440">
○注：革，急也。猶，道也。聿，述也。言文王改作者，非必欲急行巳之道，乃追述先祖之業，來居此為孝。○音義：革，紀力反，注同。
		</region>
		<region typus="original" subtype="" id="5442" explains="">
天地之祭，宗廟之事，父子之道，君臣之義，倫也。
		</region>
		<region typus="comment" subtype="注" id="5443" explains="5442">
○注：倫之言順也。
		</region>
		<region typus="original" subtype="" id="5444" explains="">
社稷山川之事，鬼神之祭，體也。
		</region>
		<region typus="comment" subtype="注" id="5445" explains="5444">
○注：天地人之別體也。
		</region>
		<region typus="original" subtype="" id="5446" explains="">
喪祭之用，賓客之交，義也。
		</region>
		<region typus="comment" subtype="注" id="5447" explains="5446">
○注：義之言宜也，人道之宜。
		</region>
		<region typus="original" subtype="" id="5448" explains="">
羔豚而祭，百官皆足，大牢而祭，不必有餘，此之謂稱也。
		</region>
		<region typus="comment" subtype="注" id="5449" explains="5448">
○注：足猶得也。稱，稱牲之大小而為俎，此指謂助祭者耳。而云百官，喻眾也。
		</region>
	</paragraph>
	<paragraph index="5">
		<region typus="comment" subtype="疏" id="5450" explains="5436,5437,5438,5439,5440,5441,5442,5443,5444,5445,5446,5447,5448,5449">
疏「禮時」至「稱也」。○正義曰：此一節明亦因上制禮得節，故以下諸事皆由禮洽天時。今各依文解之。○「禮，時為大」者，揖讓干戈之時，於禮中最大，故云「時為大」也。○「順次之」者，雖合天時，又須順序，故順次之也。○「體次之」者，有時有順，又須小大各有體別也。○「宜次之」者，大小雖有體，行之又須各當其宜也。○「稱次之」者，稱猶足也，行禮又須各自足也。○「堯舜」至「來孝」。○此釋時為大也，堯、舜所以相授者，堯、舜知子不賢，自能遜退而授人，此時使之然也。桀、紂凶虐，不能傳立與人，湯、武救民之災，不可不伐，亦時使之然也。○「《詩》云：『匪革其猶，聿追來孝』」，此《大雅．文王有聲》之篇。革，急也。猶，道也。聿，述也。言文王改作豐邑，非是急行巳之道，能述追先祖之業，來行孝道於此豐邑，時使之然，不得不爾，釋時之義也。今《詩》本「革」作「棘」，「猶」作「欲」，「聿」作「遹」，字不同者，鄭答炅模云：「為記注之時，依循舊本，此文是也。後得《毛詩傳》而為《詩》注，更從毛本，故與記不同。」革、棘、聿、遹，字異義同，《詩》注「來，勤也」，言作豐邑，「非急成巳之欲」，「乃追述王季勤行孝之道也」。○注「革急」至「述也」。○正義曰：革，急；聿，述，並《釋言》文。猶，道也，《釋詁》文。○「天地」至「倫也」。○此事皆是下之事上，以敬順為本，故云倫也。以前經云時為大，順次之，故以倫為順也。○「社稷」至「體也」。○以前經云體次之，此覆說體也。社稷山川為天地之別體，鬼神是人之別體，各有軀體也。○注「天地」至「體也」。○正義曰：神是天之別體，社稷山川是地之別體，鬼是人之別體，兼云天者，社稷山川雖形屬於地，精靈上連於天也。此經鬼神之祭，則上宗廟之事而別屬體者，宗廟至尊，事之須順，故屬順也，體是人死所為，故後屬體也，故云天地人之別體也。○「喪祭」至「義也」。○此釋宜次之也。宜，義也。主人有喪祭之事，應須費用，而賓客有賻賵之交，是人道之宜也。故後云：喪禮，忠之至，賓客用幣，義之至也。○「羔豚」至「稱也」。○此釋稱次之。「羔豚而祭，百官皆足」，足猶得也。夫臣助祭，則各有俎。祭竟，播及胞翟，雖復羔豚之小，而百官一切皆悉得也。○「大牢而祭，不必有餘」者，假令大牢亦不至有餘也。○「此之謂稱也」者，小而皆得，大而不餘，是各稱在體也。○注「此指」至「眾也」。○正義曰：按《儀禮》：「士祭用特牲，大夫祭用少牢，皆以成牲，不用羔豚。」此得有羔豚祭者，按《王制》云：「大夫士有田則祭，無田則薦。」則無地大夫士薦羔豚也。無地則無臣助祭，故云百官喻眾也。
		</region>
	</paragraph>
	<paragraph index="6">
		<region typus="original" subtype="" id="5451" explains="">
諸侯以龜為寶，以圭為瑞；家不寶龜，不藏圭，不臺門，言有稱也。
		</region>
		<region typus="comment" subtype="注" id="5452" explains="5451">
○注：古者貨貝寶龜，大夫以下有貨耳。《易》曰：「十朋之龜。」瑞，信也。諸侯執瑞，孤卿以下執摯。闍者謂之台。○音義：堵，本又作闍，音都，又丁古反，徐音常邪反。
		</region>
	</paragraph>
	<paragraph index="7">
		<region typus="comment" subtype="疏" id="5453" explains="5451,5452">
疏「諸侯」至「稱也」。○正義曰：此一節還明上經稱次之事也。但禮主威儀，以尊卑大小，多少質文，各有所宜，其稱非一，故從此以下，更廣明為稱之事。各依文解之。○「諸侯以龜為寶」者，諸侯有保土之重，宜須占詳吉凶，故得以龜為寶也。○「以圭為瑞」者，圭兼五等玉也。諸侯之於天子，如天子之於天也。天子得天之物謂之瑞，故諸侯受封於天子，天子與之玉，亦謂為瑞也。《書》云「輯五瑞」，又云「班瑞於群後」是也。此云圭，不云璧，從可知也。○「家不寶龜」者，家，卿大夫也。大夫卑輕，不得寶龜，故臧文仲居蔡為僣也。○「不藏圭」者，卿大夫不得執玉，故不得藏圭。○「不台門」者，兩邊築闍為基，基上起屋曰台門，諸侯有保捍之重，故為台門，而大夫輕，故不得也。○「言有稱」者，結上得與不得，各有所稱。○注「古者」至「之台」。○正義曰：言古者貨貝，以貝為貨，若今之用錢為貨也。貝有五種，按《食貨志》：王莽作金銀龜貝錢布之品，名曰寶貨。大貝四寸八分以上，二枚為一朋，直二百一十六文；壯貝三寸六分以上，二枚為一朋，直五十文；麼貝二寸四分以上，二枚為一朋，直三十文也；小貝一寸二分以上，二枚為一朋，直十文也；○不盈寸二分，漏度不得為朋，率枚直錢三文，是為貨貝五品。又以龜為寶，故云「古者貨貝寶龜」。云「《易》曰『十朋之龜』」者，按《損卦．六五爻》云：「或益之十朋之龜。」鄭注引《爾雅》云：「一曰神龜。」郭註：「此當龜以為畜在宮沼者。」「二曰靈龜。」注云：「今江東所用卜龜黃靈黑靈者，此蓋與天龜靈屬一也。」「三曰攝龜。」注云「以腹甲翕然攝斂頭閉藏之」，即當《周禮》地與四方之龜，知者，以皆有奄斂之義故也。「四曰寶龜」。即「遺我大寶龜」，及《樂記》曰「青黑綠者，天子之寶龜」，及《公羊》定公八年「龜青純」皆是也。「五曰文龜」。注「甲有文采者，《河圖》云靈龜負書丹甲青文」是也。言靈者直是神龜之義，非天龜也。「六曰筮龜」。注云「常在蓍叢下」者。「七曰山龜，八曰澤龜，九曰水龜，十曰火龜」。注「此皆說龜所生處」也。大凡神、靈、寶、文、攝，唯五體而巳。《家語》臧氏家有守龜，名曰蔡。文仲三年為一兆，武仲三年而為二兆，孺子容三年而為三兆，此云家不寶龜。按《三正記》、《白虎通》天子之龜尺二寸，諸侯一尺，大夫八寸者，彼謂卜龜。士亦有龜，故《士喪禮》卜宅是也。龜出於蔡，故得以為名也。臣瓚注《漢書》云：「蔡，龜名。」非也。臧氏又有僂句，故《左氏》昭二十五年傳云「僂句不餘欺」是也。《食貨志》云：「元龜尺二寸，直二千一百六十，為大貝十朋。公龜九寸以上，直五百，為壯貝十朋。侯龜七寸以上，直三百，為玄貝十朋。子龜五寸以上，直百，為小貝十朋。」此等皆為一貝有十朋，與十朋之龜義同也。云「闍者謂之台」，《爾雅．釋宮》文。
		</region>
	</paragraph>
	<paragraph index="8">
		<region typus="original" subtype="" id="5454" explains="">
禮有以多為貴者。天子七廟，諸侯五，大夫三，士一。天子之豆二十有六，諸公十有六，諸侯十有二，上大夫八，下大夫六。諸侯七介七牢，大夫五介五牢。天子之席五重，諸侯之席三重，大夫再重。天子崩，七月而葬，五重八翣；諸侯五月而葬，三重六翣；大夫三月而葬，再重四翣。此以多為貴也。
		</region>
		<region typus="comment" subtype="注" id="5455" explains="5454">
○注：豆之數，謂天子朔食，諸侯相食，及食大夫。《公食大夫禮》曰：「宰夫自東房薦豆六，設於醬東。」此食下大夫而豆六，則其餘著矣。《聘禮》：「致饔餼於上大夫，堂上八豆，設於戶西。」則凡致饔餼，堂上之豆數亦如此。《周禮》：公之豆四十，其東西夾各十有二。侯伯之豆三十有二，其東西夾各十。子男之豆二十有四，其東西夾各六。諸侯七介七牢者，周之侯伯也。大夫五介五牢者，侯伯之卿使聘者也。《周禮》：上公九介九牢，侯伯七介七牢，子男五介五牢。《聘儀》所云「上公七介，侯伯五介，子男三介」，乃謂其使者也。天子葬五重者，謂杭木與茵也。葬者，杭木在上，茵在下。《士喪禮》下篇陳器曰：「杭木橫三縮二，加杭席三，加茵，用疏布緇翦，有幅，亦縮二橫三。」此士之禮一重者，以此差之，上公四重。○音義：介音介，副也，後皆同；俗讀古賀反，非也。重，直龍反，下及注皆同。翣，所甲反。相食音嗣，下同。餼，許既反。夾，古洽反，又古協反。使，色吏反。杭木，苦浪反，又音剛，又戶剛反。茵音因。縮，所六反。
		</region>
	</paragraph>
	<paragraph index="9">
		<region typus="comment" subtype="疏" id="5456" explains="5454,5455">
疏「禮有」至「為貴也」。正義曰：「天子七廟」，尊者誠深孝篤，故立廟乃多世為稱也。「諸侯五，大夫三，士一」者，德轉薄，故廟少為稱也。「士一廟」者，據下士為言，若適士則二廟也。○「天子之豆二十有六」者，謂天子朔食也。尊者宜備味，多乃稱之，故多致豆二十有六也。○「諸公十有六」，上公也，謂更相朝時堂上之豆數也。○「諸侯十有二」者，侯、伯、子、男也，亦謂相朝時堂上之豆數也。○「上大夫八，下大夫六」者，皆謂主國食使臣堂上之豆數。○「諸侯七介七牢」者，介，副也；牢，大牢也。謂諸侯朝天子，天子以大牢禮賜之也。《周禮》：公九介九牢，侯伯七，子男五。今言七，舉中言之也。○「大夫五介五牢」者，臣為君使，各降其君二等，此五介五牢，謂侯伯之卿，亦舉中言之。○「諸侯之席三重」者，謂相朝時賓主皆然也。尊者須溫厚，故多重乃稱也。三重則四席也。熊氏云：「三重則三席也。」○「大夫再重」者，卑於人君故也。○「天子崩，七月而葬，五重」者，五重謂杭木與茵也。尊者宜堅固，故多重也。○「八翣」者，尊宜多鄣蔽以稱之也。○「三重六翣」者，五等同也，卑於王，故鄣蔽少也。然前介及牢不云天子者，天子無介，牢禮無等，及為賓客之事。○「再重四翣」者，諸侯大夫又卑，故從而少飾也。此以多為貴也者，都結上之文也。○注「豆之」至「四重」。○正義曰：「豆之數，謂天子朔食，諸侯相食」者，以文連下，大夫六豆，上大夫八豆，皆食饗大禮，明天子諸侯之豆數，亦是大禮，故為天子朔食，諸侯相食也。其天子齊則無文，亦當與朔食同也。皇氏云：「天子之豆二十有六者，天子庶羞百二十品，籩豆各六十。今云二十六者，說堂上數也。堂下東西夾各十七，兩十七合三十四，三十四就二十六，故合六十也。」今按禮有正羞庶羞，故《公食大夫禮》設韭菹醓醢六豆，「設於醬東」，是正羞也。將食士，羞庶羞，設於稻南膷臐膮牛炙之等。十六豆，謂之庶羞。又《掌客》云「公豆四十」，又云「食四十」，則豆盛正羞。食，謂庶羞也，故鄭注《掌客》云「食者，其庶羞美可食者」，是庶羞與正羞別。此上大夫八豆、下大夫六豆，皆為正羞，而天子二十六豆亦為正羞，故熊氏以為正羞，醯醢百二十罋之等。但不知堂夾，若為陳列皇氏以為庶羞，其義非也。云「《公食大夫禮》曰宰夫自東房薦豆六，設於醬東」者，鄭引以證下大夫六豆之義，云「此食下大夫而豆六，則其餘著矣」者，下大夫六豆，設於堂上，則天子之豆二十有六、諸公十有六、諸侯十有二亦設於堂上顯著可知，故云「其餘著矣」。云「《聘禮》致饔餼於上大夫，堂上八豆，設於戶西」者，證明此經上大夫八豆之義也。按《公食大夫禮》亦有「上大夫八豆」之文，必引《聘禮》上大夫者，此以《公食大夫》是食禮，《聘禮》上大夫是致饔餼禮，欲見食與饔餼，堂上豆數同，故鄭此云：「凡致饔餼，堂上豆數亦如此」，謂亦如此食下大夫之禮。云「《周禮》；公之豆四十，其東西夾各十有二，侯伯之豆三十有二，其東西夾各十，子男之豆二十有四，其東西夾各六」，此豆數皆《周禮．掌客》文。其陳於堂上以東西夾，此鄭以意量之。按《聘禮》「致饔餼於上大夫，堂上八豆，西夾六豆，東方亦如之」，此是堂上東西夾各設其豆，東西夾又減於堂上之數。上公堂上十六豆，故知東西夾各十二。侯伯堂上十二，故知東西夾各十也。子男堂上亦十二，故知東西夾各六也。云「諸侯七介七牢者，周之侯伯也」者，《大行人》云：「上公介九人，禮九牢，侯伯介七人，禮七牢，子男介五人，禮五牢。」此獨言侯伯者，舉中言也。云「大夫五介五牢者，侯伯之卿使聘者也」者，按《大行人》云：凡卿大夫士之禮，各下其君二等，侯伯七介七牢，其臣既降二等，故卿大夫五介五牢，其介數得各下其君二等。君牢，則以爵等。五等之卿同牢。今言五牢者，唯據侯伯之卿降君二等也，其餘牢禮則否。云「天子葬五重者，謂杭木與茵也」者，明五重之義。云「葬者，杭木在上，茵在下」者，古者為椁，累木於其四邊，上不不周，致茵於椁下，所以藉棺從上，下棺之後，又置杭木於椁之上，所以杭載於上。引「《士喪禮》下篇陳器曰：『杭木橫三縮二，加杭席三，加茵，用疏布緇翦，有幅，亦縮二橫三。』此士之禮一重」者，引之者，證此經葬五重三重之義也。皇氏云：「下棺之後，先加折於壙上，以承杭席。折，猶庪也。方鑿連木為之，蓋如床，縮者三，橫者五。無簀，於上加抗木。杭木之上加杭席三，此為一重。如是者五，則為五重。茵者，藉棺外下縟，用淺色緇布為之，每將一幅，輒合縫為囊，將茅秀及香草著其中，如今有絮縟也。而縮二橫三，每為一重也。杭木上橫三，下縮二，以其在上象天，天數奇，故上三也；下象地，地數偶，故下二也。茵則上直二，下橫三，茵既在下，下法地也；上數二象地，下數三象天，以天三合地二，人中央也。故鄭注《士喪禮》下篇云：「謂天三合地二，人藏其中焉。』」此皆皇氏之說也。今按《既夕禮》「杭木橫三縮二」，「茵縮二橫三」，鄭注云：「其用之木三在上，茵二在下，像天三合地二，人藏其中。」如鄭此注，則茵縮二在下。皇氏云：「茵縮二在上，橫三在下，像天裹於人。」與鄭注違，其義非也。云「以此差之，上公四重」者，按天子既五，諸侯乃三，按豆數及棺之重數，上公與諸侯不同，今諸侯既三，明上公四重也。熊氏於此明筵之例，既是禮之通義，今略載焉。熊氏云：「天子祫祭席五重，此文是也。禘則宜四重也。時祭三重，《司幾筵職》是也。受神酢席亦然，大朝覲、大饗食、封國、命諸侯皆然。」知者，《司幾筵職》文。其平常朝覲及燕，綯亦三重席，知者，以諸侯燕禮有加席故也。其臥席則亦「下莞上簟」，則《詩．斯干》所云是也。天子待諸侯則莞筵紛純，加繅席畫純，待諸侯之孤亦然，故《公食大夫禮》注云：「孤為賓，則莞筵紛純，加繅席畫純」是也。待諸侯之卿大夫，則《公食》云：上下大夫「蒲筵，常，緇布純，加萑席尋，玄帛純」，注云「謂三命大夫」是也。公食大夫雖是諸侯之法，然天子待之亦然也。天子於已臣子孤卿以下，蓋亦然。若其燕，此上等之人皆單席，故燕禮賓無加席，注云：「燕，私禮，臣屈也。」然天子燕臣亦然也。祭天則蒲越瑽鞂，《郊特牲》云是也。自天地以外，日月山川五祀，則《郊特牲》鬼神之祭單席是也。及《司幾筵》云：「甸役則設熊席。」註：「表貉所設席。」亦是也。「顧命席」鄭註：「不用生時席，新鬼神之事故也。」諸侯則《司幾筵》云：「祭祀席，蒲筵繢純，加莞席酢席，紛純加繅席。」是祭祀二重也。諸侯相朝，亦二重也。相饗，此經三重，及《郊特牲》云：「大饗君三重席而酢焉。」於燕則兩重，以介為賓，或可賓亦單席也。待聘卿大夫諸侯，自坐，蓋亦兩重也。其聘者身則禮，時及饗食，孤則莞筵藻席，卿大夫則蒲筵萑席，故聘禮之賓改筵。注引《公食大夫禮》曰：「蒲筵萑席，公燕則以介為賓。」故《郊特牲》云：「三獻之介，君專席而酢焉。」此降尊以就卑是也。於已臣子，則燕禮賓無加席。卿辭重席，則司宮徹之。諸公亦無加席。大射，則賓有加席，以射辯尊卑故也。然則饗食已卿大夫亦重席。其祭社稷山川亦單席，大夫士祭祀止一席也，故《特牲》、《少牢》無異席也。其卿大夫依法再重席，燕禮，賓及卿一席，屈也。聘，賓為苟敬席屈。大射，賓雖加席，餘卿一席，亦屈也。然則孤卿大夫再重正也，故《鄉射》注「大夫再重席正也」。然則《鄉飲酒》諸公三重席者，鄉人特尊之也。故諸公「升如賓禮，辭一席，使人去之」，注「謙自同於大夫」是也。「大夫再重」，「有諸公則辭加席，委於席端，主人不徹，無諸公則大夫辭加席，主人對，不去加席」，注云「大夫席再重也」。卿大夫為主人正一重席者，以賓，鄉人之賢者，故下之也。《公食》「賓坐，遂卷加席，公不辭」者，注云：「贊者以告公，公聽之，重來優賓也。」凡儀禮之例，一種席皆稱重，故《燕禮》注云：「重席，重蒲筵。」是也。所以鄉射大夫辭加席，亦是一種。稱加者，以上己云公三重，大夫再重，故變云加耳。若餘經雖異席亦稱重，則此經是也。凡席有兩則稱二重，有一則稱一重，與棺重別也。
		</region>
	</paragraph>
	<paragraph index="10">
		<region typus="original" subtype="" id="5457" explains="">
有以少為貴者。天子無介，祭天特牲。天子適諸侯，諸侯膳以犢。諸侯相朝，灌用鬱鬯，無籩豆之薦。大夫聘禮以脯醢。天子一食，諸侯再，大夫、士三，食力無數。大路繁纓一就，次路繁纓七就，圭璋特，琥璜爵。鬼神之祭單席。諸侯視朝，大夫特，士旅之。此以少為貴也。
		</region>
		<region typus="comment" subtype="注" id="5458" explains="5457">
○注：天子無介，無客禮也。灌，獻也。一食、再食、三食，謂告飽也。食力謂工商農也。大路繁纓一就，殷祭天之車也。《周禮》「王之五路」，「玉路繁纓十有二就」，「金路九就」，「像路七就」，「革路五就」，「木路翦繁鵠纓」。圭璋特，朝聘以為瑞，無幣帛也。琥璜爵者，天子酬諸侯，諸侯相酬，以此玉將幣也。大夫特，士旅之，謂君揖之。○音義：犢音獨，本亦作特。朝，直遙反，下及注同。灌，古亂反，注同。鬯，丑亮反。脯醢，上音甫，下音海。繁，步干反，下及注同。琥音虎，又作虎。璜音黃。單音丹。翦，子淺反，一音箋。鵠，胡毒反。
		</region>
	</paragraph>
	<paragraph index="11">
		<region typus="comment" subtype="疏" id="5459" explains="5457,5458">
疏「有以」至「貴也」。○正義曰：此一節明以少為貴，亦是稱之義也。○「天子無介」者，為賓用介，而天子以天下為家，既不為賓客，故無介也。○「祭天特牲」者，特，一也。天神尊，尊質，故止一特也。○「天子適諸侯，諸侯膳以犢」者，諸侯事天子如天子事天，天子事天既用一牛，故天子巡守過諸侯境土，諸侯奉膳亦止一牛而已也。○「諸侯相朝，灌用郁鬯」者，轉卑，須味轉多也。諸侯相朝，謂五等自相朝也。灌，獻也。天子祭天不用郁鬯，諸侯膳天子亦無郁鬯，而自相朝，朝享禮畢，未饗食之前，主君酌郁鬯之酒以獻賓，示相接以芬芳之德，不在殽味也。何以知朝享畢而灌？按《司儀職》云：凡諸公相為賓，將幣畢，云儐亦如之。鄭云：儐，謂以郁鬯禮儐也。上於下曰禮，敵者曰儐，而引《禮器》「諸侯相朝，灌用郁鬯，無籩豆之薦」，謂此朝禮畢。儐，賓也。按《大行人》云：「上公」、「王禮再祼而酢」，則諸侯朝天子，天子灌用郁鬯。此特云「諸侯相朝」者，此經據以少為貴，諸侯於天子無郁鬯，諸侯相朝，則設郁鬯，欲見卑者禮多，故特舉諸侯相朝也。○「無籩豆之薦」者，義在少而不在味，故唯有鬯而無殽也。○「大夫聘禮以脯醢」者，大夫出使行聘禮畢，主國禮之，酌以酒，而又有脯醢，無芬芳之德，故須味稍多也。○「天子一食」者，食猶飧也。尊者常以德為飽，不在食味，故每一飧輒告飽，而待勸之乃更飧，故云一食也。○「諸侯再」者，德降天子，故至再飧而告飽，須勸乃又食。○「大夫士三」者，德轉少，告轉疏也，故《少牢特牲禮》皆三飯而告飽也。○「食力無數」者，食力謂工商農庶人之屬也。以其無德不仕，無祿代耕，故但陳力就業乃得食，故呼食力也。此等無德，以飽為度，不須告勸，故飧無數也。庾云：「食力，力作以得食也。」○「大路繁纓一就」者，大路，殷祭天之車也。殷猶質，以木為車，無別雕飾，乘以祭天，謂之大路也。繁謂馬腹帶也。纓，鞅也。染絲而織之曰罽，五色一匝曰就，就，成也，言五色匝一成，車既樸素，故馬亦少飾，止一就也。○「次路繁纓七就」者，次路，殷之第三路也。供卑用，故就多也。然《郊特牲》云：「大路一就，先路三就，次路五就。」而此云次路七就，鄭注《郊特牲》以此云「七」為誤。○「圭璋特」者，圭璋，玉中之貴也。特，謂不用他物媲之也。諸侯朝王以圭，朝後執璋，表德特達，不加物也。○「琥璜爵」者，琥璜，是玉劣於圭璋者也。天子饗諸侯，或諸侯自相饗，行禮至酬時，則有幣將送酬爵，又有琥璜之玉將幣，故云琥璜爵也。琥璜既賤，不能特達，故附爵乃通也。崔氏云：諸侯貴者以琥，賤者以璜，則公侯以琥，伯子男以璜也。○「鬼神之祭單席」者，神道異人，不假多重自溫，故單席也。○「諸侯視朝，大夫特，士旅之」者，視朝，謂日出視諸臣之朝者也。特猶獨也。旅，眾也。君行日出路門視諸臣之朝，若大夫，則君人人揖之；若士，則不問多少，而君眾共一揖之也。是大夫貴，故人人得揖，士賤，故眾共得一揖。是以少為貴也。此諸侯所尊者少，故大夫特、士旅之。若天子之朝，所尊者多，故《司士》云：「孤卿特揖，大夫以其等旅揖，士旁三揖。」是也。○注「天子」至「揖之」。○正義曰：此云天子無介，謂無以客禮陳擯介也。其實餘事亦有介副，故鬯人共介鬯，是天子臨鬼神使介執鬯也。云「一食、再食、三食，謂告飽也」者，按《儀禮．特牲》有九飯，《少牢》十一飯，鄭云：「諸侯十三飯，天子十五飯。」此云「一食、再食」，與彼不同，此據食畢更加飯告飽之數也。云「食力謂工商農也」者，以經既云「大夫、士」，別云「食力」，大夫士之下，唯有工商農，故知食力是工商農也。若對文言之，則庶人食力，故《晉語》云：「士食田，庶人食力，工商食官也。」云《周禮》王之五路，玉路繁纓十有二就，金路九就，像路七就，革路五就，水路翦繁鵠纓」者，皆《周禮．巾車》文。按《巾車》云：「一曰玉路，鍚樊纓十有再就，建大常，十有二斿以祀。二曰金路，鉤樊纓九就，建大旂以賓。三曰象路，朱樊纓七就，建大赤以朝。四曰革路，龍勒條纓五就，建大白以即戎。五曰木路，前樊鵠纓，建大麾以田。」云「圭璋特，朝聘以為瑞，無幣帛也」者，《聘禮》曰：聘君以圭，聘夫人以璋。是聘也。《典瑞》云：「公執桓圭，侯執信圭，伯執躬圭。」諸侯以相見及朝天子亦無束帛。是圭璋朝聘以為瑞無幣帛。按《聘禮》行享之時，則璧以帛，琮以錦，是加束帛。又《小行人》云「以玉合六幣，圭以馬」，注云：「二王之後享天子。」「璋以皮「，注云：「二王之後享後。」皮馬不上堂，唯圭璋特升堂，亦是圭璋特義也。云「琥璜爵」者，天子酬諸侯，諸侯相酬，以此玉將幣也者，琥璜非爵名，經云「琥璜爵」，故知琥璜送爵也。按《聘禮》：禮賓之幣，束帛乘馬，又「致饗以酬幣」，又「致食以侑幣」。鄭云：「禮束帛乘馬，亦不是過也。」則諸侯於聘賓唯用束帛乘馬，皆不用玉，今琥璜送爵，故知是天子酬諸侯及諸侯自相酬也。
		</region>
	</paragraph>
	<paragraph index="12">
		<region typus="original" subtype="" id="5460" explains="">
有以大為貴者。宮室之量，器皿之度，棺椁之厚，丘封之大，此以大為貴也。
		</region>
		<region typus="comment" subtype="注" id="5461" explains="5460">
○音義：量，音亮。皿，命景反，《字林》音猛。
		</region>
	</paragraph>
	<paragraph index="13">
		<region typus="original" subtype="" id="5462" explains="">
有以小為貴者。宗廟之祭，貴者獻以爵，賤者獻以散，尊者舉觶，卑者舉角。五獻之尊，門外缶，門內壺，君尊瓦甒。此以小為貴也。
		</region>
		<region typus="comment" subtype="注" id="5463" explains="5462">
○注：凡觴一升曰爵，二升曰觚，三升曰觶，四升曰角，五升曰散。五獻，子男之饗禮也。壺大一石，瓦甒五斗，缶大小未聞也。《易》曰：「尊酒簋貳用缶。」○音義：量音亮。皿，命景反，《字林》音猛。散，悉旦反，注同。觶，文豉反。缶，方有反。甒音武。觚音孤。
		</region>
	</paragraph>
	<paragraph index="14">
		<region typus="comment" subtype="疏" id="5464" explains="5462,5463">
疏「有以」至「貴也」。○正義曰：「貴者獻以爵，賤者獻以散」，按《特牲》云：「主人獻尸用角，角受四升，其器小。佐食洗散以獻尸，散受五升，其器大。」是尊者小，卑者大。按天子諸侯及大夫皆獻尸以爵，無賤者獻以散之文，禮文散亡，略不具也。《特牲》「主人獻尸用角」者，下大夫也。「尊者舉觶，卑者舉角」者，崔氏云：按《特牲》、《少牢禮》，尸入舉奠觶，是尊者舉觶。《特牲》「主人受尸，酢受角飲」者，是卑者舉角，此是士禮耳。天子諸侯祭禮亡失，不具也。○「五獻之尊」者，五獻，子男之饗禮也。凡王饗臣，及其自相饗，行禮獻數，各隨其命，子男五命，知五獻是子男。其饗有酒列尊之法，故云尊也。○「門外缶」者，缶，尊名也。列尊之法，缶盛酒在門外。○「門內壺」者，壺亦尊也，盛酒陳尊在門內。○「君尊瓦甒」者，君尊，子男尊也，子男用瓦甒為尊，故云君尊。瓦甒云君尊，則壺、缶但飲諸臣也。不云內外，則陳之在堂，人君而尊專惠也。○「此以小為貴也」者，小尊近君，大尊在門，是不重味，故以小為貴爵也。○注「凡觴」至「用缶」。○正義曰：「一升曰爵，二升曰觚，三升曰觶，四升曰角，五升曰散」者，皆《韓詩說》文。按《異義》：「今《韓詩說》一升曰爵，爵，盡也，足也。二升曰觚，觚，寡也，飲當寡少。三升曰觶，觶，適也，飲當自適也。四升曰角，角，觸也，不能自適，觸罪過也。五升曰散，散，訕也，飲不能自節，為人所謗訕也。總名曰爵，其實曰觴，觴者餉也。觥亦五升，所以罰不敬，觥，廓也，所以著明之貌，君子有過，廓然明著，非所以餉，不得名觴。古《周禮說》：爵一升，觚三升，獻以爵而酬以觚，一獻而三酬則一豆矣。食一豆肉，飲一豆酒，中人之食。《毛詩說》：觥大七升。許慎謹按：《周禮》云一獻三酬當一豆，若觚二升不滿一豆。又觥罰不過一，一飲而七升為過多。」即駮之云：「《周禮》獻以爵而酬以觚，觚，寡也。觶字角旁著氏，是與觚相涉誤為觚也。南郡太守馬季長說：『一獻三酬則一豆，豆當為鬥，與一爵三觶相應。』」如鄭此言，是《周禮》與《韓詩說》同一也。此《周禮》一獻三酬，按《燕禮》獻以觚，又《燕禮》四舉酬，熊氏云：「此一獻三酬，是士之饗禮也。若是君燕禮，則行無筭爵，非唯三酬而巳。若是大夫以上饗禮，則獻數又多，不唯一獻也。故知士之饗禮也。」云「壺大一石，瓦甒五斗」者，《漢禮器制度》文也。此瓦甒即《燕禮》公尊瓦大也。云「缶大小未聞也」者，今以小為貴，近者小，則遠者大，缶在門外，則大於壺矣。按《禮圖》，瓦大受五斗，口徑尺，頸高二寸，逕尺大中，身銳下平。瓦甒與瓦大同。引《易》曰：「尊酒簋貳用缶。」《易．坎卦．六四爻辭》。按《六四》「尊酒簋貳用缶，納約自牖，終無咎」，鄭云：「六四上承九五，又五體在震上，天子大臣以王命出會諸侯。尊於簋副，設玄酒而用缶也。」
		</region>
	</paragraph>
	<paragraph index="15">
		<region typus="original" subtype="" id="5465" explains="">
有以高為貴者。天子之堂九尺，諸侯七尺，大夫五尺，士三尺。天子諸侯臺門。此以高為貴也。
		</region>
	</paragraph>
	<paragraph index="16">
		<region typus="comment" subtype="疏" id="5466" explains="5465">
疏 「有以」至「貴也」。○正義曰：「天子之堂九尺」，此周法也。按《考工記》「殷人重屋」，「堂崇三尺」，鄭差之，云「夏高一尺」，故知此九尺者，周法也。
		</region>
	</paragraph>
	<paragraph index="17">
		<region typus="original" subtype="" id="5467" explains="">
有以下為貴者。至敬不壇，埽地而祭。天子、諸侯之尊廢禁，大夫、士棜禁。此以下為貴也。
		</region>
		<region typus="comment" subtype="注" id="5468" explains="5467">
○注：廢猶去也。棜，斯禁也，謂之棜者，無足，有似於棜，或因名云耳。大夫用斯禁，士用棜禁，如今方案，隋長局足，高三寸。○音義：壇，大丹反。棜，於據反。去，起呂反。斯禁，如字，劉昌宗音賜。隋，池果反。高如字，又古根反。
		</region>
	</paragraph>
	<paragraph index="18">
		<region typus="comment" subtype="疏" id="5469" explains="5467,5468">
疏「至敬不壇，掃地而祭」者，此謂祭五方之天，初則燔柴於大壇，燔柴訖，於壇下掃地而設正祭，此周法也。○「天子，諸侯之尊廢禁」者，謂廢去其禁。《司尊彝》爵鬯之尊用舟以承之，其犧象等六尊皆無用舟。又《燕禮》諸侯之法，「瓦大兩，有豐」，是無禁也。是天子諸侯廢禁。○「大夫、士棜禁」者，謂大夫用棜，士用禁。○注「棜斯」至「高三寸」。○正義曰：棜，斯禁，此文謂之棜。按《鄉飲酒》是大夫禮謂之斯禁也。棜長四尺，廣二尺四寸，深五寸，無足，赤中，畫青云氣，菱苕華為飾。禁長四尺，廣二尺四寸，通局足高三寸，漆赤中，畫青云氣，菱苕華為飾，刻其足為褰帷之形也。云「謂之棜者，無足，有似於棜，或因名云耳」者，棜是輿名，故《既夕禮》云「設棜於東堂下」，注云：「棜，今之轝也。」又注《特牲》云：「棜之制，如今大木轝矣。」上有四周，下無足，今大夫斯禁亦無足，似木轝之棜。故周公制禮，或因名此斯禁云棜耳，故《少牢》「司宮尊兩甒於房戶之間，同棜」，是周公時已名斯禁為棜也。今定本無「世人」二字，熊氏以為後世人因名云耳，謂後世作記之人，始名為棜。其義非也。云「大夫用斯禁」者，按《玉藻》云：「大夫側尊用棜，則斯禁也。」按《鄉飲酒》「兩壺斯禁」，是大夫用斯禁也。《玉藻》云：「士用禁。」又《士冠禮》、《士昏禮》承尊皆用禁，是士用禁也。謂之禁者，鄭注《士冠禮》云：「名之禁者，因為酒戒也。」按《鄉射》是士禮，而用斯禁者，以禮樂賢從大夫也。按《特牲》是士禮，而云「棜禁在東序」，士亦言棜者，鄭注云：「棜禁者，祭尚厭飫，故得與大夫同也。」云「禁，如今方案，隨長局足，高三寸」者，按《漢禮器制度》而知。今按鄭注《儀禮》「棜，今無足」。轝，皇氏以為棜，一頭足，一頭無足。未知有何馮據？且高下不等，何以承尊？其義非也。
		</region>
	</paragraph>
	<paragraph index="19">
		<region typus="original" subtype="" id="5470" explains="">
禮有以文為貴者。天子龍袞，諸侯黼，大夫黻，士玄衣纁裳。天子之冕，朱綠藻，十有二旒，諸侯九，上大夫七，下大夫五，士三。此以文為貴也。
		</region>
		<region typus="comment" subtype="注" id="5471" explains="5470">
○注：此祭冕服也。朱綠，似夏、殷禮也。周禮，天子五采藻。○音義：卷本又作袞，同古本反。黼音甫。黻音弗。熏字又作纁，詳云反。繰，本又作璪，亦作藻，同子老反，注同。
		</region>
	</paragraph>
	<paragraph index="20">
		<region typus="comment" subtype="疏" id="5472" explains="5470,5471">
疏 「禮有」至「稱也」。○正義曰：「天子龍袞，諸侯黼，大夫黻，士玄衣纁裳」，人君因天之文章以表於德，德多則文備，故天子龍袞，諸侯以下，文稍少也。然《周禮》上公亦袞，侯伯鷩，子男毳，孤卿絺，大夫玄，士爵弁玄衣纁裳。今言諸侯黼，大夫黻，雜明夏、殷禮也。但夏、殷衣有日月星辰山龍，今云龍袞者，舉多文為首耳。日月之文，不及龍也。崔云然也。○「天子之冕，朱綠藻，十有二旒」者，亦是夏、殷也。周藻五采也。十二謂旒數也。○「諸侯九，上大夫七，下大夫五，士三」者，亦夏、殷也，周家旒數隨命數，又士但爵弁無旒也。○「此以文為貴也」者，是其稱也。○注「此祭」至「采藻」。正義曰：此祭冕服也。既漫云龍袞黼黻，故鄭云此是祭祀冕服也。云「朱綠，似夏、殷禮也。周禮，天子五采藻」者，鄭據經，非周法也。而云「似夏、殷」者，夏、殷無服禮文，今此文非周制，故云似也。熊氏云：「朱綠以下，是夏、殷禮，其天子龍袞，諸侯黼，大夫黻等，皆周法，無嫌。諸侯雖九章七章以下，其中有黼也。孤絺冕而下，其中有黻，特舉黼黻而言耳。故《詩．采蘋》云：『玄袞及黼。』是特言黼也。《詩．終南》美秦襄公『黻衣繡裳』，是特言黻也。」熊氏之義，踰於皇氏耳。
		</region>
	</paragraph>
	<paragraph index="21">
		<region typus="original" subtype="" id="5473" explains="">
有以素為貴者，至敬無文，父黨無容。大圭不琢，大羹不和，大路素而越席，犧尊疏布鼏，樿杓，此以素為貴也。
		</region>
		<region typus="comment" subtype="注" id="5474" explains="5473">
○注：大圭長三尺，抒上，終葵首。琢當為「篆」，字之誤也。《明堂位》曰：「大路，殷路也。」鼏或作幕。樿，木白理也。○音義：琢字又作琢，文轉反，徐又依字丁角反。大羹音泰。和，胡臥反。越席音活。犧尊，鄭素何反，王如字。幎，本又作幕，又作鼏，莫歷反。樿，章善反，又市戰反。杓，市幼反。長，直亮反。杼，直呂反。幕音莫。
		</region>
	</paragraph>
	<paragraph index="22">
		<region typus="comment" subtype="疏" id="5475" explains="5473,5474">
疏○正義曰：「至敬無文」，「至敬」謂敬之至極，謂祭天服用大裘，是「無文」也。○「父黨無容」者，謂父之族黨，是親質素，故事之無有折旋揖讓之容。○「大圭不琢」者，大圭，天子朝日月之圭也，尚質之義但抒上，終葵首，而無琢桓蒲之文也。○「大羹不和」者，大羹，肉汁也；不和，無鹽梅也。大古初變腥，但煮肉而飲其汁，未知調和，後人祭既重古，故但盛肉汁，謂之大羹不和。○「大路素而越席」者，大路，殷家祭天車也。越席，蒲席也。祭天本質素，故素車蒲席也。○「犧尊」者，先儒云：「刻尊為犧牛之形，用以為尊。」鄭云：「畫尊作鳳羽婆娑然，故謂娑尊也。」祭天既用陶匏，蓋以瓦為尊，畫犧羽於上，或可用犧為尊，是夏、殷禮也。周用陶也。皇氏以為犧尊，即《周禮》犧象也。而祭天用陶匏者，謂盛牲牢及酌酒器，其義非也。具在《特牲疏》。「疏布鼏」者，疏，粗也；鼏，覆也。謂郊天時以粗布為巾以覆尊也。故《冪人》云：「祭祀，以疏布巾冪八尊。」注云：「以疏布者，天地之神尚質也。」○「樿杓」者，樿，白理木也。貴素，故用白理木為杓，而鄭注《周禮》亦云：「祭天爵不用玉也。」
		</region>
	</paragraph>
	<paragraph index="23">
		<region typus="comment" subtype="疏" id="5476" explains="5473,5474">
○注「大圭」至「葵首」。○正義曰：杼，殺也。長三尺，下頭方而殺其上，故云杼上。「終葵首」者，椎名也。於杼上之頭又為方椎，故云終葵首也。
		</region>
	</paragraph>
	<paragraph index="24">
		<region typus="original" subtype="" id="5477" explains="">
孔子曰：「禮不可不省也。禮不同、不豐、不殺。」此之謂也。蓋言稱也。
		</region>
		<region typus="comment" subtype="注" id="5478" explains="5477">
○注：省，察也。不同，言異也。○音義：殺，所戒反，又所例反，下「而殺」、注「芟殺」皆同。
		</region>
	</paragraph>
	<paragraph index="25">
		<region typus="comment" subtype="疏" id="5479" explains="5477,5478">
疏○正義曰：「禮不可不省」，記者引孔子語證上諸事也。省，察也。禮既有諸事，所趣不同，不可不察，不察則禮道無由可知也。「禮不同」者，此是可省之事也，不同謂或高下、大小、文素之異也。○「不豐」者，應少不可多，是不豐也。○「不殺」者，應多不可少也，是不殺也。此之謂也。○「蓋言稱也」者，此之謂上諸事也，上事各異，蓋是各言其有稱故也。此經總說在人稱之事也。
		</region>
	</paragraph>
	<paragraph index="26">
		<region typus="original" subtype="" id="5480" explains="">
禮之以多為貴者，以其外心者也。
		</region>
		<region typus="comment" subtype="注" id="5481" explains="5480">
○注：外心，用心於外，其德在表也。
		</region>
		<region typus="original" subtype="" id="5482" explains="">
德發揚，詡萬物，
		</region>
		<region typus="comment" subtype="注" id="5483" explains="5482">
○注：詡猶普也，徧也。○音義：詡，況矩反。遍音遍。
		</region>
		<region typus="original" subtype="" id="5484" explains="">
大理物博，如此，則得不以多為貴乎？故君子樂其發也。
		</region>
		<region typus="comment" subtype="注" id="5485" explains="5484">
○注：發猶見也。樂，多其外見也。○音義：樂，五孝反，注同。見，賢遍反，下「外見」、「告見」皆同。
		</region>
	</paragraph>
	<paragraph index="27">
		<region typus="comment" subtype="疏" id="5486" explains="5480,5481,5482,5483,5484,5485">
疏○正義曰：此一節以上言稱，作記之人因廣明稱之事。○「禮之以多為貴」者，此說禮之所以須多為貴之意。○「以其外心者也」，謂其用心於外也。用心於外，謂起自朝廷，廣及九州四海也。王者居四海之上，宜為四海所畏服，故禮須自多厚顯德於外，於外亦以接物也，故云以其外心者也。《隱義》云：「萬物在人，外非已所有，故以多為貴也。」○「德發揚，詡萬物」者，此以下解心在外義也。詡，普也，遍也。言王者撫有四海，宜發揚其德普遍萬物也。○「大理物博」者，言王者大領理萬物之事，廣博如此，則得不以多為貴乎者，結上也。既有德發於外，遍萬物，理博事條如此，則豈得不貴多乎？故貴之也。○「故君子樂其發也」者，君子，則天子也。發，見也。既須外接，故所行事樂得其禮跡發見於外也。一云君子謂民下識禮道者也。庾云：「王功被於物，君子樂其外見也。」
		</region>
	</paragraph>
	<paragraph index="28">
		<region typus="original" subtype="" id="5487" explains="">
禮之以少為貴者，以其內心者也。
		</region>
		<region typus="comment" subtype="注" id="5488" explains="5487">
○注：內心，用心於內，其德在內。
		</region>
		<region typus="original" subtype="" id="5489" explains="">
德產之致也精微，
		</region>
		<region typus="comment" subtype="注" id="5490" explains="5489">
○注：致，緻密也。○音義：致，直置反，注皆同。
		</region>
		<region typus="original" subtype="" id="5491" explains="">
觀天下之物無可以稱其德者，
		</region>
		<region typus="comment" subtype="注" id="5492" explains="5491">
○注：萬物皆天所生，孰可奉薦以稱也。
		</region>
		<region typus="original" subtype="" id="5493" explains="">
如此，則得不以少為貴乎？是故君子慎其獨也。
		</region>
		<region typus="comment" subtype="注" id="5494" explains="5493">
○注：少其牲物，致誠愨。○音義：殼字又作愨，苦角反，下文同。
		</region>
	</paragraph>
	<paragraph index="29">
		<region typus="comment" subtype="疏" id="5495" explains="5487,5488,5489,5490,5491,5492,5493,5494">
疏○正義曰：此一節亦覆說禮之以少為貴之意，以其內心者也。內心謂用心於內也。用心於內，謂行禮不使外跡彰著也。○「德產之致也精微」者，此以下解心在內義也。德，天地之德也。產，生也。致，密也。言天地之德，生於萬物，深密，唯精唯微，無所遺忘者也。盧云：「天地之德，所生至精至微也。」○「觀天下之物，無可以稱其德」者，觀猶覽視也。言視天下萬物，皆是天地所生。若待彼所生，以報於彼，終非報義，故云無可以稱其德者也。如此則得不以少為貴乎者，既無物可稱，則宜少外多內也。是其外跡，豈得不貴少乎？王云：欲遍取萬物以祭天，終不能稱其德報其功，故以特犢貴誠愨之義也。○「是故君子慎其獨也」者，獨，少也。既外跡應少，故君子用少而極敬慎也。前云「故」，此云「是故」者，慎之情深，故加「是」也。
		</region>
	</paragraph>
	<paragraph index="30">
		<region typus="original" subtype="" id="5496" explains="">
古之聖人，內之為尊，外之為樂，少之為貴，多之為美。是故先王之制禮也，不可多也，不可寡也，唯其稱也。
		</region>
		<region typus="comment" subtype="注" id="5497" explains="5496">
○音義：樂，音洛。
		</region>
	</paragraph>
	<paragraph index="31">
		<region typus="comment" subtype="疏" id="5498" explains="5496,5497">
疏○正義曰：此一節覆說聖人制禮，或內或外，或少或多，然後為稱也。○「古之聖人，內之為尊」者，解內心也。天不可外報，所以內極敬慎，而其理為尊也。○「外之為樂」者，解外心接物須廣大，故外極繁富，而其事可樂也。《隱義》云：「樂多其外見者，謂衣服萬物，悉外見物也。已有功德，故得使有此物，以光輝祀先人為樂也。」○「少之為貴」者，極心於內，故外以少為貴也。○「多之為美」者，極禮跡於表，故以外多為美也。○「是故先王之制禮也，不可多也，不可寡也」者，合結多少乃異，而以有稱為禮也。
		</region>
	</paragraph>
	<paragraph index="32">
		<region typus="original" subtype="" id="5499" explains="">
是故君子大牢而祭謂之禮，匹士大牢而祭謂之攘。
		</region>
		<region typus="comment" subtype="注" id="5500" explains="5499">
○注：君子謂大夫以上。攘，盜竊也。○音義：匹士，本或作正士。攘，如羊反。上，時掌反。
		</region>
	</paragraph>
	<paragraph index="33">
		<region typus="comment" subtype="疏" id="5501" explains="5499,5500">
疏「是故」至「之攘」。○正義曰：此一節說禮既須稱中，則得禮，僣則盜竊。○「君子大牢而祭謂之禮」者，君子，大夫以上。大夫常祭少牢，遣奠及卒哭、祔用大牢，故祭用大牢而謂之禮也。○「匹士大牢而祭謂之攘」者，匹士，士也。攘，盜也。士常祭特豚，遣奠、卒哭、祔加一等少牢。若用大牢，則是盜竊用君子之禮也。然不直言士而言匹士者，更云士，言其微賤，不得特使為介乃行，故謂之匹也。《白虎通》云「庶人稱匹夫」者，匹，偶也，與其妻偶，陰陽相戒之義也，故《論語》云「匹夫匹婦」。檢於禮，本時有「匹」字作「正」字者，有通者云：天子大夫常祭亦大牢，故此文云大夫大牢，謂之禮正也。若諸侯大夫自常祭少牢，加一等乃大牢耳，少牢饋食是諸侯大夫禮也。崔氏亦用此義，然盧、王《禮》本並作「匹」字矣，今定本及諸本並作「正」字，熊氏依此本而為「正」字，恐誤也。
		</region>
	</paragraph>
	<paragraph index="34">
		<region typus="original" subtype="" id="5502" explains="">
管仲鏤簋朱紘、山節藻梲，君子以為濫矣。
		</region>
		<region typus="comment" subtype="注" id="5503" explains="5502">
○注：濫亦盜竊也。鏤簋謂刻而飾之，大夫刻為龜耳，諸侯飾以象，天子飾以玉。朱紘，天子冕之紘也，諸侯青組紘，大夫士當緇組紘纁邊。栭謂之節，樑上楹謂之梲。宮室之飾，士首本，大夫達稜，諸侯斫而礱之，天子加密石焉。無畫山藻之禮也。○音義：鏤簋，力豆反，下音軌。紘音宏。藻梲，章悅反，依字當作棳，樑上朱儒柱。栭音而。稜，力登反。斫，陟角反。礱，力工反。
		</region>
	</paragraph>
	<paragraph index="35">
		<region typus="comment" subtype="疏" id="5504" explains="5502,5503">
疏○正義曰：此一節明奢而失禮之事。○「管仲鏤簋朱紘」者，此是不稱之人也。管仲，齊大夫也。簋，黍稷器也。紘，冕之飾，用組為之，以其組從下屈而上屬之，於兩旁垂餘為纓。此鏤簋朱紘，是天子之飾，而管仲僣濫為之也。○「山節」者，山節謂刻柱頭為斗拱，形如山也。○「藻梲」者，謂畫樑上短柱為藻文也。此是天子廟飾，而管仲僣為之也。鄭注《明堂》云：山節，刻盧為山也；藻梲，畫侏儒柱為藻文也。○「君子以為濫矣」者，君子識禮者也，謂管仲行此事是為竊濫也。○注「鏤簋」至「禮也」。○正義曰：鏤簋謂刻而飾之，鏤謂刻鏤，故知刻而飾之。云「大夫刻為龜耳」者，按《少牢》「敦皆南首」鄭注云：「敦有首者，尊者器飾也。飾蓋象龜，周之禮：飾器各以其類，龜有上下甲也。龜、簋聲相近，故知為龜形也。○云「諸侯飾以象」者，按《燕禮》有象觚，故知飾以象也。云「天子飾以玉」者，按《周禮》九嬪云：「贊玉齍。」《玉府》云：「共玉敦。」是也。云「朱紘，天子冕之紘也，諸侯青組紘」，皆《祭義》文也。○云「大夫士當緇組紘纁邊」者，按《士冠禮》「緇組紘纁邊」是士也。天子諸侯用純，大夫當用雜，故宜與士同也。云「栭謂之節，樑上楹謂之梲」者，《釋宮》文。其樑上楹謂之梲，孫炎云：「樑上侏儒柱也。」又云：「栭謂之節，李巡本『節』作『楶』，謂薄盧一名節，皆謂斗栱也。」熊氏云：「栭上著木須穩，謂之盧，即今之&lt;木沓&gt;木也。」以盧與栭異物，其說非也。云「宮室之飾，士首本，大夫達稜，諸侯斫而礱之，天子加密石焉」者，此莊二十四年《穀梁傳》文，彼云「大夫斫之，士斫本」，與此異。按《禮緯．含文嘉》云：「大夫達稜，謂斫為四稜，以達兩端。」士首本者，士斫去木之首本，令細與尾頭相應，《晉語》及《含文嘉》並《穀梁傳》，雖其文小異，大意略同也。此管仲所僣，皆天子之禮。知者，《明堂位》云「山節，藻梲」，「梲子之廟飾」故也。
		</region>
	</paragraph>
	<paragraph index="36">
		<region typus="original" subtype="" id="5505" explains="">
晏平仲祀其先人，豚肩不揜豆，澣衣濯冠以朝，君子以為隘矣。
		</region>
		<region typus="comment" subtype="注" id="5506" explains="5505">
○注：隘猶狹陋也。祀不以少牢，與無田者同，不盈禮也。大夫士有田則祭，無田則薦。澣衣濯冠，儉不務新。○音義：澣又作浣，戶管反。濯，直角反。朝，直遙反。隘，本又作阨，於賣反。
		</region>
		<region typus="original" subtype="" id="5507" explains="">
是故君子之行禮也，不可不慎也。眾之紀也，紀散而眾亂。
		</region>
		<region typus="comment" subtype="注" id="5508" explains="5507">
○注：言二大夫皆非也。紀，絲縷之數有紀。
		</region>
	</paragraph>
	<paragraph index="37">
		<region typus="comment" subtype="疏" id="5509" explains="5505,5506,5507,5508">
疏「晏平」至「眾亂」。○正義曰：此一節論儉而不中禮，非稱之事。○「豚肩不揜豆」者，晏平仲，齊大夫也。大夫祭用少牢，士用特豚，而平仲今用豚，豚又過小，並豚兩肩不揜豆也。必言肩者，周人貴肩也。肩在俎，今云豆，喻其小，假豆言之，其實在俎，不在豆也。○「澣衣濯冠以朝」者，大夫須鮮華之美，而晏氏澣衣濯冠以朝君，是不華也。○「君子以為隘矣」者，隘，狹也。識禮君子，評其大儉褊狹。○注「祀不」至「者同」。○正義曰：「與無田者同」，謂與無田之士同，不關大夫也。無田大夫，猶用羔羊也。
		</region>
	</paragraph>
	<paragraph index="38">
		<region typus="original" subtype="" id="5510" explains="">
孔子曰：「我戰則克，祭則受福，蓋得其道矣。」
		</region>
		<region typus="comment" subtype="注" id="5511" explains="5510">
○注：我，我知禮者也。克，勝也。
		</region>
	</paragraph>
	<paragraph index="39">
		<region typus="comment" subtype="疏" id="5512" explains="5510,5511">
疏「孔子」至「道矣」。○此一節論孔子述知禮之人，自稱戰、克、祭、受福之事。○「我戰則克，祭則受福」者，又引《郊特牲》語結稱也。我謂知禮者。克，勝也。言知禮之人，戰必勝，祭必受福，蓋得其道矣者，解所以戰勝而祭受福也。戰勝、祭受福，是所為得道，不多不少，隨而稱當也，祗為二大夫之不稱也。然此無戰事，祇應云祭受福，而此連言戰者，彼為二句相連，故合引之也，且彼因祭之田獵，而教戰選兵，祭有戰事。○注「我，我知禮者也」。○正義曰：知非孔子自我者，君子務在謙光，不應自言祭祀受福之事，故知述知禮者而言我也。
		</region>
	</paragraph>
	<paragraph index="40">
		<region typus="original" subtype="" id="5513" explains="">
君子曰：「祭祀不祈，
		</region>
		<region typus="comment" subtype="注" id="5514" explains="5513">
○注：祈，求也。祭祀不為求福也。《詩》云「自求多福」，福由巳耳。○音義：為，于偽反，下「為母」、「為父母」皆同。
		</region>
		<region typus="original" subtype="" id="5515" explains="">
不麾蚤，
		</region>
		<region typus="comment" subtype="注" id="5516" explains="5515">
○注：麾之言快也。祭有時，不以先之為快也。齊人所善曰麾。○音義：摩，本又作麾，毀皮反，齊人謂快為麾。蚤音早。
		</region>
		<region typus="original" subtype="" id="5517" explains="">
不樂葆大，
		</region>
		<region typus="comment" subtype="注" id="5518" explains="5517">
○注：謂器幣也。葆之言褒也。○音義：葆音保，又保毛反，本又作保。
		</region>
		<region typus="original" subtype="" id="5519" explains="">
不善嘉事，
		</region>
		<region typus="comment" subtype="注" id="5520" explains="5519">
○注：嘉事之祭，致夫人是也。禮宜告見於先祖耳，不善之而祭。
		</region>
		<region typus="original" subtype="" id="5521" explains="">
牲不及肥大，薦不美多品。」
		</region>
		<region typus="comment" subtype="注" id="5522" explains="5521">
○注：以禮之義，有以小少為貴也。
		</region>
	</paragraph>
	<paragraph index="41">
		<region typus="comment" subtype="疏" id="5523" explains="5513,5514,5515,5516,5517,5518,5519,5520,5521,5522">
疏「君子」至「多品」。○正義曰：此一節論祭祀之事，依禮而行，不樂華美。祭祀不祈者，祈，求也。凡祭祀之禮，本為感踐霜露思親，而宜設祭以存親耳，非為就親祈福報也。○「不麾蚤」者，麾，快也；蚤謂先時也。孝子感霜露應心而思親，思親而宜祭，不以霜露未至而先時早設為快也。○「不樂葆大」者，葆者，褒也。褒，崇高之稱也。祭之器幣，大小長短自有常宜，幣通丈八尺，豆盛四升，不以貴者貪高大為之也。○「不善嘉」者，嘉事，冠、昏也。人年二十成人，自宜冠，三十嗣世自宜昏。若無親者，昏三月祭以告廟，冠畢掃地而祭禰，並是有為而然，非謂善之而設祭。○「牲不及肥大」者，謂郊牛繭栗、宗廟角握、社稷尺，各有所宜，不必須並及肥大也。○「薦不美多品」者，薦祭品味宜有其定，不以多為美，故《郊特牲》而社稷大牢是也。○注「祈求」至「已耳」。○正義曰：按《鄭志》答趙商問：「祭祀不祈，商按：《周禮》設六祈之科禱攘而祭，無不祈，故敢問《禮記》者何義也？」鄭答云：「祭祀常禮，以序孝敬之心，當專一其志而已。禱祈有為言之，主於求福，豈禮之常也。又鄭《發墨守》云：「孝子祭祀，雖致其誠信與其忠敬而巳，不求其為，而祝、尸嘏主人曰：皇尸命工祝，承致多福無疆於女孝孫，來女孝孫，使女受祿於天，宜稼於田，眉壽萬年，勿替引之。」若此祭祀，內盡巳心，外亦有祈福之義也。○注「嘉事」至「是也」。○正義曰：按桓三年齊侯使仲年來聘致夫人，於時公取文姜三月廟見，故仲年來致夫人。於時無祭，而云嘉事之祭者，當致夫人之時，必告廟也。故《曾子問》卿大夫取妻三月，有廟見之禮。
		</region>
	</paragraph>
	<paragraph index="42">
		<region typus="original" subtype="" id="5524" explains="">
孔子曰：「臧文仲安知禮！夏父弗綦逆祀而弗止也。燔柴於奧。
		</region>
		<region typus="comment" subtype="注" id="5525" explains="5524">
○注：文仲，魯公子彄之曾孫臧孫辰也。莊、文之間為大夫，於時為賢，是以非之不正禮也。文二年「八月丁卯，大事於大廟，躋僖公」，始逆祀，是夏父弗綦為宗人之為也。奧當為爨字之誤也，或作灶。禮，尸卒事，而祭饎爨饔爨也。時人以為祭火神乃燔柴。○音義：父音甫。不綦音忌；不，亦作弗。燔音煩，又芳云反。奧依注作爨，七亂反，下同。彄，苦侯反。大廟音太，下注「太平」、下文「太廟」並同。躋，子西反，升也，本又作躋。饎爨，昌志反，下七亂反。
		</region>
		<region typus="original" subtype="" id="5526" explains="">
夫奧者，老婦之祭也。盛於盆，尊於瓶。」
		</region>
		<region typus="comment" subtype="注" id="5527" explains="5526">
○注：老婦，先炊者也。盆、瓶，炊器也。明此祭先炊，非祭火神，燔柴似失之。○音義：盛音成。瓶，步丁反。
		</region>
	</paragraph>
	<paragraph index="43">
		<region typus="comment" subtype="疏" id="5528" explains="5524,5525,5526,5527">
疏「孔子」至「於瓶」。○正義曰：此以下引仲尼證不得所宜之人也。文仲，魯大夫也，事莊閔僖文四君，時人眾尊為知禮，故孔子證其不知禮之事，以譏時人也。○「夏父弗綦逆祀而弗止也」者，此非禮之一事也。魯閔公、僖公俱是莊公之子，閔適而小，僖庶而大。莊公死而立閔為君，僖時為臣，閔少而死，後乃立僖為君。僖死，僖公子文公立。文二年八月丁卯大事於大廟，是時夏父弗綦為宗伯典禮，佞文公云：「吾見新鬼大故鬼小。」使列昭穆，以閔置僖下，是臣在君上為逆亂昭穆。時臧文仲為卿大夫，見有此逆祀之事而不諫使止，故云安知禮也。○「燔柴於奧」者，此又非禮之事。奧音爨，爨以爨煮為義也。禮，祭至尸食竟而祭爨神，言其有功於人，人得飲食，故祭報之。而夏父弗綦為禮官，謂爨神是火神，而遂燔柴祭之，此是失禮。而文仲又不能諫止之，又為不知禮也。○「夫奧者，老婦之祭也」者，既譏燔柴於爨，又明祭爨不可以燔柴之義。爨者，是老婦之祭，其祭卑，唯盛食於盆，盛酒於瓶，卑賤若此，何得燔柴祭之也？○注「文仲」至「燔柴」。○正義曰：云「文仲，魯公子彄之曾孫臧孫辰也」者，按《世本》：」孝公生僖伯彄，彄生哀伯達，達生伯氏瓶，瓶生文仲辰「，是公子彄曾孫也。云「莊、文之間為大夫」者，按莊二十八年臧孫辰告糴於齊，文二年縱逆祀，是莊、文之間為大夫。云「於時為賢」者，襄二十四年《左傳》云：先大夫曰臧文仲，既沒，其言立於後世，死猶不朽。是於時為賢也。云「文二年八月丁卯，大事於大廟，躋僖公，始逆祀」者，按文二年《公羊傳》云：「大事者何？大祫也。逆祀奈何？先禰而後祖也。」何休云：「近取法《春秋》，惠公與莊公當同南面西上，隱、桓與閔、僖亦當同北面西上。閔、僖為兄弟，以繼代言之，有父子君臣之道。」此恩義逆順，故云「先禰後祖」，此《公羊》之義也。按《外傳》云：「躋僖公，弗綦云：明為昭，其次為穆。」以此言之，終文公至惠公七世，惠公為昭，隱公為穆，桓公為昭，莊公為穆，閔公為昭，僖公為穆。今躋僖公為昭，閔公為穆，自此以下，昭、穆皆逆，故定公八年順祀先公，服氏云：「自躋僖公以來，昭、穆皆逆。」是同《國語》之說，與何休義異。《公羊》董仲舒說躋僖云逆祀，小惡也；《左氏》說為大惡也。許君謹按：同《左氏》說。鄭駮之云：「兄弟無相後之道，登僖公主於閔公主上，不順，為小惡也。」如鄭此意，正以僖在閔上謂之為昭，非昭穆也。云「奧，當為爨字之誤也」者，下文云「老婦之祭，盛於盆，尊於瓶」，故知非奧也。奧者，夏祀灶神，其禮尊，以老婦配之耳。故《中霤禮》祭灶，先薦於奧，有主有尸，用特牲迎尸，以下略如祭宗廟之禮，是其事大也。爨者，宗廟祭祀，尸卒食之後，特祭老婦，盛於盆，尊於瓶，是其事小也。云「或作灶」者，諸《禮記》本有作「灶」字，故云「或」也。云「禮，尸卒食，而祭饎爨饔爨也」者，《特牲記》注舊說云：「宗婦祭饎爨，亨者祭饔爨，用黍肉而已，無籩豆俎。」云「時人以為祭火神乃燔柴」者，依尸卒食而祭饎爨饔爨，當時失禮，又以此為祭火神，遂乃燔柴，故文云燔柴於奧，明失禮也。皇氏云：「弗綦既以逆祀為是，又以燔柴祭爨為是。」云「祭火神乃燔柴」者，熊氏云：「宗伯以實柴祀日月星辰，有大火之次，故祭火神乃燔柴。」按《異義》：灶神，今禮戴說引此燔柴盆瓶之事，古《周禮》說顓頊氏有子曰黎，為祝融，祀以為灶神。許君謹按：同《周禮》。鄭駮之云：「祝融乃古火官之長，猶後稷為堯司馬，其尊如是。王者祭之，但就灶陘，一何陋也？祝融乃是五祀之神，祀於四郊，而祭火神於灶陘，於禮乖也。」如鄭此言，則祝融是五祀之神，祀於郊。奧者，正是灶之神，常祀在夏，以老婦配之，有俎及籩、豆，設於灶陘，又延尸入奧。爨者，宗廟祭後，直祭先炊老婦之神，在於爨灶。此祝融並奧及爨三者所以不同也。
		</region>
	</paragraph>
	<paragraph index="44">
		<region typus="original" subtype="" id="5529" explains="">
禮也者，猶體也。
		</region>
		<region typus="comment" subtype="注" id="5530" explains="5529">
○注：若人身體。
		</region>
		<region typus="original" subtype="" id="5531" explains="">
體不備，君子謂之不成人。設之不當，猶不備也。禮有大有小，有顯有微。大者不可損，小者不可益，顯者不可揜，微者不可大也。故《經禮》三百，《曲禮》三千，其致一也。
		</region>
		<region typus="comment" subtype="注" id="5532" explains="5531">
○注：致之言至也。一，謂誠也。《經禮》謂《周禮》也，《周禮》六篇，其官有三百六十。曲猶事也，事禮謂今禮也。禮篇多亡，本數未聞，其中事儀三千。○音義：當，丁浪反。
		</region>
		<region typus="original" subtype="" id="5533" explains="">
未有入室而不由戶者。
		</region>
		<region typus="comment" subtype="注" id="5534" explains="5533">
○注：三百、三千，皆猶誠也。
		</region>
	</paragraph>
	<paragraph index="45">
		<region typus="comment" subtype="疏" id="5535" explains="5529,5530,5531,5532,5533,5534">
疏「禮也」至「尸者」。○正義曰：此一節論因上禮之有稱，故此以下，廣明三代之禮皆由誠信乃合。亦各依文解之。○「禮也者，猶體也」者，猶若人身體也。○「體不備，君子謂之不成人」，釋體也。人身體髮膚、骨肉、筋脈備足，乃為成人。若片許不備，便不為成人也。○「設之不當，猶不備也」者，合譬也。禮既猶如人之有體，體雖備，但設之不當，則不成人，則設禮不當亦不成禮，猶人體之不當也。所以已祭天地，復祭山川社稷；已事生人，復祭宗廟，是備祭之義也。「禮有大」者，謂有大及多為貴也。「有小」者，謂有小及少為貴也。「有顯」者，謂有高及文為貴也。「有微」者，謂有素及下為貴也。「大者不可損，小者不可益，顯者不可揜，微者不可大也」者，各隨其體而設禮，不得不當也。○「故《經禮》三百，《曲禮》三千」者，既設禮大小隨於萬體，不可不備，故周公制禮，遂有三千三百之多也。「其致一也」者，致，至也。一，誠也。雖三千三百之多，而行之者皆須至誠，故云一也。若損大益小，揜顯大微，皆失至誠也。周公攝政七年，制禮作樂，為設官分職之法，亦名《周官》，有六卿，每卿下各有屬官六十，凡三百六十經。秦焚燒之後，至漢孝文帝時，求得此書，不見《冬官》一篇，乃使博士作《考工記》補之，非上之義，唯證《周禮》三百六十職也。○「未有入室而不由戶」者，室猶禮也。戶猶誠也。入室必由戶，行禮必由誠，故云未有入室而不由戶，行禮不由誠者，言皆由誠也。
		</region>
	</paragraph>
	<paragraph index="46">
		<region typus="original" subtype="" id="5536" explains="">
君子之於禮也，有所竭情盡慎，致其敬而誠若，
		</region>
		<region typus="comment" subtype="注" id="5537" explains="5536">
○注：謂以少小下素為貴也。若，順也。
		</region>
		<region typus="original" subtype="" id="5538" explains="">
有美而文而誠若。
		</region>
		<region typus="comment" subtype="注" id="5539" explains="5538">
○注：謂以多大高文為貴也。
		</region>
	</paragraph>
	<paragraph index="47">
		<region typus="comment" subtype="疏" id="5540" explains="5536,5537,5538,5539">
疏「君子」至「誠若」。○正義曰：此經覆明上以少小下素之義。○「有所竭情盡慎，致其敬而誠若」者，謂所以少小下素為貴者，當求諸於內，有所求竭已情，盡其戒慎，致其恭敬而行，至誠和順，故以少小下素為貴也。○「有美而文而誠若」：此一經明多大高文為貴之義。「有美而文」者，謂有威儀之美，而文章顯著，而行至誠和順者，章之於外，故須多大高文也。言內行誠順，則以少小下素求諸內也，外行誠順，則以多大高文章之外也。
		</region>
	</paragraph>
	<paragraph index="48">
		<region typus="original" subtype="" id="5541" explains="">
君子之於禮也，有直而行也，
		</region>
		<region typus="comment" subtype="注" id="5542" explains="5541">
○注：謂若始死哭踴無節也。
		</region>
		<region typus="original" subtype="" id="5543" explains="">
有曲而殺也，
		</region>
		<region typus="comment" subtype="注" id="5544" explains="5543">
○注：謂若父在為母期也。○音義：期音基。
		</region>
		<region typus="original" subtype="" id="5545" explains="">
有經而等也，
		</region>
		<region typus="comment" subtype="注" id="5546" explains="5545">
○注：謂若天子以下至士庶人為父母三年。
		</region>
		<region typus="original" subtype="" id="5547" explains="">
有順而討也，
		</region>
		<region typus="comment" subtype="注" id="5548" explains="5547">
○注：討猶去也，謂若天子以十二，公以九，侯伯以七，子男以五為節也。○音義：去，起呂反，下「去之」同。
		</region>
		<region typus="original" subtype="" id="5549" explains="">
有摲而播也，
		</region>
		<region typus="comment" subtype="注" id="5550" explains="5549">
○注：摲之言芟也，謂芟殺有所與也。若祭者貴賤皆有所得，不使虛也。○音義：摲，所監反，又所覽反。芟，所鹹反。
		</region>
		<region typus="original" subtype="" id="5551" explains="">
有推而進也，
		</region>
		<region typus="comment" subtype="注" id="5552" explains="5551">
○注：謂若王者之後，得用天子之禮。
		</region>
		<region typus="original" subtype="" id="5553" explains="">
有放而文也。
		</region>
		<region typus="comment" subtype="注" id="5554" explains="5553">
○注：謂若天子之服，服日月以至黼黻。○音義：放，方往反，下「有放」、「必放」同。
		</region>
		<region typus="original" subtype="" id="5555" explains="">
有放而不致也，
		</region>
		<region typus="comment" subtype="注" id="5556" explains="5555">
○注：謂若諸侯自山龍以下。○音義：不致，本或作「不至」。
		</region>
		<region typus="original" subtype="" id="5557" explains="">
有順而摭也。
		</region>
		<region typus="comment" subtype="注" id="5558" explains="5557">
○注：謂若君沐梁，大夫沐稷，士沐梁。○音義：摭，之石反。
		</region>
	</paragraph>
	<paragraph index="49">
		<region typus="comment" subtype="疏" id="5559" explains="5541,5542,5543,5544,5545,5546,5547,5548,5549,5550,5551,5552,5553,5554,5555,5556,5557,5558">
疏「君子」至「摭也」。○正義曰：此經廣明禮意不同。○「有直而行也」者：君子於禮，一事也。直而行，謂親始死，孝子哀慼哭踴無節，直在已天性而行也。○「有曲而殺也」者：二事也。曲殺謂服父斬衰三年，為母齊衰期，是曲殺也。○「有經而等也」者：三事也。經，常也。常而等，謂上自天子，下至庶人，雖尊卑有異，而服其父母，則貴賤同等也。○「有順而討也」者：四事也。順猶順序，討猶去也，謂天子至尊，每十二為節，自此以下，轉相降差，公九，侯伯七，子男五，順序而稍去之也。○「有摲而播也」者：五事也。摲，芟也。播，布也。謂君祭而群臣助祭得俎，而下至胞翟一切悉有所得，是芟上貴之分，以布遍於下也。○「有推而進也」者：六事也。謂二王之後，已喪天位，而天子必推而進之，使用王禮也。○「有放而文也」者：七事也。放，法也。謂天子畫日月星辰於衣服，是法天以為文。○「有放而不致也」者：八事也。致，極也。謂諸侯以下，亦有放法而不得極也。○「有順而摭也」者：九事也。摭猶拾取也。謂若君沐梁，大夫用稷，士用梁，士卑不嫌，是拾君之禮而用之也。
		</region>
	</paragraph>
	<paragraph index="50">
		<region typus="original" subtype="" id="5560" explains="">
三代之禮一也，民共由之，或素或青，夏造殷因。
		</region>
		<region typus="comment" subtype="注" id="5561" explains="5560">
○注：一也，俱趨誠也。由，用也。素尚白，黑尚青者也。言所尚雖異，禮則相因耳。孔子曰：「殷因於夏禮，所損益可知也。周因於殷禮，所損益可知也。」變白黑言素青者，秦二世時，趙高欲作亂，或以青為黑、黑為黃，民言從之，至今語猶存也。
		</region>
	</paragraph>
	<paragraph index="51">
		<region typus="comment" subtype="疏" id="5562" explains="5560,5561">
疏「三代」至「殷因」。○正義曰：此一節廣明三代損益不同。○「三代之禮一也」者，謂三代所行之禮雖各別，一皆趍於至誠，故云一也。○「民共由之」者：由，用也。非唯君行禮用誠如一也，民亦共用誠如一也。○「或素」者：前明三代雖異，而俱用誠是同，此述其跡異也。或素，尚白也，尚白，殷世之禮也。○「或青」者：尚黑，夏世之禮也。然夏先殷後，今先云「或素」者，記是周時，今欲見周因於殷，殷因於夏禮也。○「夏造」者，往來之禮雖同，而先從夏始，故云夏造也。○「殷因」者，因於夏禮而用之，故云殷因也。○注「一也」至「存也」。○正義曰：「一也，俱趨誠也」，文承上「《經禮》三百，《曲禮》三千，其致一也」。一謂至誠，故知此一亦至誠也。云「青尚黑者也」者，夏以十三月為正，於時草之萌牙變白而青也，夏正尚黑，故也青謂黑也。云「秦二世時，趙高欲作亂，或以青為黑、黑為黃，民言從之，至今語猶存也」者，按《史記》秦二世名胡亥，於時丞相趙高欲殺二世，未知人從己否，乃指鹿為馬，人畏趙高，皆稱鹿為馬，是其事也。其以青為黑以黑為黃，即鹿馬之類也。鄭去胡亥既近，相傳知之。此作記之人在胡亥之後，故或素或青。若王肅之說，則異於此，故《家語》云：「夏后以水德而王，色尚黑。周以木德王，色尚黃。舜以土德王，色尚白。」《聖證論》王肅以為夏同堯，皆尚其紫色，舜土德王尚白，而尚青者，土以生為功，東方生物之始，故尚青。土既尚青，水則辟之青而用白也，故殷是水德而尚白。王肅此說，與《檀弓》、《緯候》文乖，不可用也。
		</region>
	</paragraph>
	<paragraph index="52">
		<region typus="original" subtype="" id="5563" explains="">
周坐尸，詔侑武方，其禮亦然，其道一也。
		</region>
		<region typus="comment" subtype="注" id="5564" explains="5563">
○注：言此亦周所因於殷也。武，當為「無」，聲之誤也。方猶常也。告尸行節，勸尸飲食無常，若孝子之為也。孝子就養無方。詔侑，或為韶囿。○音義：侑音又，本或作宥。武音無。養，羊讓反。詔圜音圓，下「圜丘」同，本亦作詔圓。
		</region>
		<region typus="original" subtype="" id="5565" explains="">
夏立尸而卒祭，
		</region>
		<region typus="comment" subtype="注" id="5566" explains="5565">
○注：夏禮，尸有事乃坐。殷坐尸，無事猶坐。
		</region>
		<region typus="original" subtype="" id="5567" explains="">
周旅酬六尸。
		</region>
		<region typus="comment" subtype="注" id="5568" explains="5567">
○注：使之相酌也。後稷之尸，發爵不受旅。
		</region>
		<region typus="original" subtype="" id="5569" explains="">
曾子曰：「周禮其猶醵與？」
		</region>
		<region typus="comment" subtype="注" id="5570" explains="5569">
○注：合錢飲酒為醵，旅酬相酌似之也。《王居明堂之禮》：「仲秋，乃命國醵。」○音義：醵，其庶反，又其約反。與音餘。
		</region>
	</paragraph>
	<paragraph index="53">
		<region typus="comment" subtype="疏" id="5571" explains="5563,5564,5565,5566,5567,5568,5569,5570">
疏「周坐」至「醵與」。○正義曰：此一節論三代尸不同。○「周坐尸」者，此言有周之所因於殷也，殷人坐尸，周因坐之也。○「詔侑武方」者，亦因殷也。詔，告也。侑，勸也。方，常也。子事父母，就養無方，故在宗廟之中，禮主於孝，凡預助祭者，皆得告尸威儀，勸尸飲食，無常人也。○「其禮亦然」者，其於周禮侑尸及詔侑無方之禮，亦因於殷禮，故云「亦然」也。「其道一也」者，其用至誠之道一也。○「夏立尸而卒祭」者，此更本殷周所損益相因也。夏祭乃有尸，但立，猶質，言尸是人，人不可久坐神坐，故尸唯飲食暫坐。若不飲食時，則尸倚立，以至祭竟也。○「殷坐尸」者，此殷因夏之有立尸，而損其不坐之禮，益為恆坐之法也，是殷轉文也。言尸本象神，神宜安坐，不辯有事與無事皆坐也。○「周旅酬六尸」者，此周之因殷而益之也。旅酬六尸，謂祫祭時聚群廟之主於太祖後稷廟中，後稷在室西壁東向，為發爵之主，尊，不與子孫為酬酢，餘自文武二尸就親廟中，凡六，在後稷之東，南北對為昭穆，更相次序以酬也。殷但坐尸，未有旅酬之禮，而周益之也。然大祫多主，而唯云「六尸」者，先儒與王肅並云：「毀廟無尸，但有主也」。○「曾子曰周禮其猶醵與」者，曾子引世事證周禮旅酬之儀象也。醵，斂錢共飲酒也。凡相敵斂錢飲酒，必非忘懷之酌，得而遽飲，必令平遍不偏頗，與《周禮》次序旅酬相似也。其，王肅禮作「遽」，注云：「曾子以為使六尸旅酬，不三獻，猶遽而略。」○「告尸」至「為也」。○正義曰：告尸行節，解經詔也。勸尸飲食，解經侑也。案《特牲》、《少牢》延尸及詔侑相尸之禮，皆是祝官，則是有常，而云無常者，熊氏云：「謂就眾祝之中，但是祝官皆得為之，不常用一祝也。」案《周禮》大祝下大夫二人，上士四人，小祝中士八人，下士十有六人，是皆得相侑尸也。
		</region>
	</paragraph>
	<paragraph index="54">
		<region typus="original" subtype="" id="5572" explains="">
君子曰：禮之近人情者，非其至者也。
		</region>
		<region typus="comment" subtype="注" id="5573" explains="5572">
○注：近人情者褻，而遠之者敬。○音義：近，附近之近，注同。遠，於萬反。
		</region>
		<region typus="original" subtype="" id="5574" explains="">
郊血，大饗腥，三獻爓，一獻孰。
		</region>
		<region typus="comment" subtype="注" id="5575" explains="5574">
○注：郊，祭天也。大饗，祫祭先王也。三獻，祭社稷五祀。一獻，祭群小祀也。爓，沉肉於湯也。血腥爓孰遠近備古今也。尊者先遠，差降而下，至小祀孰而已。○音義：爓，似廉反。
		</region>
		<region typus="original" subtype="" id="5576" explains="">
是故君子之於禮也，非作而致其情也，
		</region>
		<region typus="comment" subtype="注" id="5577" explains="5576">
○注：作，起也。敬非已情也，所以下彼。○音義：下，戶嫁反。
		</region>
		<region typus="original" subtype="" id="5578" explains="">
此有由始也。
		</region>
		<region typus="comment" subtype="注" id="5579" explains="5578">
○注：有所法也。
		</region>
		<region typus="original" subtype="" id="5580" explains="">
是故七介以相見也，不然則已愨，三辭三讓而至，不然則已蹙。
		</region>
		<region typus="comment" subtype="注" id="5581" explains="5580">
○注：已猶甚也。愨、蹙，願貌，大願則辭不見，情無由至也。○音義：蹙，本又作慼，子六反，又音促。願音原。大音泰。見，賢遍反，下「龍見」同。
		</region>
		<region typus="original" subtype="" id="5582" explains="">
故魯人將有事於上帝，必先有事於頖宮；
		</region>
		<region typus="comment" subtype="注" id="5583" explains="5582">
○注：上帝，周所郊祀之帝，謂蒼帝靈威仰也。魯以周公之故，得郊祀上帝，與周同。先有事於頖宮，告後稷也。告之者，將以配天，先仁也。頖宮，郊之學也，《詩》所謂頖宮也，字或為郊宮。○音義：頖，本或作泮，依注音判。
		</region>
		<region typus="original" subtype="" id="5584" explains="">
晉人將有事於河，必先有事於惡池；
		</region>
		<region typus="comment" subtype="注" id="5585" explains="5584">
○注：惡，當為「呼」，聲之誤也。呼池、漚夷，并州川。○音義：惡，依注音呼，又音虖，好故反。池，大河反。注同。嘔夷，烏侯反。
		</region>
		<region typus="original" subtype="" id="5586" explains="">
齊人將有事於泰山，必先有事於配林。
		</region>
		<region typus="comment" subtype="注" id="5587" explains="5586">
○注：配林，林名。○音義：泰，本或作大，音同，下注放此。
		</region>
		<region typus="original" subtype="" id="5588" explains="">
三月繫，七日戒，三日宿，慎之至也。
		</region>
		<region typus="comment" subtype="注" id="5589" explains="5588">
○注：繫，繫牲於牢也。戒，散齊也。宿，致齊也。將有祭祀之事，必先敬慎如此，不敢切也。○音義：順之至也，順當作慎。散齊，悉旦反，下側皆反，後放此。
		</region>
		<region typus="original" subtype="" id="5590" explains="">
故禮有擯詔，樂有相步，溫之至也。
		</region>
		<region typus="comment" subtype="注" id="5591" explains="5590">
○注：皆為溫藉重禮也。擯詔，告道賓主者也。相步，扶工也。詔或為紹。○音義：相，息亮反，注同。溫，紆運反，注同。藉，徐子夜反。道音導。
		</region>
	</paragraph>
	<paragraph index="55">
		<region typus="comment" subtype="疏" id="5592" explains="5572,5573,5574,5575,5576,5577,5578,5579,5580,5581,5582,5583,5584,5585,5586,5587,5588,5589,5590,5591">
疏「君子」至「至也」。○正義曰：此一節論禮以尊遠為敬，近人情為褻。○「禮之近人情」者，謂若一獻孰，飲食既孰，是人情所欲食啖，最近人情也。○「非其至者也」，既近人情，非是敬之至極也。○「郊血」者，以近者為褻，遠者為敬，其事非一。今此先從鬼神之事而說也。郊用犢，犢有血有肉，肉於人食啗之事，於人情為近。血於人食啗最遠，天神尊嚴，不可近同人情，故薦，遠人情者以為極敬也。○「大饗腥」者，大饗，祫祭宗廟也。腥，生肉也。宗廟為私，比郊為劣，故薦去人情稍近之腥，示為敬，降於天也。「三獻爓」者，三獻謂祭社稷五祀也。其禮三獻，故因名其祭為三獻也。爓，沈湯肉，去人情漸近，而社稷五祀降於宗廟，故用爓，又明其敬劣也。○「一獻孰」者，一獻祭群小祀，小祀卑，酒一獻也。其用孰肉，孰肉是人情所食，最為褻近，小祀神為最輕，故以褻近人之食祭之，表其敬又劣也。○注「郊祭」至「而已」。○正義曰：知郊祭天者，《郊特牲》云「於郊故謂之郊是郊」，為祭天也。云「大饗，祫祭先王者也」，案《宗伯》以肆獻祼，饗先王以下，宗廟之祭，凡有六享，此此云大饗，享中最大，故為祫也。此「大饗」之文，在「郊血」之下，故知非大饗帝也。云「三獻，祭社稷五祀。一獻，祭群小祀也」者，以冕服差之。案《司服》」祀四望山川則毳冕，毳冕子男之服。子男五獻，以下差之也」。祭社稷、五祀，則絺冕，宜三獻也。祭群小祀，則玄冕，宜一獻也。云「血腥爓孰遠近備古今也」者，血為遠，腥次之，爓稍近，孰最近，遠者為古，近者為今，一祭之中，兼有此事，故云備古今也。云「尊者遠近，差降而下，至小祀孰而已」者，郊祭是尊而用血，是尊者先遠也。案《宗伯》祭廟以祼鬯為始，祭社稷五祀以血為始。此云「郊血，大饗腥，三獻爓」者，謂祭祀初始降神之外，於正祭之時，有此郊血大饗腥之屬也。凡郊與大饗三獻之屬，正祭之時，皆有血有腥，有爓有孰。此云「郊血」，是郊有血也。《郊特牲》云「毛血告幽全」，是宗廟有血也。《宗伯》云「以血祭祭社稷五祀」，是三獻有血也。《周語》云「禘郊之祀，則有全烝」，是郊祭天有孰也。有孰則有腥可知也。《宗伯》云：「以肆獻祼享先王」，是大饗有腥有孰也。此云「三獻爓」，《宗伯》云「以血祭社稷五祀」，既有血有爓，明有孰有腥可知也。然則郊天與大饗三獻，並有血腥爓孰。今所以各言者，皇氏云：此據設之先後，郊則先設血也，後設腥與爓、孰，雖以郊為主，其祭天皆然也；大饗之時，血與腥同時俱薦，當朝事迎尸於戶外，薦血、腥也，雖以大饗為主，其宗廟之祭皆然也；其三獻之祭，血、腥與爓一時同薦。凡薦爓之時，皆在薦腥之後，但社稷五祀初祭降神之時已埋血，《宗伯》之文是也。至正祭薦爓之時又薦血，此文是也。若群小祀之屬，唯有薦孰，無血、腥、爓也，以其神卑故耳。先薦者設之在先，後進者設之居後，皆皇氏之說，義當然也。熊氏云：宗廟之祭無血，鄭注《論語》云禘祭之禮自血腥始者，謂腥肉有血。今案《詩．小雅》論宗廟之祭云：「執其鸞刀，以薦其毛，取其血膋。」則是有用血之明文也，熊氏云「無血」，其義非也。○「是故」至「至也」。○音義：此一節論君子行禮當降下於彼，積漸擯相，敬慎之至。○「非作而致其情也」者，作，起也。君子行禮，本意所為，上下前人，非是私自專，輒徒起而致其已情也。○「此有由始也」者，既非直任我情，而凡有所行，皆有由以為始也。由，謂法天地之道，先人後已。○「是故七介以相見也」者，行敬既非直起已情，皆有所由為始，故陳七介以相見，申賓主之情也。此言七介者，舉中言之也。○「不然則已愨」者，已，甚也。愨，願貌。若不如是陳擯介相見，則甚為願愨，言願愨大甚也。○「三辭三讓而至」者，依《司儀》，賓至大門外，陳擯介，交擯，三辭畢，君迎賓，拜辱，至大門，三讓，三讓入大門，主君每門讓，賓一辭，是三辭三讓，而情意相至也。○「不然則已蹙」者，謂愨願急蹙，若不為此三辭三讓，則大急蹙，情無由達也。○「故魯人將有事於上帝，必先有事於頖宮」者，明相見有積漸之義。「有事於上帝」，謂祭天也。必先有事於頖宮之中，告後稷，告以將配天也。是先告卑，然後祭尊也。○「晉人將有事於河，必先有事於惡池」者，「有事於河」，謂祭河也。必先告惡池小川，從小而祭也。先告從祀者，然後祭河也。○「齊人將有事於泰山，必先有事於配林」者，有事於泰山，謂祭泰山也。先告配林，配林是泰山之從祀者也，故先告從祀，然後祭泰山，此皆積漸從小至大之義也。○「三月繫，七日戒，三日宿，慎之至也」者，上云先小後大，此言事神積漸絜敬之義。「三月繫」，謂祭前三月繫牲於牢也。「七日戒」，謂祭前十日，於七日之中散齊戒慎也。○「三日宿」者，謂祭前三日而嚴宿，以致齊也。將祭之時，以漸如此，謹慎至極也。禮須積漸，不敢切迫也。○「故禮有賓詔，樂有相步，溫之至也」者，禮既不可卒迫，故賓主相見，有擯相詔告也。但作樂之人，今既無目，有扶相行步，所以擯詔輔相者，溫藉之至極也。○注「上帝」至「學也」。○正義曰：「上帝，周所郊祀之帝，謂蒼帝靈威仰也」者，《孝經》云：「郊祀後稷以配天。」《喪服小記》云：「王者禘其祖之所自出。」以其祖配之，周人出自靈威仰，則後稷配靈威仰也。云「魯以周公之故，得郊祀上帝，與周同」者，《明堂位》云：「祀帝於郊，配以後稷，天子之禮。」故知也。云「先有事於頖宮告後稷也」者，魯人無後稷之廟，今將祭天而於頖宮告後稷也。云「將以配天，先仁也」者，謂將欲以後稷配天，先以仁恩存偶之也。云：「頖宮，郊之學也」者，周人立大學於東郊，則天子魯侯大學在公宮東也。小學在郊，《詩》云：「思樂泮水，薄采其藻」，則魯以小學為頖宮，頖宮在郊，天子以小學為辟廱，故鄭駮《異義》云：「三靈一廱在郊明矣。」○注「呼池、嘔夷，并州川」。○正義曰：此《夏官．職方》之文。○注「系系」至「切也」。○正義曰：《充人》云：「祀五帝，則繫於牢，芻之三月。」是繫於牢也。云「戒，散齊也。宿，致齊也」者，《祭義》曰：「散齊七日，致齊三日，謂之宿者。」鄭注《儀禮》云：「宿是又戒，宿之言肅，肅敬之義也。」云「不敢切也」者，以積漸敬慎，不敢逼切也。○注「皆為」至「為紹」。○正義曰：皇氏云：溫謂丞藉，凡玉以物縕裡丞藉，君子亦以威儀擯相以自丞藉，今定本作「溫」字，則當云溫潤相丞藉也。
		</region>
	</paragraph>
	<paragraph index="56">
		<region typus="original" subtype="" id="5593" explains="">
禮也者，反本脩古，不忘其初者也。故凶事不詔，朝事以樂，
		</region>
		<region typus="comment" subtype="注" id="5594" explains="5593">
○注：二者反本也，哭泣由中，非由人也。朝廷養賢，以樂樂之也。
		</region>
		<region typus="original" subtype="" id="5595" explains="">
醴酒之用，玄酒之尚，割刀之用，鸞刀之貴，莞簟之安，而槀鞂之設。
		</region>
		<region typus="comment" subtype="注" id="5596" explains="5595">
○注：三者脩古。穗去實曰鞂，《禹貢》：「三百里納鞂服。」○音義：鸞，刀端反。莞音官，一音丸。簟，徒點反。稿，字亦作稿，古老反。鞂，江八反。
		</region>
		<region typus="original" subtype="" id="5597" explains="">
是故先王之制禮也，必有主也，
		</region>
		<region typus="comment" subtype="注" id="5598" explains="5597">
○注：主謂本與古也。
		</region>
		<region typus="original" subtype="" id="5599" explains="">
故可述而多學也。
		</region>
		<region typus="comment" subtype="注" id="5600" explains="5599">
○注：以本與古求之而已。
		</region>
	</paragraph>
	<paragraph index="57">
		<region typus="comment" subtype="疏" id="5601" explains="5593,5594,5595,5596,5597,5598,5599,5600">
疏「禮也」至「學也」。○正義曰：此一節論禮之所設，反本脩古，故可述而多學。反本，謂反其本性。脩古，謂脩習於古；定本及諸本作「循」字，當作「脩」。○「不忘其初者」也，由其反本脩古，故不忘其初也。○「故凶事不詔」者，此凶事及朝事是反本也。本，謂心也。凶事，喪親之事也。詔，告也。孝子親喪，痛由心發，故啼號哭泣，不待外告而哀自至，是反本還其孝性之本心也。○「朝事以樂」者，朝事，謂朝廷之事也。以樂，奏音樂也。朝廷是養老尊賢之地，為賢所樂也。故臣入門必縣興奏樂之事，是反本還其樂朝廷之本心。○「醴酒之用，玄酒之尚」者，此下三事是脩古也。醴酒，五齊第二酒也。玄酒是水也。尚，上也。言四時祭祀有醴酒之美，而陳尊在玄酒之下，以玄酒之尊置在上，此是脩古也。○「割刀之用，鸞刀之貴」者，割刀，今之刀也。鸞刀，古刀也。今刀便利，可以割物之用。古刀遲緩，用之為難。而宗廟不用今刀而用古刀，亦是脩古故也。○「筦簟之安，而稿鞂之設」者，筦簟，今之席也。《詩》云：「下筦上簟，乃安斯寢。」言其細精而可安人也。稿鞂，除穗粒，取稈為席，郊祭不用莞簟之可安，而用設鞂之粗席，亦脩古也。○「是故先王之制禮也，必有主也」者，主，謂本與古也。既初不可忘，故先王制禮，必有反本脩古之法也。○「故可述而多學也」者，禮既反本而脩古，若欲述行學習，但用本與古以求之，則可得也，故云「可述而多學也」。○注「穗去」至「鞂服」。○正義曰：案《禹貢》「五百里甸服，百里賦納銍」，謂所刈禾也。「二百里納許」，謂刈禾穗也。「三百里納秸服」，謂禾去其實唯穗也。四百里粟，五百里米。
		</region>
	</paragraph>
	<paragraph index="58">
		<region typus="original" subtype="" id="5602" explains="">
君子曰：「無節於內者，觀物弗之察矣。
		</region>
		<region typus="comment" subtype="注" id="5603" explains="5602">
○注：節猶驗也。
		</region>
		<region typus="original" subtype="" id="5604" explains="">
欲察物而不由禮，弗之得矣；故作事不以禮，弗之敬矣；出言不以禮，弗之信矣。故曰：禮也者，物之致也。」
		</region>
		<region typus="comment" subtype="注" id="5605" explains="5604">
○注：致之言至也，極也。
		</region>
	</paragraph>
	<paragraph index="59">
		<region typus="comment" subtype="疏" id="5606" explains="5602,5603,5604,5605">
疏「君子」至「致也」。○正義曰：此一節明作事云為，非禮不可。「無節於內者，觀物弗之察矣」者，節猶驗也。內猶心也。物，萬物也。察猶分辯也。言若欲外觀察先萬物，必先內有識驗之明，若心內無明，則外不能分辯也。○「欲察物而不由禮，弗之得矣」者，心由內所識，是可節是禮也。言若外欲觀察萬物，而心不由禮，則察物不能得也。○「故曰：禮也者，物之致也」者，引舊語結察物必須禮也。致猶至極也。無禮既不為民物敬信，故禮所為萬物之至極也。
		</region>
	</paragraph>
	<paragraph index="60">
		<region typus="original" subtype="" id="5607" explains="">
是故昔先王之制禮也，因其財物而致其義焉爾，故作大事必順天時，
		</region>
		<region typus="comment" subtype="注" id="5608" explains="5607">
○注：大事，祭祀也。《春秋傳》曰：「啟蟄而郊，龍見而雩，始殺而嘗，閉蟄而烝。」○音義：烝，之承反。
		</region>
		<region typus="original" subtype="" id="5609" explains="">
為朝夕必放於日月，
		</region>
		<region typus="comment" subtype="注" id="5610" explains="5609">
○注：日出東方，月生西方。
		</region>
		<region typus="original" subtype="" id="5611" explains="">
為高必因丘陵，
		</region>
		<region typus="comment" subtype="注" id="5612" explains="5611">
○注：謂冬至祭天於圓丘之上。
		</region>
		<region typus="original" subtype="" id="5613" explains="">
為下必因川澤。
		</region>
		<region typus="comment" subtype="注" id="5614" explains="5613">
○注：謂夏至祭地於方澤之中。
		</region>
		<region typus="original" subtype="" id="5615" explains="">
是故天時雨澤，君子達亹亹焉。
		</region>
		<region typus="comment" subtype="注" id="5616" explains="5615">
○注：達猶皆也。亹亹，勉勉也。君子愛物，見天雨澤，皆勉勉勸樂。○音義：亹，亡匪反，徐音尾。樂音洛。
		</region>
	</paragraph>
	<paragraph index="61">
		<region typus="comment" subtype="疏" id="5617" explains="5607,5608,5609,5610,5611,5612,5613,5614,5615,5616">
疏「是故」至「亹焉」。○正義曰：此一節論必因其財物之性而事天地。○「因其財物而致其義焉爾」者，財物猶云才性也，禮既為一切萬物之至極，故聖人制禮，因萬物之才性而致其義也。○「故作大事必順天時」者，自此以下，皆因財物之事也。但財物大莫過於天，故順天時而行也。順於天時，其事在下。○「為朝夕必放於日月」者，亦順天時也。為朝，謂天子春分之日，朝日於東門之外；為夕，謂天子秋分之夕，祀月於西門之外也。日是陽，故朝旦用事；月為陰，故夕晚用事也。日旦出自東方，故於東方而朝之；月初生出自西方，故於西方而祀之。朝禮有東西之異，是放法於日月之始。○「為高必因丘陵」者，為高，謂冬至祭皇天大帝耀魄寶也。丘陵，謂圓丘，天圓而高，故祭其天神於圓丘之上也。是為高必因丘陵也。○「為下必因川澤」者，為下，謂夏至祭崑崙之神也。川澤，方澤也。地方而下，故祭其神於方澤，是為下必因川澤也。○「是故天時雨澤，君子達亹亹焉」者，達猶皆也。亹亹，勉勉勸樂之貌也。君子，謂天子也。天以高圓為質，地以下方為體，天子愛物為用，故天地感祭而降雨澤，天子皆愛物生而勉勉勸樂，所以與天地合德也。○注「大事」至「而烝」。○正義曰：案成十三年《左傳》云：「國之大事，在祀與戎。」故知大事謂祭祀也。引《春秋傳》者，桓五年《左傳》文。云「啟蟄而郊」者，謂夏正建寅之月，蟄蟲啟戶，郊祭天也。云「龍見而雩」者，謂建巳之月，龍星昏而見，雩祭天求雨也。云「始殺而嘗」者，謂建酉之月，陰氣始殺而嘗祭宗廟也。云「閉蟄而烝」者，謂建亥之月，烝祭宗廟。烝，眾也。萬物皆成，可薦者眾。
		</region>
	</paragraph>
	<paragraph index="62">
		<region typus="original" subtype="" id="5618" explains="">
是故昔先王尚有德，尊有道，任有能，舉賢而置之，聚眾而誓之。
		</region>
		<region typus="comment" subtype="注" id="5619" explains="5618">
○注：古者將有大事，必選賢誓眾，重事也。
		</region>
		<region typus="original" subtype="" id="5620" explains="">
是故因天事天，
		</region>
		<region typus="comment" subtype="注" id="5621" explains="5620">
○注：天高，因高者以事也。
		</region>
		<region typus="original" subtype="" id="5622" explains="">
因地事地，
		</region>
		<region typus="comment" subtype="注" id="5623" explains="5622">
○注：地下，因下者以事也。
		</region>
		<region typus="original" subtype="" id="5624" explains="">
因名山升中於天，
		</region>
		<region typus="comment" subtype="注" id="5625" explains="5624">
○注：名猶大也。升，上也。中猶成也。謂巡守至於方獄，燔柴祭天，告以諸侯之成功也。《孝經說》曰：「封乎泰山，考績燔燎，禪乎梁甫，刻石紀號也。」○音義：上，時掌反。守，手又反。燎，力妙反，又力吊反。禪，善戰反。梁父音甫，本亦作甫。
		</region>
		<region typus="original" subtype="" id="5626" explains="">
因吉土以饗帝於郊。
		</region>
		<region typus="comment" subtype="注" id="5627" explains="5626">
○注：吉土，王者所卜而居之土也。饗帝於郊，以四時所兆，祭於四郊者也。今漢亦四時迎氣，其禮則簡。
		</region>
		<region typus="original" subtype="" id="5628" explains="">
升中於天，而鳳凰降，龜龍假。
		</region>
		<region typus="comment" subtype="注" id="5629" explains="5628">
○注：功成而太平，陰陽氣和，而致象物。○音義：假音格，至也。
		</region>
		<region typus="original" subtype="" id="5630" explains="">
饗帝於郊，而風雨節寒暑時。
		</region>
		<region typus="comment" subtype="注" id="5631" explains="5630">
○注：五帝主五行，五行之氣和，而庶徵得其序也。五行木為雨，金為暘，火為燠，水為寒，土為風。○音義：暘音陽。燠，於六反。
		</region>
		<region typus="original" subtype="" id="5632" explains="">
是故聖人南面而立，而天下大治。
		</region>
		<region typus="comment" subtype="注" id="5633" explains="5632">
○注：南面立者視朝。○音義：治，直吏反，及下注同。
		</region>
	</paragraph>
	<paragraph index="63">
		<region typus="comment" subtype="疏" id="5634" explains="5618,5619,5620,5621,5622,5623,5624,5625,5626,5627,5628,5629,5630,5631,5632,5633">
疏「是故」至「大治」。○正義曰：上經論作大事，必順天時，故此經明舉賢任能，敬事天地，遂致龜龍降集，寒暑順時。○「尚有德」者，謂貴尚有德之人。「尊有道」者，謂尊崇有道之士。○「任有能」者，謂使任有能之眾。○「舉賢而置之，聚眾而誓之」者，謂至將祭之時，選舉賢能，置之在於祭位，則射以擇士是也。而又聚集其眾，而誓戒之，則其有不恭，則服大刑是也。○「是故因天事天」者，謂因天體之高，以高處以事天，則上文為高必因丘陵是也。○「因地事地」者，地體卑下，因卑下之處以事地，則前文為下必因川澤是也。○「因名山升中於天」者，此還因天事天，但事天非在一所，此謂封禪之時。中，成也。謂天子巡守，至方岳之下，因此有名之大山升進諸侯成功之事，以告於天。○「因吉土以饗帝於郊」者，此謂祭五方之帝，因其所卜吉土以為都，饗祭五方之帝於都之四郊。○「升中於天，而鳳凰降，龜龍假」者，假，至也。此覆說上文升中於天，以天下太平，故鳳凰隨德而降，龜龍感化而至。○「饗帝於郊，而風雨寒暑時」者，覆說前文，因吉土以饗帝，以陰陽順序，故風雨應節，寒暑順時。然上因天事天，因地事地，是圓丘方澤，不有感致者。以圓丘方澤等，未太平之時，未能感致，故不云升中於天。此是大平之後，故致鳳凰與龜龍。吉土饗帝，雖未太平，已行此禮，但功成之後，陰陽彌更順之，故舉以言焉。若據太平饗帝則致時和，自然圓丘方澤太平之時致祥瑞可知。○「是故聖人南面而立，而天下大治」者，以其尚德尊賢，奉天事地，陰陽既合，嘉瑞並來，以是之故，聖人但南面而立，朝夕視朝，而天下大治。○注「名猶」至「號也」。○正義曰：大山，謂方岳也。巡守至於方岳，燔柴祭天，告以諸侯之成功也，此謂封禪也。太平乃封禪，其封禪必因巡守而為之。若未太平，但巡守而已。其未太平，巡守之時，亦燔柴以告至，故《王制》說天子巡守必先柴。若太平巡守之時，初到方岳，以燔柴告至之後，乃考諸侯功績，及封土為壇，更燔柴祭天，告諸侯之成功也。此唯泰山為之，餘岳則否。其巡守則每岳皆至也。而皇氏云：「太平乃巡守。」案《詩．頌．時邁》：「巡守告祭柴望。」《時邁》，武王之詩，而有巡守之禮，武王未太平，何得云太平乃巡守？其義非也。云「《孝經》說曰」至「刻石紀號」，皆《孝經緯》文也。「封乎泰山」者，謂封土為壇，在於泰山之上。「考績燔燎」者，謂考諸侯功績燔柴，燎牲以告天。「禪乎梁甫」者，禪讀為墠，謂除地為墠，在於梁甫，以告地也。梁甫是泰山之旁小山也。「刻石紀號也」者，謂刻石為文，紀錄當代號謚。案《白虎通》云：「王者易姓而起，必升封泰山何？報告之義。所以必於泰山何？萬物之所，交代之處也。必於其上何？因高告高，順其類，故升封者增高也。下禪梁甫之基，廣厚也。」「刻石紀號」者，著已之功跡以自勸也。增泰山之高以報天，附梁甫之基以報地。或曰封者，金泥銀繩，或曰石泥金繩，封之印璽，故孔子曰：「封泰山，觀易姓而王可得數者七十有餘，三皇禪於繹繹之山，五帝禪於亭亭之山，三王禪於梁甫之山。」繹繹，無窮之意。禪於有德者，而居之無窮已。亭亭者，制度審諦，道德著明。「梁甫」者，梁，信也；甫，輔也，信輔天地之道。今案《書說》禪者除地為墠，而《白虎通》云「以禪讓有德」其義非也。案《史記．封禪書》：齊桓公欲行封禪，管仲諫止，辭云：自古封禪七十二家，夷吾所識十有二焉。昔有無懷氏封泰山禪云云。伏犧氏封泰山禪云云。神農、炎帝、黃帝、顓頊、帝嚳、堯、舜、禹、湯、周成王皆封泰山。唯禹禪會稽，成王禪社首，其餘皆禪云云者，亦泰山旁小山名也。但《白虎通》與《史記》禪處不同，未知孰是也。《白虎通》又云：「王所以巡守何？巡者循也，守者牧也，謂循行天下，長人道德。大平恐遠近不同，政化幽隱，有不得其所者，故必自行之，謹敬重民之至也。」熊氏云：「大平乃巡守。」其義非也，已難於上。○注「吉土」至「則簡」。○正義曰：「饗帝於郊，以四時所兆，祭於四郊者也」，謂木帝於東郊，火帝於南郊，金帝於西郊，水帝於北郊，土帝亦於南郊。又王者各祭感生之帝於南郊，故《小宗伯》云「兆五帝於四郊」，謂此也。○注「五帝」至「為風」。○正義曰：「五帝主五行」者，即蒼帝靈威仰之屬，分主五行，各主七十二日，故《坤靈圖》云「五帝，東方木色蒼，七十二日」云云是也。云「庶徵得其序也」者，即《尚書．洪範》「八曰念用庶征」。庶，眾也；徵，驗也，謂眾行得失之驗。云「五行木為雨，金為暘，火為燠，水為寒，土為風」，案《洪範》：「曰肅，時雨若；曰乂，時暘若；曰哲，時燠若；曰謀，時寒若；曰聖，時風若。」是五行之氣，各有所主也。鄭義五行所主如此也。
		</region>
	</paragraph>
	<paragraph index="64">
		<region typus="original" subtype="" id="5635" explains="">
天道至教，聖人至德。
		</region>
		<region typus="comment" subtype="注" id="5636" explains="5635">
○注：目下事也。
		</region>
		<region typus="original" subtype="" id="5637" explains="">
廟堂之上，罍尊在阼，犧尊在西。廟堂之下，縣鼓在西，應鼓在東。
		</region>
		<region typus="comment" subtype="注" id="5638" explains="5637">
○注：禮樂之器，尊西也。小鼓謂之應犧，《周禮》作「獻」。○音義：罍音雷。犧，素河反，注及下同。縣音玄。應，應對之應。作獻，本又作戲，同素河反，下同。
		</region>
		<region typus="original" subtype="" id="5639" explains="">
君在阼，夫人在房。
		</region>
		<region typus="comment" subtype="注" id="5640" explains="5639">
○注：人君尊東也。天子諸侯，有左右房。
		</region>
		<region typus="original" subtype="" id="5641" explains="">
大明生於東，月生於西。此陰陽之分，夫婦之位也。
		</region>
		<region typus="comment" subtype="注" id="5642" explains="5641">
○注：大明，日也。○音義：分，扶問反。
		</region>
		<region typus="original" subtype="" id="5643" explains="">
君西酌犧象，夫人東酌罍尊，
		</region>
		<region typus="comment" subtype="注" id="5644" explains="5643">
○注：像日出東方而西行也，月出西方而東行也。《周禮》曰：「春祠夏禴，祼用雞彝鳥彝，皆有舟。其朝踐用兩獻尊，其再獻用兩象尊，皆有罍，諸臣之所酢。」○音義：夏禴，戶嫁反，下音藥。祼，古亂反。彝，徐音夷。
		</region>
		<region typus="original" subtype="" id="5645" explains="">
禮交動乎上，樂交應乎下，和之至也。
		</region>
		<region typus="comment" subtype="注" id="5646" explains="5645">
○注：言交乃和。
		</region>
	</paragraph>
	<paragraph index="65">
		<region typus="comment" subtype="疏" id="5647" explains="5635,5636,5637,5638,5639,5640,5641,5642,5643,5644,5645,5646">
疏「天道」至「至也」。○正義曰：此一節明天道用教以示人，聖人則放之以為德，故君立於阼以象日，夫人在西房以象月。○「天道至教」者，謂天垂日月以示人，以至極而為之教。○「聖人至德」者，聖人法天之至極而為德。○「廟堂之上，罍尊在阼，犧尊在西」者，罍尊在阼，謂夫人所酌也。犧尊在西，謂君所酌也。○「廟堂之下，縣鼓在西，應鼓在東」者，縣鼓謂大鼓也，在西方而縣之。應鼓謂小鼓也，在東方而縣之。熊氏云：此謂諸侯時祭所用之禮，故罍尊，夫人所酌也。若天子之祭，則罍尊在堂下，故《禮運》云：「澄酒在下。」酒謂三酒在堂下。《司尊彝》云「皆有罍，諸臣之所酢」，則君不酌罍也。案《大射禮》「建鼓在阼階西，南鼓，應鼙在其東；一建鼓在南，東鼓朔鼙在其北；一建鼓在西階之東，南面。」大射禮是諸侯之法，此亦諸侯之禮，所以大鼓及應所縣不同者，熊氏云：「大射謂射禮也。」此謂祭禮也。是諸侯之法雖同，諸侯祭、射有異。案《大射》注云：「應鼙，應朔鼙也。」又云：「便其先擊小，後擊大也。」以此言之，則朔鼙、應鼙皆大鼓之旁，先擊朔鼙，次擊應鼙，乃擊太鼓，以其相近，故云便也；以其稱朔，朔，始也，故知先擊朔鼙；以其稱應，故知應朔鼙也。又《大射》稱建鼓，此云縣鼓，大射應鼓既在大鼓之旁，此應鼓在東，乃與縣鼓別縣者，皆謂祭與射別也。○「君西酌犧象，夫人東酌罍尊」者，案上云罍尊在阼，當阼階堂上而設之，則犧尊在西，當西階堂上而陳之，故君於阼階而鄉酌犧尊，夫人於西房之前東鄉酌罍尊。○「禮交動乎上」者，謂君與夫人酌獻之禮，交相動於堂上也。○「樂交應乎下」者，謂縣鼓應鼓相應在於堂下。○「和之至也」者，謂堂上下禮樂交相應會，和諧之至極也。○注「禮樂」至「作獻」。○正義曰：「禮樂之器，尊西也」者，鄭據此經而論，犧尊貴於罍尊，而犧尊在西，縣鼓大于于應鼓，而縣鼓在西，故云禮樂之器尊西。云「犧，《周禮》作獻」者，案《周禮．司尊彝》「兩犧尊」字作「兩獻尊」，鄭云「獻」讀為「犧」。○注「人君」至「右房」。○正義曰：此以經云「君在阼，夫人在房」，故云「君尊東」。云「天子諸侯，有左右房」者，以卿大夫以下，唯有東房，故《鄉飲酒》、《鄉射》尊於房戶間，賓主夾之，無西房也。知天子諸侯有左右房者，以《士喪禮》主婦髽於室，在主人西；《喪大記》君之喪，婦人髽帶麻於房中，亦當在男子之西，故彼注亦云「則西房」也。又《顧命》云：「天子有左右房。」此云「夫人在房」，又云「夫人東酌罍尊」，是西房也。故云「天子諸侯，有左右房。」○注「像日」至「所酢」。○正義曰：引《周禮．司尊彝》者，證罍尊與此經中夫人東酌罍尊不同，故引以明之，見其不同之意。春祠夏禴，祼用雞彝鳥彝之屬，其義具於《明堂疏》，於此略之。
		</region>
	</paragraph>
	<paragraph index="66">
		<region typus="original" subtype="" id="5648" explains="">
禮也者，反其所自生。
		</region>
		<region typus="comment" subtype="注" id="5649" explains="5648">
○注：自，由也。制禮者，本己所由，得民心也。
		</region>
		<region typus="original" subtype="" id="5650" explains="">
樂也者，樂其所自成。
		</region>
		<region typus="comment" subtype="注" id="5651" explains="5650">
○注：作樂緣，民所樂於已之功。舜之民樂其紹堯而作《大韶》，湯武之民樂其濩伐而作《濩武》。○音義：護，戶故反，又作濩。
		</region>
		<region typus="original" subtype="" id="5652" explains="">
是故先王之制禮也以節事，
		</region>
		<region typus="comment" subtype="注" id="5653" explains="5652">
○注：動反本也。
		</region>
		<region typus="original" subtype="" id="5654" explains="">
脩樂以道志。
		</region>
		<region typus="comment" subtype="注" id="5655" explains="5654">
○注：勸之善也。○音義：道音導。
		</region>
		<region typus="original" subtype="" id="5656" explains="">
故觀其禮樂而治亂可知也。
		</region>
		<region typus="comment" subtype="注" id="5657" explains="5656">
○注：國亂禮慢而樂淫也。
		</region>
		<region typus="original" subtype="" id="5658" explains="">
蘧伯玉曰：「君子之人達。」
		</region>
		<region typus="comment" subtype="注" id="5659" explains="5658">
○注：觀其禮樂，則知治亂也。蘧伯玉，衛大夫也，名瑗。○音義：蘧，其居反。瑗，於卷反。
		</region>
		<region typus="original" subtype="" id="5660" explains="">
故觀其器而知其工之巧，觀其發而知其人之知。
		</region>
		<region typus="comment" subtype="注" id="5661" explains="5660">
○注：禮樂亦猶是也。○音義：知音智。
		</region>
		<region typus="original" subtype="" id="5662" explains="">
故曰：君子慎其所以與人者。
		</region>
		<region typus="comment" subtype="注" id="5663" explains="5662">
○注：將以是觀。
		</region>
	</paragraph>
	<paragraph index="67">
		<region typus="comment" subtype="疏" id="5664" explains="5648,5649,5650,5651,5652,5653,5654,5655,5656,5657,5658,5659,5660,5661,5662,5663">
疏「禮也」至「人者」。○正義曰：前經明禮樂相交，故此經更論先王制禮樂以節事道志，化民治下也。○「禮也者，反其所自生」者，自，由也，言王者制禮，各反其本，王業所由生以制禮也，猶若殷周為民除害，以得民心。初生王業，其制禮還以得民心之事而為禮本。○「樂也者，樂其所自成」者，自，亦由也，言王者制樂，樂已所由成者以制樂，若殷周之等，民樂其用武，除殘討惡，以成王業，故作樂以尚其威武也。但禮之與樂，俱是象其王業所由，但禮據王業之初，樂據王業之末，但太平功成治定之後，制禮本論其初，故云「反其所自生」，作樂論其末，故云「樂其所自成」。○「是故先王之制禮也以節事」者，以禮為反本，故用禮以節萬事。動皆反本，以初生王業，用此禮以得民心，故用民心之義，以節事宜。○「脩樂以道志」者，王者脩治所作之樂以道達已志，由已用此樂以成王業，故脩正其樂，以勸道已志，使行之不倦。○「故觀其禮樂而治亂可知也」者，若能以禮節事，以樂道志，則國治也。若不以禮節事，不以樂道志，則國亂也，故云「治亂可知也」。○「蘧伯玉曰君子之人達」者，達，謂通達，言有德君子，自達義理，觀其禮樂，則知治亂。蘧伯玉先有此言，故記者引之，結成治亂可知之事。○「故觀其器而知其工之巧」者，此又工匠之事譬喻禮樂。觀其器之善惡，而知工匠巧拙，器善則工巧，器惡則工拙。○「觀其發而知其人之知」者，此又以人事譬喻禮樂，觀其人之發動所為，而知其人之有知。若發而皆中，則知有知；若發而不中，則知無知。禮樂亦猶是也，若禮正而樂和，則知其國治；若禮慢而樂淫，則知其國亂也。○「故曰君子慎其所以與人」者，禮樂既為人之所觀，以此之故，君子治國以謹慎其所以與人相接者，謂禮樂之事。此禮樂者，謂與人交接之具，故慎之。言將以見觀之。○注「自由」至「心也」。○正義曰：「制禮者，本已所由，得民心」者，若舜元由能紹堯之功，得民心，而初王業全，制禮之時，還基本初時得民心之事而制禮。若舜質素，初則陶於河濱，後制禮則尚質素，故《考工記》云「有虞氏尚陶」是也。禹則治水，始立溝洫，後制禮，則尚其工匠之事，夏后氏尚匠是也。湯則以桀荒淫，器物失所，湯以制禮樂之器而得民心，殷人尚梓是也。周武王以紂昏淫，尊卑無敘，故尚文物車服之屬而得民心，周人尚輿是也。此皆本其所以得民心是也。○音義：湯「作樂」至「濩武」。○正義曰：「作樂「者，緣民所樂於已之功，作樂章功成之事，已之功成，人之所樂，故云「所樂於已之功」也。「舜之民樂舜紹堯而作《大韶》，湯武之民樂其濩伐而作《濩武》」者，此亦因其所由，與禮不異。但禮雖治定乃作，則本其初始得民心之時，樂以成功乃為，即歌當時喜樂之事，所以與禮異也。但禮是初始得民心而已，樂是樂其末，故其民心樂其紹堯，樂其濩伐。○注「動反本也」。○正義曰：王者治國，動皆反本。萬事皆以禮節之。○注「勸之善也」。○正義曰：經云「脩樂以道志」，樂是功成之極，故王者作樂之後，恆脩治此樂，以勸道已志，行善不忘，故云勸之善也。
		</region>
	</paragraph>
	<paragraph index="68">
		<region typus="original" subtype="" id="5665" explains="">
太廟之內敬矣！君親牽牲，大夫贊幣而從。
		</region>
		<region typus="comment" subtype="注" id="5666" explains="5665">
○注：納牲於庭時也，當用幣告神而殺牲。○音義：從，才用反，下同。
		</region>
		<region typus="original" subtype="" id="5667" explains="">
君親制祭，夫人薦盎。
		</region>
		<region typus="comment" subtype="注" id="5668" explains="5667">
○注：親制祭，謂朝事進血膋時。所制者，制肝洗於郁鬯，以祭於室及主。○音義：盎，烏浪反。膋，了彫反。
		</region>
		<region typus="original" subtype="" id="5669" explains="">
君親割牲，夫人薦酒。
		</region>
		<region typus="comment" subtype="注" id="5670" explains="5669">
○注：親割，謂進牲孰體時。
		</region>
		<region typus="original" subtype="" id="5671" explains="">
卿大夫從君，命婦從夫人。洞洞乎其敬也，屬屬乎其忠也，勿勿乎其欲其饗之也！
		</region>
		<region typus="comment" subtype="注" id="5672" explains="5671">
○注：勿勿，猶勉勉也。○音義：洞音慟。屬，之玉反。
		</region>
		<region typus="original" subtype="" id="5673" explains="">
納牲詔於庭，血、毛詔於室，羹定詔於堂：三韶皆不同位，蓋道求而未之得也。
		</region>
		<region typus="comment" subtype="注" id="5674" explains="5673">
○注：肉謂之羹。道，猶言也。○音義：定，徐丁罄反，一音如字。
		</region>
		<region typus="original" subtype="" id="5675" explains="">
設祭於堂，
		</region>
		<region typus="comment" subtype="注" id="5676" explains="5675">
○注：設祭之饌於堂，人君禮焉。
		</region>
		<region typus="original" subtype="" id="5677" explains="">
為祊乎外，
		</region>
		<region typus="comment" subtype="注" id="5678" explains="5677">
○注：祊祭，明日之繹祭也。謂之祊者，於廟門之旁因名焉，其祭之禮，既設祭於室，而事尸於堂，孝子求神，非一處也。《周禮》曰：「夏后氏世室門堂三之二，室三之一。」《詩．頌．絲衣》曰：「自堂徂基。」○音義：祊，百彭反。繹音亦。處，昌慮反。
		</region>
		<region typus="original" subtype="" id="5679" explains="">
故曰：於彼乎？於此乎？
		</region>
		<region typus="comment" subtype="注" id="5680" explains="5679">
○注：不知神之所在也。
		</region>
	</paragraph>
	<paragraph index="69">
		<region typus="comment" subtype="疏" id="5681" explains="5665,5666,5667,5668,5669,5670,5671,5672,5673,5674,5675,5676,5677,5678,5679,5680">
疏「太廟」至「此乎」。○正義曰：此一節論祭宗廟之事。○「太廟之內敬矣」者，舉大祫之祭，故云大廟。其實諸廟亦皆敬矣。此章所論，謂侯伯子男祭廟之禮。○「君親牽牲，大夫贊幣而從」者，此謂祼鬯既訖，君出廟門以迎牲，牽牲而入納於庭之時也。於時須告神以殺牲，大夫則贊佐執幣而從君，君乃用幣以告神。○「君親制祭，夫人薦盎」者，此謂殺牲已畢，進血腥之時。君斷制牲肝，洗以郁鬯，入以祭神於室。於此之時，夫人薦盎齊以獻之。侯伯子男之君朝踐，君不獻，故夫人薦盎。○「君親割牲，夫人薦酒」者，謂薦孰時，君親割牲體，於時君亦不獻，故夫人薦酒。○「卿大夫從君，命婦從夫人」者，謂制祭割牲之時，則卿大夫從君也。薦盎酒之時，命婦從夫人也。○「洞洞其敬也」者，洞洞，質愨之貌。言君與夫人卿大夫之等，皆容貌洞洞然，其為恭敬也。○「屬屬乎其忠也」者，屬屬，專一之貌。其心則屬屬然專一，盡其忠誠也。○「勿勿乎其欲其饗之也」者，勿勿，猶勉勉也。言中心勉勉乎，慾望神之歆饗。○「納牲詔於庭」者，詔，告也。謂牲入在庭，以幣告神，故云詔於庭。○「血毛詔於室」者，謂殺牲取血及毛，入以告神於室。○「羹定詔於堂」者，羹，肉湆也。定，孰肉也。謂煮肉既孰，將欲迎尸，主入室乃先以俎盛之，告神於堂，是薦孰未食之前也。○「三詔皆不同位，蓋道求而未之得也」者，道，言也，所以「三詔皆不同位」者，蓋言求而未之得也，故於三處告之。○「設祭於堂」者，謂薦腥爓之時，設此所薦饌在於堂。○「為祊乎外」者，祊，謂明日繹祭在廟門之旁謂之祊，言為此祊祭在於廟門外之西也。○「故曰：於彼乎？於此乎」者，以其不知神之所在，或祭之於堂，或祭之於外，不知此於彼堂乎，於彼室乎，於此祊乎！以古語有此，故記者引以結之。○注「納牲」至「殺牲」。○正義曰：下云「納牲詔於庭」，此有「大夫贊幣」，故知納牲於庭時，用幣以告神。○注「親制」至「及主」。○正義曰：「親制祭，謂朝事進血膋時」者，案《郊特牲》云：「取膟膋，燔燎，升首，報陽也。」又《祭義》取膟膋之後，又爓祭，祭腥，則膟膋所用在腥爓之前，故知血膋是朝事時也。云「所制者，制肝洗於郁鬯」者，約漢禮而知也。知祭於室及主者，《郊特牲》云「詔祝於室」是也。○注「親割」至「體時」。○正義曰：皇氏以為謂薦孰之時，進牲之孰體也。熊氏禮本「牲」為「腥」也，謂薦腥體孰體。薦腥體，謂朝踐薦腥時。孰體，謂饋食薦孰時。案經文「君親制祭，夫人薦盎」，「君親割牲，夫人薦酒」，薦酒薦盎，既不得同時，則割牲何得薦腥兼薦孰？熊氏之說非也。○注「肉謂之羹」。○正義曰：《爾雅．釋器》文。○注「設祭」至「禮焉」。○正義曰：知者，《特牲》、《少牢》皆設饌在奧，此言設饌於堂，故知人君禮也。○注「祊祭」至「徂基」。○正義曰：此云「為祊乎外」，稱外，故知明日繹祭也。《郊特牲》云「索祭祝於祊」，不云「外」，故鄭彼注不云明日繹祭也。云「謂之祊者，於廟門外之旁因名焉」者，以《釋宮》云：「廟門謂之祊。」今日繹祭於廟門外之西旁，因以廟門為稱，故云因名焉。云「其祭之禮，既設祭於室，而事尸於堂」者，以正祭設饌在室，故知繹祭亦設饌在室。案《有司徹》「上大夫賓尸，坐尸侑於堂，酌而獻尸」，故知人君繹祭亦事尸於堂也。但卿大夫賓尸禮略，不設祭於室，又不在廟門，異於君也。云「夏后氏世室門堂三之二，室三之一」者，證廟門之旁有室有堂也。又引《詩．頌．絲衣》之篇者，證繹祭在堂事尸也。《絲衣》之篇，論繹祭之時，從堂上往於堂下之基，故云「自堂徂基」。○注「不知」至「在也」。○正義曰：案《郊特牲》云：「不知神之所在，於彼乎？於此乎？」此文唯云：「於彼乎？於此乎？」故鄭引彼上文為注，以會此文，明是一也。
		</region>
	</paragraph>
	<paragraph index="70">
		<region typus="original" subtype="" id="5682" explains="">
一獻質，
		</region>
		<region typus="comment" subtype="注" id="5683" explains="5682">
○注：謂祭群小祀也。
		</region>
		<region typus="original" subtype="" id="5684" explains="">
三獻文，
		</region>
		<region typus="comment" subtype="注" id="5685" explains="5684">
○注：謂祭社稷五祀。
		</region>
		<region typus="original" subtype="" id="5686" explains="">
五獻察，
		</region>
		<region typus="comment" subtype="注" id="5687" explains="5686">
○注：察，明也。謂祭四望山川也。
		</region>
		<region typus="original" subtype="" id="5688" explains="">
七獻神。
		</region>
		<region typus="comment" subtype="注" id="5689" explains="5688">
○注：謂祭先公。
		</region>
	</paragraph>
	<paragraph index="71">
		<region typus="comment" subtype="疏" id="5690" explains="5682,5683,5684,5685,5686,5687,5688,5689">
疏「一獻」至「獻神」。○正義曰：此一節明祭諸神獻數之差，取義各別。○「一獻質」者，謂祭群小祀最卑，但一獻而已，其禮質略。○「三獻文」者，謂祭社稷五祀，其神稍尊，比群小祀禮儀為文飾也。○「五獻察」者，謂祭四望山川，其神既尊，神靈明察。○「七獻神」者，謂祭先公之廟，禮又轉尊，神靈尊重也。○注「謂祭先公」。○正義曰：鄭知然者，案《周禮．司服職》玄冕一章，祭群小祀，故知一獻當祭群小祀。絺冕三章，祭社稷五祀，故知三獻祭社稷五祀也。毳冕五章，祀四望山川，故知五獻祭四望山川也。鷩冕七章，享先公，故知七獻祭先公也。案此社稷三獻，卑於四望山川，而《大宗伯職》云：「以血祭社稷、五嶽。」又《大司樂》祭社稷，奏大簇祀四望，奏姑洗。又《禮緯》云：「社稷牛角握，五嶽四瀆角尺。」以此言之，則社稷尊於四望山川，而獻與衣服卑者，熊氏云：「獻與衣服從神之尊卑，其餘處尊者，以其有功，與地同類，故進之在上。從國中之神，莫貴於社稷之類，直以功見尊，其實卑也。以是地別神，故不為尊也。
		</region>
	</paragraph>
	<paragraph index="72">
		<region typus="original" subtype="" id="5691" explains="">
大饗，其王事與？
		</region>
		<region typus="comment" subtype="注" id="5692" explains="5691">
○注：盛其饌與貢，謂祫祭先王。○音義：事與，音餘。
		</region>
		<region typus="original" subtype="" id="5693" explains="">
三牲、魚、蜡，四海九州之美味也。籩、豆之薦，四時之和氣也。
		</region>
		<region typus="comment" subtype="注" id="5694" explains="5693">
○注：此饌，諸侯所獻。○音義：蜡音昔。
		</region>
		<region typus="original" subtype="" id="5695" explains="">
內金，示和也。
		</region>
		<region typus="comment" subtype="注" id="5696" explains="5695">
○注：此所貢也。內之庭實，先設之，金從革性和，荊、楊二州，貢金三品。○音義：內音納。
		</region>
		<region typus="original" subtype="" id="5697" explains="">
束帛加璧，尊德也。
		</region>
		<region typus="comment" subtype="注" id="5698" explains="5697">
○注：貢享所執致命者，君子於玉比德焉。
		</region>
		<region typus="original" subtype="" id="5699" explains="">
龜為前列，先知也。
		</region>
		<region typus="comment" subtype="注" id="5700" explains="5699">
○注：龜知事情者，陳於庭在前。荊州納錫大龜。
		</region>
		<region typus="original" subtype="" id="5701" explains="">
金次之，見情也。
		</region>
		<region typus="comment" subtype="注" id="5702" explains="5701">
○注：金炤物。金有兩義，先入後設。○音義：見，賢遍反，下注「世一見」同。炤音照，本亦作照。
		</region>
		<region typus="original" subtype="" id="5703" explains="">
丹、漆、絲、纊、竹、箭，與眾共財也。
		</region>
		<region typus="comment" subtype="注" id="5704" explains="5703">
○注：萬民皆有此物，荊州貢丹，袞州貢漆絲，豫州貢纊，楊州貢筱簜。○音義：纊音曠，綿也，劉昌宗古曠反。簜，大黨反。
		</region>
		<region typus="original" subtype="" id="5705" explains="">
其餘無常貨，各以其國之所有，則致遠物也。
		</region>
		<region typus="comment" subtype="注" id="5706" explains="5705">
○注：其餘，謂九州之外夷服鎮服蕃服之國，《周禮》九州之外謂之蕃國，世一見，各以其所貢寶為摯。周穆王征犬戎，得白狼、白鹿，近之。○音義：蕃本亦作藩，方煩反，下同。近，附近之近。
		</region>
		<region typus="original" subtype="" id="5707" explains="">
其出也，《肆夏》而送之，蓋重禮也。
		</region>
		<region typus="comment" subtype="注" id="5708" explains="5707">
○注：出，謂諸侯之賓也，禮畢而出，作樂以節之。《肆夏》當為《陔夏》。○音義：肆，依注作陔，古來反，注又作械，音同。
		</region>
	</paragraph>
	<paragraph index="73">
		<region typus="comment" subtype="疏" id="5709" explains="5691,5692,5693,5694,5695,5696,5697,5698,5699,5700,5701,5702,5703,5704,5705,5706,5707,5708">
疏「大饗」至「禮也」。○正義曰：此一節明天子大饗之事，諸侯各貢其方物奉助祭之禮。○「大饗，其王事與」者，饗，謂饗祭先王。饗中之大謂祫也，其王家之事與？「與」是語辭也。諸侯雖有祫祭，不可致有九州之物，唯王者乃然，故云「其王事與」也。○「三牲、魚、蜡，四海九州之美味也」者，言此等是諸侯所貢，故云九州之美味也。○「籩、豆之薦，四時之和氣也」者，此亦諸侯所貢，實於籩豆，是四時和氣所生，故云四時和氣也。○「內金，示和也」者，謂諸侯所貢納金，以為庭實，示其柔和也，以金能從革故也。○「束帛加璧，尊德也」者，謂朝而行享之時，以束帛加璧於上，尊崇其德也。以君子之德與玉相似，故尊之也。「龜為前列，先知也」者，此謂布庭實之時，龜在眾物之前而為列，先其有知也。以龜有靈知，故云「先知」也。○「金次之，見情也」者，陳列此金次在龜後，所以次在龜後者，以金能炤物，露見其情。○「丹、漆、絲、纊、竹、箭，與眾共財也」者，龜、金之後，布陳丹之與漆也、絲也、纊也、竹也、箭也，與天下眾人共有此財也。故諸侯之朝來而貢之，陳列在下。○「其餘無常貨，各以其國之所有，則致遠物也」者，知以上所陳，謂九州之內諸侯。此言「其餘」者，謂九州之外，其於四海之國，無常貢之貨，各於其國之當時所有而貢之，則招致遠物也。○「其出也，《肆夏》而送之，蓋重禮也」者，《肆夏》當為《陔夏》，其諸侯之賓禮畢而出去，則奏《陔夏》之樂而送之，蓋貴重於禮。雖禮畢而出，猶《陔夏》而戒之，使不失禮。○注「盛其」至「先王」。○正義曰：「盛其饌」者，即三牲、魚、蜡、籩豆是也。貢者則內金示和、龜為先列之屬是也。「謂祫祭先王」者，以有三牲魚蜡，則非祭天，以內金布庭實，又非饗賓，饗賓時無此庭實故也。知非朝而貢物謂之大饗者，以朝而貢物，不名大饗。《孝經》云：「四海之內，各以其職來助祭。」故知此大饗是祫祭也。以饗中最大，故稱大饗。○注「此所」至「三品」。○正義曰：知為「庭實」者，《左傳》云：「庭實旅百，奉之以玉帛。」故知金為庭實。今先設金者，發首先云「內金」，故知先設金。云「荊、楊二州，貢金三品」者，《禹貢》文。鄭注以為金、者、銅三品者，三色也。○注「貢饗」至「德焉」。○正義曰：知「束帛加璧」行享之時「所執致命」者，《覲禮》文也。○音義：云「君子於玉比德焉」者，謂諸侯執玉來貢，欲自勖勵以玉比德，又示敬王以玉比王。○注「龜知」至「大龜」。○正義曰：龜能豫知吉凶，故云「知事情」。云「陳於庭在前」者，據與所陳眾物最在前，仍在馬之後，故《覲禮》「匹馬卓上，九馬隨之」，鄭注云：「初享以馬若皮，然後乃陳龜金竹箭之等。」是也。○注「金炤」至「後設」。○正義曰：「金炤物」者，解經見情。「金有兩義」者，一示和，二是見情，故云「兩義」。云「先入後設」者，此經先云「內金，示和」，是「先入」；陳在龜後，是「後設」。○注「萬民」至「筱簜」。○正義曰：「荊州貢丹，袞州貢漆絲，豫州貢纊，楊州貢筱簜」，皆《禹貢》文也。○注「其餘」至「近之」。○正義曰：「其餘，謂九州之外，夷服鎮服蕃服之國」者，案《周禮．大行人》陳六服之貢，乃云九州之外謂之蕃國，各以其所貴寶為摯。其六服之外，於九州言之，唯有夷鎮蕃三服是九州之外也。云「周穆王征犬戎，得白狼、白鹿，近之」者，案《周語》穆王征犬戎，祭公謀父諫不從，遂往征之，得四白狼，四白鹿。言近之者，彼因征而得，非因貢而來，故云近之。近者，謂近其貢寶也。○注「出謂」至「陔夏」。○正義曰：「《肆夏》當為《陔夏》」者，案《大司樂》云：「王出入奏《王夏》，尸出入奏《肆夏》，牲出入奏《昭夏》。」大饗不入牲，其它皆如祭祀。今破為《陔夏》者，以《大司樂》之文，大饗諸侯，則諸侯出入奏《肆夏》。此經是助祭之後，無算爵，禮畢，客醉而出，宜奏《陔夏》，故《燕禮》大射賓出奏《陔夏》，明不失禮也。
		</region>
	</paragraph>
	<paragraph index="74">
		<region typus="original" subtype="" id="5710" explains="">
祀帝於郊，敬之至也。
		</region>
		<region typus="comment" subtype="注" id="5711" explains="5710">
○注：言就而祭之，不敢致也。
		</region>
		<region typus="original" subtype="" id="5712" explains="">
宗廟之祭，仁之至也。
		</region>
		<region typus="comment" subtype="注" id="5713" explains="5712">
○注：仁，恩也，父子主恩也。
		</region>
		<region typus="original" subtype="" id="5714" explains="">
喪禮，忠之至也。
		</region>
		<region typus="comment" subtype="注" id="5715" explains="5714">
○注：謂哭踴袒襲也。○音義：袒襲音但，下音習。
		</region>
		<region typus="original" subtype="" id="5716" explains="">
備服器，仁之至也。
		</region>
		<region typus="comment" subtype="注" id="5717" explains="5716">
○注：謂小斂大斂之衣服，葬之明器。
		</region>
		<region typus="original" subtype="" id="5718" explains="">
賓客之用幣，義之至也。
		</region>
		<region typus="comment" subtype="注" id="5719" explains="5718">
○注：謂來賻賵。
		</region>
		<region typus="original" subtype="" id="5720" explains="">
故君子欲觀仁義之道，禮其本也。
		</region>
		<region typus="comment" subtype="注" id="5721" explains="5720">
○注：言禮有節於內，可以觀也。
		</region>
	</paragraph>
	<paragraph index="75">
		<region typus="comment" subtype="疏" id="5722" explains="5710,5711,5712,5713,5714,5715,5716,5717,5718,5719,5720,5721">
疏「祀帝」至「本也」。○正義曰：此一節總明祭祀死喪賓客之等，所以禮為備具人道之至也。○「祀帝於郊，敬之至也」者，天尊彌遠，祭之宜極盡於敬，故云「敬之至也」。○「宗廟之祭，仁之至也」者，宗廟主親，祭之必極盡於仁愛，故云「仁之至也」。○「喪禮，忠之至也」者，親戚之喪，必盡忠心追念，故云「忠之至也」。○「備服器，仁之至也」者，此亦據喪禮，備此小斂大斂之衣服，及葬之明器，亦是仁愛之親，故云「仁之至也」。○「賓客之用幣，義之至也」者，此亦喪禮賓客用幣帛，以相賻賵，於事合宜，故云「義之至也」。○「故君子欲觀仁義之道，禮其本也」者，言君子欲觀其人行仁義之道，必須用禮為其本。若行合於禮則有仁義，若不合於禮則無仁義，故云「禮其本也」。案前文有仁、有義、有敬、有忠，此不言敬與忠者，舉仁義則忠敬可知也。
		</region>
	</paragraph>
	<paragraph index="76">
		<region typus="original" subtype="" id="5723" explains="">
君子曰：「甘受和，白受采，忠信之人可以學禮。苟無忠信之人，則禮不虛道。是以得其人之為貴也。」
		</region>
		<region typus="comment" subtype="注" id="5724" explains="5723">
○注：道，猶由也，從也。○音義：和，戶臥反。
		</region>
	</paragraph>
	<paragraph index="77">
		<region typus="comment" subtype="疏" id="5725" explains="5723,5724">
疏「君子」至「貴也」。○正義曰：前文觀仁義之道，禮為其本，此經明學禮之人，唯須有忠信。○「甘受和，白受采」者，記者舉此二物，喻忠信之人，可得學禮。甘為眾味之本，不偏主一味，故得受五味之和。白是五色之本，不偏主一色，故得受五色之采。以其質素，故能包受眾味及眾采也。○「忠信之人可以學禮」者，心致忠誠，言又信實，質素為本，不有雜行，故可以學禮也。○「苟無忠信之人，則禮不虛道」者，苟猶誠也，道猶從也。言人若誠無忠信為本，則禮亦不虛空而從人也。言雖學禮而不得也。○「是以得其人之為貴也」者，其人，即忠信之人也。學禮得忠信之人，則是禮道為貴也。
		</region>
	</paragraph>
	<paragraph index="78">
		<region typus="original" subtype="" id="5726" explains="">
孔子曰：「誦《詩》三百，不足以一獻。一獻之禮，不足以大饗。大饗之禮，不足以大旅。大旅具矣，不足以饗帝。
		</region>
		<region typus="comment" subtype="注" id="5727" explains="5726">
○注：誦《詩》三百，喻習多言而不學禮也。大旅，祭五帝也。饗帝，祭天。
		</region>
		<region typus="original" subtype="" id="5728" explains="">
毋輕議禮。」
		</region>
		<region typus="comment" subtype="注" id="5729" explains="5728">
○注：謂若誦《詩》者，不可以強言禮。○音義：強，其丈反。
		</region>
	</paragraph>
	<paragraph index="79">
		<region typus="comment" subtype="疏" id="5730" explains="5726,5727,5728,5729">
疏「孔子」至「議禮」。○正義曰：此一節明禮之為貴，貴於眾事。○「誦詩三百，不足以一獻」者，假令習誦此《詩》，雖至三百篇之多，若不學禮，此誦《詩》之人，不足堪為一獻之祭。言一獻祭群小祀，不學禮則不能行也。○「一獻之禮，不足以大饗」者，言雖習一獻小祀，其禮既小，不堪足以行大饗之禮。大饗，謂祫祭宗廟也。○「大饗之禮，不足以大旅」者，大饗其禮雖繁，仍是去人不遠其禮可知。大旅是總祭五帝，天與人道隔，其禮轉難，故雖能行大饗之禮，不堪足以行大旅事天。○「大旅具矣，不足以饗帝」者，大旅雖總祭五帝，是有故而祭，其禮簡略，不如饗帝正祭之備，故云大旅具矣，不堪足以正饗天帝，謂郊祭天也。故《典瑞》云：「四圭有邸，以祀天旅上帝。」是祀天重於旅帝。又《郊特牲》云：「郊之祭，大報天而主日。」是郊為祭天之重。○「毋輕議禮」者，若不學於禮，無得輕脫論議於禮，猶如誦《詩》三百篇，不能行小祀禮也。○注「大旅」至「祭天」。○正義曰：知「大旅，五帝」者，案《典瑞》云：「兩圭有邸，以祀地旅四望」，與上「四圭有邸，以祀天旅上帝」，其文相對。祀地云「旅四望」，則知上云「旅上帝」是旅五帝也。云「饗帝祭天」者，經既云「大旅」，又云「饗帝」，是饗帝與大旅不同，故知此「饗帝」是常祀祭天也。鄭直云「祭天」，則感生之帝，與圓丘俱包之也。
		</region>
	</paragraph>
	<paragraph index="80">
		<region typus="original" subtype="" id="5731" explains="">
子路為季氏宰。
		</region>
		<region typus="comment" subtype="注" id="5732" explains="5731">
○注：宰，治邑吏也。
		</region>
		<region typus="original" subtype="" id="5733" explains="">
季氏祭，逮闇而祭，日不足，繼之以燭。
		</region>
		<region typus="comment" subtype="注" id="5734" explains="5733">
○注：謂舊時也。
		</region>
		<region typus="original" subtype="" id="5735" explains="">
雖有強力之容、肅敬之心，皆倦怠矣。
		</region>
		<region typus="comment" subtype="注" id="5736" explains="5735">
○注：以其久也。
		</region>
		<region typus="original" subtype="" id="5737" explains="">
有司跛倚以臨祭，其為不敬大矣。
		</region>
		<region typus="comment" subtype="注" id="5738" explains="5737">
○注：偏任為跛，依物為倚。○音義：跛，彼義反，注同。倚，於綺反，注同。
		</region>
		<region typus="original" subtype="" id="5739" explains="">
他日祭，子路與，室事交乎戶，堂事交乎階，質明而始行事，晏朝而退。
		</region>
		<region typus="comment" subtype="注" id="5740" explains="5739">
○注：室事，祭時。堂事，儐尸。○音義：與音豫。朝，直遙反，又張遙反。
		</region>
		<region typus="original" subtype="" id="5741" explains="">
孔子聞之，曰：「誰謂由也而不知禮乎！」
		</region>
		<region typus="comment" subtype="注" id="5742" explains="5741">
○注：多其知禮。
		</region>
	</paragraph>
	<paragraph index="81">
		<region typus="comment" subtype="疏" id="5743" explains="5731,5732,5733,5734,5735,5736,5737,5738,5739,5740,5741,5742">
疏「子路」至「禮乎」。○正義曰：前經既明禮為其重，故記者引子路能行禮之事。○「季氏祭，逮闇而祭」者，逮，及也。言季氏祭於宗廟，逮至日闇而行祭禮。○「日不足，繼之以燭」者，謂祭祀未終，日已昏沒，故云日不足。祀事未畢，故繼日明而以燭也。○「有司跛倚以臨祭」者，以其事久，有司倦怠，故皆偏跛邪倚於物，臨於祭祀，其為不敬甚大矣。○「他日祭，子路與」者，言往舊以來所祭之時恆皆如此。他日謂別日，其後別日而祭，子路與在行禮之中。○「室事交乎戶」者，室事謂正祭之時，事尸在室，故云「室事交乎戶」。外人將饌至戶，內人於戶受饌，設於尸前，相交承接在於戶也。○「堂事交乎階」者，謂正祭之後，儐尸之時，事尸於堂，故云「堂事交乎階」。謂堂下之人，送饌至階，堂上之人，於階受取，是「交乎階」。○「質明而始行事，晏朝而退」者，質，正也。晏，晚也。謂正明之時而始行事，朝正向晚，禮畢而退，言敬而能速也。○「孔子聞之，曰：『誰謂由也而不知禮乎！』」者，子路好勇，時人多不尚其所為，故孔子以此明之。「誰謂由也而不能知禮乎」，言其知禮也，以其禮從宜，寧可禮略而敬，不可禮煩而怠也。
		</region>
	</paragraph>
</text>
