<?xml version='1.0' encoding='UTF-8'?>
<text title="禮記注疏" section="雜記下第二十一" juan="21" original_title="禮記">
	<paragraph index="0">
		<region typus="original" subtype="" id="8931" explains="">
有父之喪，如未沒喪而母死，其除父之喪也，服其除服。卒事，反喪服。
		</region>
		<region typus="comment" subtype="注" id="8932" explains="8931">
○注：沒，猶竟也。除服，謂祥祭之服也。卒事，既祭。反喪服，服後死者之服。
		</region>
		<region typus="original" subtype="" id="8933" explains="">
雖諸父、昆弟之喪，如當父母之喪，其除諸父、昆弟之喪也，皆服其除喪之服。卒事，反喪服。
		</region>
		<region typus="comment" subtype="注" id="8934" explains="8933">
○注：雖有親之大喪，猶為輕服者除，骨肉之恩也。唯君之喪不除私服，言當者，期大功之喪，或終始皆在三年之中。小功、緦麻則不除。殤長、中乃除。○音義：為，于偽反，下「乃為」同。期音基。長，丁丈反，下云「長子」同。
		</region>
		<region typus="original" subtype="" id="8935" explains="">
如三年之喪，則既顈。其練、祥皆行。
		</region>
		<region typus="comment" subtype="注" id="8936" explains="8935">
○注：言今之喪既服顈，乃為前三年者變除而練、祥祭也。此主謂先有父母之服，今又喪長子者。其先有長子之服，今又喪父母，其禮亦然。然則言未沒喪者，已練、祥矣。顈，草名，無葛之鄉，去麻則用顈。○音義：顈，口迥反，徐孔穎反，沈苦頂反，草也，注同。又喪，如字，又息浪反，下「又喪」同。去，起呂反。
		</region>
		<region typus="original" subtype="" id="8937" explains="">
王父死，未練、祥而孫又死，猶是附於王父也。
		</region>
		<region typus="comment" subtype="注" id="8938" explains="8937">
○注：未練、祥，嫌未袷祭序於昭穆爾。王父既附，則孫可祔焉。猶，當為由，由，用也。附，皆當作祔。○音義：附，義作祔，出注。祫音洽。
		</region>
	</paragraph>
	<paragraph index="1">
		<region typus="comment" subtype="疏" id="8939" explains="8931,8932,8933,8934,8935,8936,8937,8938">
疏「有父」至「父也」。○正義曰：此一節明前後兩服之中，有變除喪祭之節，今各隨文解之。此一經明先有父喪，而後遭母死，為父變除之節。如「未沒喪」者，謂父喪小祥後，在大祥之前，未竟之時也，於時又遭母喪，故云「而母死」也。○「其除父之喪也，服其除服」者，謂母死既葬後，值父應大祥，除服以行祥事，故云「服其除服」也。○「卒事，反喪服」者，卒事謂父祥竟，更還服母服也。故云「卒事，反喪服」。若母喪未葬，而值父二祥，則不得服其祥服也。所以爾者，二祥之祭為吉，未葬為凶，故不忍凶時行吉禮也。○「雖諸」至「喪服」。此一經明諸父兄弟之喪，當父母服內變除之節。○「如當」者，言此諸親自始死至除服，皆在父母服內，故云如當也。○「其除諸父昆弟之喪也，皆服其除喪之服。卒事，反喪服」者，亦為服除服，而除竟亦反先服也。此亦謂重喪葬後之時也。何以知然？既始末在重喪中，則其除自然知在重喪之葬後也。上文為父祥尚待母葬後乃除，則輕親可知也。然但舉此輕，足明前之重。而在前文云：言母喪得為父變除者，庾氏云：「蓋以變除事大故也。」○注「雖有」至「乃除」。○正義曰：「雖有親之大喪，猶為輕服者，除骨肉之恩也」者，鄭釋所以輕服在大喪之中得為輕服除者，乃輕服是骨肉恩親，故得除之。若君之大喪，不得自除私服，故曾子問曰：「大夫、士有私喪，可以除之矣。而有君服焉，其除之也如之何？」孔子曰：「有君喪服於身，不敢私服，又何除焉？」是有君服不得除己私服。其私，謂父母以下及諸父昆弟，皆不得除也。云「小功、緦麻則不除」者，按《服問》云「緦之麻不變小功之葛，小功之麻不變大功之葛」，據此言之，是尋常小功、緦麻不得易大功以上之服，故知有大功以上之服，不得為小功、緦麻除服也。云「殤長，中乃除」者，以《服問》云：「殤長、中，變三年之葛。」既變三年之葛，明在大功以上服中，為殤長、中著服，而又為之除也。○「如三年之喪，則既顈。其練祥皆行」者，此明前後俱遭三年之喪，後喪既受葛之後，得為前喪。練、祥既顈者，謂後喪既虞卒哭，合以變麻為葛，無葛之鄉則用顈也。後喪既顈之後，其前喪須練祭、祥祭皆舉行之。○注「言今」至「用顈」。○正義曰：云「此主謂先有父母之服，今又喪長子」者，以前文皆據先有父喪，後有母喪。此又先有父母之喪，後有諸父、昆弟死者，皆以重喪在前，輕喪在後，此亦類上文，故云「先有父母之服，今又喪長子」。云「其先有長子之服，今又喪父母，其禮亦然」者，以經不云長子之喪，而云「三年之喪，既顈」，明三年之文互包父母，故知先有長子之喪，既顈也。依禮，父在不為長子三年。今云「先有長子之服，今又喪父母」者，庾氏及熊氏並云「有父者，誤也，當應云又喪母，不得並稱父也」。庾氏又云：「後喪既顈，又前喪練、祥皆行，若後喪既殯，得為前喪虞祔。」未知然否，且依錄之。云「未沒喪者，已練祥矣」者，以此經云「三年之喪，既顈」，不云「未沒喪」，則知既顈與未沒喪者別也。既顈是既虞受服之時，明未沒喪是既練之後稱，言未沒，是將沒之文，故知練後也。若先有父喪，而後母死，練、祥亦然，以前文「父死，為母三年」也。故《喪服》齊衰三年章云「父卒則為母」是也。若先有母喪，而後父卒，母喪雖有期，父喪既顈，母之練、祥亦皆行也。○「王父死，未練祥，而孫又死，猶是祔於王父也」，猶為由，由，用也。禮，孫死祔祖。今此明若祖喪雖未二祥，而孫死，則孫亦得用是祔禮祔於祖也。○注「未練」至「祔焉」。○正義曰：禮：祔在練前。若祔後未練之前則得祔。直云未練足矣，兼言祥者，按文二年《穀梁傳》云：「作主壞廟有時日，於練焉壞廟，壞廟之道，易簷可也，改塗可也。」注云：「親過高祖，則毀其廟，以次而遷，將納新神，故示有所加。」以此言之，則練時壞祖與高祖之廟，改塗易簷，未有壞意。其以先祖入於太祖之廟，其祖傳入高祖廟，其新死者入祖廟，是練時遷廟也。入三年喪畢，祫於太祖廟，是祥後祫也。故云「未練祥，嫌未祫祭，序於昭穆爾」。兼言祥者，恐未祫故也，故練、祥兼言。但祖祔祭之後，即得祔新死之孫。故云「王父既附，則孫可祔焉」。然王父雖祔未練，無廟，孫得祔於祖，其孫就王父所祔祖廟之中而祔祭王父焉。
		</region>
	</paragraph>
	<paragraph index="2">
		<region typus="original" subtype="" id="8940" explains="">
有殯，聞外喪，哭之他室。
		</region>
		<region typus="comment" subtype="注" id="8941" explains="8940">
○注：明所哭者異也，哭之為位。
		</region>
		<region typus="original" subtype="" id="8942" explains="">
入奠，卒奠出，改服即位，如始即位之禮。
		</region>
		<region typus="comment" subtype="注" id="8943" explains="8942">
○注：謂後日之哭朝，入奠於其殯。既，乃更即位，就他室，如始哭之時。
		</region>
	</paragraph>
	<paragraph index="3">
		<region typus="comment" subtype="疏" id="8944" explains="8940,8941,8942,8943">
疏「有殯」至「之禮」。○正義曰：有殯謂父母喪未葬，喪柩在殯宮者也。外喪謂兄弟喪在遠者也。他室，別室也。若聞外喪，猶哭於殯宮，然則嫌是哭殯，則於別室哭之，明所哭者為新喪也。○「入奠」者，謂明日之朝，著已重喪之服入奠殯宮及下室。○「卒奠出」者，謂卒終已奠而出。○「改服即位」者，謂改己重喪服，著新死未成服之服。即位謂即昨日他室之位。○「如始即位之禮」者，謂今日即哭位之時，如昨日始聞喪即位之時。
		</region>
	</paragraph>
	<paragraph index="4">
		<region typus="original" subtype="" id="8945" explains="">
大夫、士將與祭於公，既視濯而父母死，則猶是與祭也，次於異宮。既祭，釋服出公門外，哭而歸。其它如奔喪之禮。如未視濯，則使人告，告者反而後哭。
		</region>
		<region typus="comment" subtype="注" id="8946" explains="8945">
○注：猶，亦當為由。次於異宮，不可以吉與凶同處也。使者反而後哭，不敢專已於君命也。○音義：與音預，下同。濯，大角反。它音他。處，昌慮反，下「之處」同。使，色吏反。
		</region>
		<region typus="original" subtype="" id="8947" explains="">
如諸父、昆弟、姑、姊妹之喪，則既宿則與祭。卒事，出公門，釋服而後歸。其它如奔喪之禮。如同宮，則次於異宮。
		</region>
		<region typus="comment" subtype="注" id="8948" explains="8947">
○注：宿則與祭，出門乃解祭服，皆為差緩也。○音義：差，初賣反，又初隹反。
		</region>
	</paragraph>
	<paragraph index="5">
		<region typus="comment" subtype="疏" id="8949" explains="8945,8946,8947,8948">
疏「大夫」至「異宮」。○正義曰：此一節明大夫、士與祭於公，而有私喪之禮。○「則猶是與祭也」者，既與祭於公祭日前、既視濯之後而遭父母之喪，則猶是吉禮，而與於祭也。○「次於異宮」者，其時止次異宮，不可以吉與凶同處也。○「如未視濯，則使人告」者，謂未視濯之前遭父母之喪，則使人告君。○「告者反而後哭」者，必待告君者反，而後哭父母也。○「既宿則與祭」者，宿謂祭前三日，將致齊之時。既受宿戒，雖有期喪，則與公家之祭。○「如同宮，則次於異宮」者，若諸父、昆弟、姑、姊妹等，先是同宮而死，則既宿之後，出次異宮，不可以吉凶雜處故也。○注「宿則」至「緩也」。○正義曰：按前遷父母之喪，既視濯而與祭。此遭期喪，宿則與祭。又前遭父母之喪，既祭，釋祭服乃出公門。此者期喪，出門乃解祭服，以其期喪緩於父母，故云「皆為差緩」。
		</region>
	</paragraph>
	<paragraph index="6">
		<region typus="original" subtype="" id="8950" explains="">
曾子問曰：「卿大夫將為尸於公，受宿矣，而有齊衰內喪，則如之何？」孔子曰：「出舍乎公宮以待事，禮也。」
		</region>
		<region typus="comment" subtype="注" id="8951" explains="8950">
○注：尸重受宿，則不得哭。內喪，同宮也。
		</region>
		<region typus="original" subtype="" id="8952" explains="">
孔子曰：「尸弁冕而出，卿、大夫、士皆下之。尸必式，必有前驅。」
		</region>
		<region typus="comment" subtype="注" id="8953" explains="8952">
○注：冕兼言弁者，君之尸，或服士大夫之服也。諸臣見尸而下車，敬也。尸式以禮。
		</region>
	</paragraph>
	<paragraph index="7">
		<region typus="comment" subtype="疏" id="8954" explains="8950,8951,8952,8953">
疏注「內喪，同宮也」。○正義曰：按上文不為尸之時，未視濯之前、受宿之後父母喪，使人告，告者反而後哭。今此齊衰內喪，亦謂諸父、昆弟、姑、姊妹也。與前與後祭同，但尸尊，故出捨公之公館，以待君之祭事，不在已之異宮耳。
		</region>
	</paragraph>
	<paragraph index="8">
		<region typus="original" subtype="" id="8955" explains="">
父母之喪，將祭，而昆弟死，既殯而祭。如同宮，則雖臣妾，葬而後祭。祭，主人之升、降、散等，執事者亦散等。雖虞、附亦然。
		</region>
		<region typus="comment" subtype="注" id="8956" explains="8955">
○注：將祭，謂練、祥也。言若同宮，則是昆弟異宮也。古者昆弟異居同財，有東宮，有西宮，有南宮，有北宮。有父母之喪，當在殯宮，而在異宮者，疾病或歸者。主人，適子。散等栗階，為新喪略威儀。
		</region>
	</paragraph>
	<paragraph index="9">
		<region typus="comment" subtype="疏" id="8957" explains="8955,8956">
疏「父母」至「亦然」。○正義曰：「將祭」，謂將行大小祥祭也。○「而昆弟死，既殯而祭」者，若將祭而有兄弟死，則待殯後乃祭也。今不待葬後者，兄弟輕，故始殯後，便可行吉事也。○「如同宮，則雖臣妾，葬而後祭」者，兄弟既殯後，而行父母之喪，謂異宮者耳。若同宮，雖臣妾之輕卑，死，猶待葬後乃行父母祭也。所以爾者，吉凶不相干，故《喪服傳》云「有死於宮中者，則為之三月不舉祭」。庾氏云：「小祥之祭，已涉於吉，尸柩至凶，故不可以相干。其虞、祔則得為之矣。若喪柩即去者，則亦祭，不待於三月，可知矣。」○「祭，主人之升降散等」者，祭猶謂二祥祭。散，栗也。等，階也。吉祭則涉級聚足，喪祭則栗階，故云散等也。如此祥祭，宜涉級。於時為有兄弟喪，故少威儀，作散等也。○「執事者亦散等」者，助執祭者亦栗階也。○「雖虞祔亦然」者，謂主人至昆弟虞、附而行父母二祥祭，而執事者亦散等。○注「將祭」至「威儀」。○正義曰：知「將祭，謂練祥也」者，以經云：昆弟死，既殯而祭，故知非吉祭也。前經云「三年之喪既顈，練祥皆行」，故知此祭謂練、祥也。但前文主論變除，故委曲言練祥；以前文既具，故此經略言祭也。云「言若同宮，則是昆弟異宮也」者，以經云：如同宮則葬而後祭，明上「昆弟既殯而祭」者，是異宮也。云「有父母之喪，當在殯宮」者，既遭父母之喪，兄弟悉應同在殯宮，不得有在異宮而死之。所以在異宮死者，以其疾病或有歸者，故得異宮而死。云「散等栗階」者，謂升一等，而後散升不連步也。故《燕禮記》云「栗階不過二等」，注云：「其始升，猶聚足連步，趨二等，左右足各一發而升堂。」以此知散等、栗階是一也。
		</region>
	</paragraph>
	<paragraph index="10">
		<region typus="original" subtype="" id="8958" explains="">
自諸侯達諸士，小祥之祭，主人之酢也嚌之，眾賓、兄弟則皆啐之。大祥，主人啐之。眾賓、兄弟皆飲之可也。
		</region>
		<region typus="comment" subtype="注" id="8959" explains="8958">
○注：嚌，啐，皆嘗也。嚌至齒，啐入口。○音義：酢音胙。嚌，才細反。啐，七內反，徐蒼怏反。
		</region>
	</paragraph>
	<paragraph index="11">
		<region typus="comment" subtype="疏" id="8960" explains="8958,8959">
疏「自諸」至「可也」。○正義曰：此一經明喪祭飲酒之儀。○「主人之酢也嚌之」者，謂正祭之後，主人獻賓長，賓長酢主人，主人受賓長酢則嚌之也。○「眾賓、兄弟則皆啐之」者，亦謂眾賓及兄弟祭末受獻之時啐之也，以其差輕故也。○「大祥，主人啐之」者，謂主人受賓酢之時，主人啐之。○「眾賓兄弟皆飲之可也」者，必知此主人之酢，非受尸酢者，以《士虞禮》主人、主婦獻尸受酢之時，皆卒爵。虞祭比小祥為重，尚卒爵。今大祥祭，主人受尸之酢，何得唯嚌之而已？故知受賓酢也。受尸酢，神惠為重，雖在喪，亦卒爵；賓禮為輕，受賓之酢，但嚌之。知喪祭有受賓酢者，鄭注《曾子問》云「虞不致爵，小祥不旅酬，大祥無」，無算爵，故知小祥之祭，旅酬之前皆為之也。皇氏云「主人之酢謂受尸之酢」，與《士虞禮》文違，其義非也。
		</region>
	</paragraph>
	<paragraph index="12">
		<region typus="original" subtype="" id="8961" explains="">
凡侍祭喪者，告賓祭薦而不食。
		</region>
		<region typus="comment" subtype="注" id="8962" explains="8961">
○注：薦，脯、醢也。吉祭，告賓祭薦，賓既祭而食之，喪祭賓不食。
		</region>
	</paragraph>
	<paragraph index="13">
		<region typus="comment" subtype="疏" id="8963" explains="8961,8962">
疏「凡祭」至「不食」。○正義曰：侍祭喪，謂相於喪祭禮者。薦謂脯、醢也。吉時祭，相者則告賓祭薦，賓祭竟而食之。喪禮既不主飲食，故相者告賓，但祭其薦而已，遂不食之也。此亦謂喪之正祭之後，主人獻賓之時，賓受獻，主人設薦，賓祭而不食，謂練、祥祭也。其虞、祔，不獻賓也。
		</region>
	</paragraph>
	<paragraph index="14">
		<region typus="original" subtype="" id="8964" explains="">
子貢問喪。子曰：「敬為上，哀次之，瘠為下。顏色稱其情，戚容稱其服。」
		</region>
		<region typus="comment" subtype="注" id="8965" explains="8964">
○注：問喪，問居父母之喪也。喪尚哀，言敬為上者，疾時尚不能敬也。容，威儀也。《孝經》曰：「容止可觀。」，○音義：瘠，徐在益反。稱，尺證反，下同。
		</region>
		<region typus="original" subtype="" id="8966" explains="">
「請問兄弟之喪」。子曰：「兄弟之喪，則存乎書策矣。」
		</region>
		<region typus="comment" subtype="注" id="8967" explains="8966">
○注：言疏者如禮行之，未有加也。齊、斬之喪，哀容之體，經不能載矣。
		</region>
		<region typus="original" subtype="" id="8968" explains="">
君子不奪人之喪，
		</region>
		<region typus="comment" subtype="注" id="8969" explains="8968">
○注：重喪禮也。
		</region>
		<region typus="original" subtype="" id="8970" explains="">
亦不可奪喪也。
		</region>
		<region typus="comment" subtype="注" id="8971" explains="8970">
○注：不可以輕之於己也。
		</region>
	</paragraph>
	<paragraph index="15">
		<region typus="comment" subtype="疏" id="8972" explains="8964,8965,8966,8967,8968,8969,8970,8971">
疏「子貢」至「喪也」。○正義曰：此一節明居父母兄弟喪禮。○「君子不奪人之喪」者，謂不奪他人居喪之禮，謂他人居喪，任其行禮，不可抑奪。○「亦不可奪喪也」者，不可自奪己喪，謂已之居喪當須依禮，不可自奪其喪，使不如法。不奪人喪，恕也。不奪己喪，孝也。○注「言疏」至「載矣」。○正義曰：「言疏者如禮行之，未有加也」者，以疏者禮文具載，故云「存其書策」，其「齊斬之喪」，謂父母喪也。父母至親，哀容體狀不可名言，故經不能載。上文云「顏色稱其情」，當須毀瘠也。「戚容稱其服」，當須憔悴也。
		</region>
	</paragraph>
	<paragraph index="16">
		<region typus="original" subtype="" id="8973" explains="">
孔子曰：「少連、大連善居喪，三日不怠，三月不解，期悲哀，三年憂，東夷之子也！」
		</region>
		<region typus="comment" subtype="注" id="8974" explains="8973">
○注：言其生於夷狄而知禮也。怠，惰也。解，倦也。○音義：少，詩召反。解，佳買反，注同。期音基。惰，徒臥反。倦，其眷反。
		</region>
	</paragraph>
	<paragraph index="17">
		<region typus="comment" subtype="疏" id="8975" explains="8973,8974">
疏「孔子」至「子也」。○正義曰：此明居喪得禮之事。○「三日不怠」者，親之初喪三日之內，禮不怠，謂水漿不入口之屬。○「三月不解」者，以其未葬之前，朝奠、夕奠，及哀至則哭之屬。○「期悲哀」者，謂練以來，常悲哀，朝哭、夕哭之屬。○「三年憂」者，以服未除，憔悴憂戚。
		</region>
	</paragraph>
	<paragraph index="18">
		<region typus="original" subtype="" id="8976" explains="">
三年之喪，言而不語，對而不問。廬、堊室之中，不與人坐焉。在堊室之中，非時見乎母也，不入門。
		</region>
		<region typus="comment" subtype="注" id="8977" explains="8976">
○注：言，言己事也。為人說為語。在堊室之中，以時事見乎母，乃後入門，則居廬時不入門。○音義：堊，烏各反，字亦作惡，同。見，賢遍反，注同。
		</region>
		<region typus="original" subtype="" id="8978" explains="">
疏衰皆居堊室，不廬。廬，嚴者也。
		</region>
		<region typus="comment" subtype="注" id="8979" explains="8978">
○注：言廬，哀敬之處，非有其實則不居。
		</region>
	</paragraph>
	<paragraph index="19">
		<region typus="comment" subtype="疏" id="8980" explains="8976,8977,8978,8979">
疏「三年」至「入門」。○正義曰：皇氏云：上云「少連大連」，及此經云「三年之喪」，並下「疏衰」之等，皆是總結上文，敬為上，哀次之，及「顏色稱其情，戚容稱其服」。今按別稱孔子是時之語，不連子貢之問，此「三年之喪」以下，自是記者之言，非孔子之語。前文「顏色稱其情」，謂據父母之喪。此下文「疏衰」，謂期親以下。何得將此結上「顏色稱其情」？皇說非也。○「三年之喪，言而不語」者，謂大夫、士言而後事行者，故得言己事，不得為人語說也。○「對而不問」者，謂有問者得對，而不得自問於人。此謂與有服之親者行事之時，若與賓客疏遠者言，則《間傳》云「斬衰唯而不對，齊衰對而不言」是也。○「廬堊室之中不與人坐」者，按《喪大記》云「練，居堊室，不與人居」，居即坐也，與此同。
		</region>
	</paragraph>
	<paragraph index="20">
		<region typus="original" subtype="" id="8981" explains="">
妻視叔父母，姑、姊妹視兄弟，長、中、下殤視成人。
		</region>
		<region typus="comment" subtype="注" id="8982" explains="8981">
○注：視，猶比也，所比者，哀容居處也。○音義：長，丁丈反。
		</region>
	</paragraph>
	<paragraph index="21">
		<region typus="comment" subtype="疏" id="8983" explains="8981,8982">
疏「妻視」至「成人」。○正義曰：此一經明此等之親，服雖有異，其哀戚輕重各視所正之親：妻居廬而杖，抑之視叔父母；姑、姊妹出適，服輕，進之視兄弟；長、中、下殤服輕，上從本親，視其成人也。
		</region>
	</paragraph>
	<paragraph index="22">
		<region typus="original" subtype="" id="8984" explains="">
親喪外除。
		</region>
		<region typus="comment" subtype="注" id="8985" explains="8984">
○注：日月已竟，而哀未忘。
		</region>
		<region typus="original" subtype="" id="8986" explains="">
兄弟之喪內除。
		</region>
		<region typus="comment" subtype="注" id="8987" explains="8986">
○注：日月未竟，而哀已殺。○音義：已殺，已或作以。殺，色界反，徐所例反。
		</region>
	</paragraph>
	<paragraph index="23">
		<region typus="comment" subtype="疏" id="8988" explains="8984,8985,8986,8987">
疏「親喪」至「內除」。○正義曰：「親喪外除」者，謂父母之喪。外謂服也。服猶外，隨日月漸除，而深心哀未忘。○「兄弟之喪內除」者，兄弟謂期服以下及小功、緦也。內，心也。服制未釋，而心哀先殺，由輕故也。
		</region>
	</paragraph>
	<paragraph index="24">
		<region typus="original" subtype="" id="8989" explains="">
視君之母與妻，比之兄弟，發諸顏色者，亦不飲食也。
		</region>
		<region typus="comment" subtype="注" id="8990" explains="8989">
○注：言小君服輕，亦內除也。發於顏色，謂醲美酒食，使人醉飽。○音義：醲，女龍反。
		</region>
	</paragraph>
	<paragraph index="25">
		<region typus="comment" subtype="疏" id="8991" explains="8989,8990">
疏「視君」至「食也」。○正義曰：「視君之母與妻」者，視，比也，謂比視君之母與君之妻，輕重之宜，比於巳之兄弟。○「發諸顏色者，亦不飲食也」者，若其酒食不發見於顏色者，則得飲食之；若發見於顏色者，亦不得飲食也。
		</region>
	</paragraph>
	<paragraph index="26">
		<region typus="original" subtype="" id="8992" explains="">
免喪之外，行於道路，見似目瞿，聞名心瞿，弔死而問疾，顏色戚容必有以異於人也。如此而後可以服三年之喪，其餘則直道而行之是也。
		</region>
		<region typus="comment" subtype="注" id="8993" explains="8992">
○注：惻隱之心能如是，則其餘齊衰以下直道而行，盡自得也。似，謂容貌似其父母也。名，與親同。○音義：瞿，九遇反，下同。
		</region>
	</paragraph>
	<paragraph index="27">
		<region typus="comment" subtype="疏" id="8994" explains="8992,8993">
疏「免喪」至「是也」。○正義曰：「見似目瞿」者，謂既除喪之後，若見他人形狀似於其親，則目瞿然。○「聞名心瞿」者，聞他人所稱名與父名同，則心中瞿瞿然。上云「目瞿」，此應云「耳瞿」，而云「心瞿」者，但耳狀難明，因心至重，惻隱之慘，本瞿於心，故直云「心瞿」。○「必有以異於人也」者，謂免喪之後，弔死問疾，其顏色戚容必有殊異於無喪之人，餘行皆應如此。獨云「弔死問疾」者，以弔死問疾是哀痛之處。身又除喪，戚容應甚，故舉弔死問疾言也。○「其餘則直道而行之是也」者，其餘謂期親以下也，則直依喪之道理而行之，於義是也。父在為母，雖期年，亦從上三年之內也。
		</region>
	</paragraph>
	<paragraph index="28">
		<region typus="original" subtype="" id="8995" explains="">
祥，主人之除也。於夕為期，朝服。祥因其故服。
		</region>
		<region typus="comment" subtype="注" id="8996" explains="8995">
○注：為期，為祭期也。朝服以期，至明日而祥祭，亦朝服，始即吉，正祭服也。《喪服小記》曰「除成喪者，其祭也，朝服縞冠」是也。祭猶縞冠，未純吉也。既祭，乃服大祥素縞麻衣。《釋禫之禮》云「玄衣黃裳」，則是禫祭，玄冠矣。黃裳者，未大吉也。既祭，乃服禫服、朝服、綅冠。踰月吉祭，乃玄冠，朝服。既祭，玄端而居，復平常也。○音義：朝，直遙反，及下「武叔朝」皆同。禫，大感反。綅，息廉反，黑經白緯曰綅。
		</region>
	</paragraph>
	<paragraph index="29">
		<region typus="comment" subtype="疏" id="8997" explains="8995,8996">
疏「祥主」至「故服」。○正義曰：「祥，主人之除也」者，言祥謂祥祭之時，主人除服之節。○「於夕為期」者，謂於祥祭前夕，豫告明日祥祭之期。○「朝服」者，於此為期之時，主人著朝服，謂緇衣素裳，其冠則縞冠也。○「祥因其故服」者，謂明旦祥之時，主人因著其前夕故朝服也。○注「為期」至「常也」。○正義曰：「始即吉，正祭服也」者，以其往前居喪，今將除服，故云「始即吉」。於練祭之時，不著祭服。於此祥時，正著祭服，故云「正祭服」。此朝服謂之正祭服者，以諸侯、卿大夫朝服而祭，故《少牢禮》云「主人朝服」是也。按上《雜記》端衰、喪車皆無等，則祥後並禫服，尊卑上下無別，皆服此緇衣素裳也。此據諸侯、卿大夫言之，故云「正祭服」。引《喪服小記》者，證此經中「朝服」，是除成喪之服。云「祭猶縞冠，未純吉也」者，以純吉朝服玄冠。今著縞冠，故云「未純吉」。云「既祭，乃服大祥素縞麻衣」者，《間傳》文。以祥祭奪情，故朝服縞冠。祥祭雖訖，哀情未忘，其服稍重，故著縞冠素紕麻衣。引《釋禫之禮》者，是《變除禮》也。其禮云玄衣黃裳，既著玄衣，應著玄冠，故云「則是禫祭，玄冠」矣。云「黃裳者，未大吉也」者，以大吉當玄衣素裳。今用黃裳，故云「未大吉」。云「既祭，乃服禫服、朝服、綅冠」者，亦《變除禮》文。以祥祭之後乃著大祥素縞麻衣，故知禫祭之後亦著禫服、朝服、綅冠也。云「踰月吉祭，乃玄冠朝服」者，以《少牢》吉祭朝服故也。若天子諸侯以下，各依本官吉祭之服也。云「既祭，玄端而居，復平常也」者，謂既祭之後，同平常無事之時故也。從祥至吉，凡服有六祥。祭，朝服縞冠，一也。祥訖，素縞麻衣，二也。禫祭，玄冠黃裳，三也。禫訖，朝服綅冠，四也。踰月吉祭，玄冠朝服，五也。既祭，玄端而居，六也。
		</region>
	</paragraph>
	<paragraph index="30">
		<region typus="original" subtype="" id="8998" explains="">
子游曰：「既祥，雖不當縞者，必縞，然後反服。」
		</region>
		<region typus="comment" subtype="注" id="8999" explains="8998">
○注：謂有以喪事贈賵來者，雖不及時，猶變服，服祥祭之服以受之，重其禮也。其於此時始弔者，則衛將軍文子之為之是矣。反服，反素縞麻衣也。
		</region>
	</paragraph>
	<paragraph index="31">
		<region typus="comment" subtype="疏" id="9000" explains="8998,8999">
疏「子游」至「反服」。○正義曰：「既祥」，謂大祥之後有人以喪事來弔者。○「雖不當縞者」，謂來弔者既晚，不正當祥祭縞冠之時。○「必縞，然後反服」者，主人必須反著此祥服縞冠受來弔者之禮，然後反服大祥素縞麻衣之服。○注「謂有」至「麻衣」。○正義曰：知此「以喪事贈賵來」者，若其由未來，今始弔者，雖禫祭除喪之後，猶練冠而受弔，則衛將軍文子之子是也。練重，於此禫祭之前，主人尚吉而受禮。明此來者，是於前先已來，今重至，故主人著縞冠，輕於練冠也。云「其於此時始弔者，則衛將軍文子之為之」者，鄭云此者，證其來雖在後，其實事不同，衛將軍文子之子是除喪服之後始來弔。此據於先已來弔之，後始來贈賵也。云「反服，反素縞麻衣」者，鄭恐反服，反吉服之服，此謂禫祭之前，故知反服素縞麻衣也。
		</region>
	</paragraph>
	<paragraph index="32">
		<region typus="original" subtype="" id="9001" explains="">
當袒，大夫至，雖當踊，絕踊而拜之，反，改成踊，乃襲。
		</region>
		<region typus="comment" subtype="注" id="9002" explains="9001">
○注：尊大夫來，至則拜之，不待事已也。更成踊者，新其事也。○音義：袒音但。
		</region>
		<region typus="original" subtype="" id="9003" explains="">
於士，既事成踊，襲而後拜之，不改成踊。
		</region>
		<region typus="comment" subtype="注" id="9004" explains="9003">
○注：於士，士至也。事謂大小斂之屬。
		</region>
	</paragraph>
	<paragraph index="33">
		<region typus="comment" subtype="疏" id="9005" explains="9001,9002,9003,9004">
疏「當袒」至「成踊」。○正義曰：此一節明士有喪，大夫及士來弔之禮。○「當袒，大夫至」者，謂士有喪，當袒之時，而大夫來弔也。崔云：「謂斂竟時也。」○「雖當踊」者，假令大夫至，當主人踊時也。○「絕踊而拜之」者，主人則絕止踊而拜此大夫也。○「反，改成踊」者，反，還也。改，更也。拜大夫竟，而反還先位，更為踊，而始成踊，尊大夫之來，欲新其事也。故云「反，改成踊」。按《檀弓》云「大夫弔，當事而至則辭焉」，是當大夫絕踊，則士大小斂時，主人不出，故辭大夫也。今此云「絕踊而拜之」，故知是斂已竟，當其袒踊時出之也。○「乃襲者」，謂更成踊竟，乃襲初袒之衣也。此云「乃襲」，則知鄉者止踊拜大夫時未襲也。○「於士，既事成踊」者，既，猶畢也。若當主人有大小斂諸事，而士來弔，則主人畢事竟而成踊，不即出拜也。然士言既事，則大夫亦然。大夫言絕踊，則士固不絕踊也。○「襲而後拜之」者，成踊畢而襲，襲畢乃拜之也。○「不改成踊」者，拜之而止，不更為成踊也。
		</region>
	</paragraph>
	<paragraph index="34">
		<region typus="original" subtype="" id="9006" explains="">
上大夫之虞也，少牢；卒哭成事，附，皆大牢。下大夫之虞也，犆牲；卒哭成事，附，皆少牢。
		</region>
		<region typus="comment" subtype="注" id="9007" explains="9006">
○注：卒哭成事，附，言皆，則卒哭成事，附，與虞異矣。下大夫虞以犆牲，與士虞禮同與？○音義：犆音持。同與，音餘。
		</region>
	</paragraph>
	<paragraph index="35">
		<region typus="comment" subtype="疏" id="9008" explains="9006,9007">
疏「上大」至「少牢」。○正義曰：上大夫平常吉祭，其禮少牢。虞依平常禮，故用少牢也。○「卒哭成事，附，皆大牢」者，卒哭謂之成事，成事，成吉事也。故云「卒哭成事」。附，附廟也。○音義：此二祭皆大，並加一等，故皆大牢也。○「下大夫之虞也，犆牲」者，下大夫吉祭，用少牢。今虞祭降一等，用犆牲。○「卒哭成事，附，皆少牢」者，依平常吉祭禮也。不云「遣奠加」者，略可知也。○注「卒哭」至「異矣」。○正義曰：鄭以《士虞禮》云：「三虞卒哭，他，用剛日。」先儒以此三虞、卒哭同是一事，鄭因此經云「上大夫虞用少牢，卒哭用大牢」，其牢既別，明卒哭與虞不同。鄭引此文破先儒之義，故云「卒哭成事，與虞異矣」。
		</region>
	</paragraph>
	<paragraph index="36">
		<region typus="original" subtype="" id="9009" explains="">
祝稱卜葬虞，子孫曰「哀」，夫曰「乃」，兄弟曰「某」，卜葬其兄弟曰「伯子某」。
		</region>
		<region typus="comment" subtype="注" id="9010" explains="9009">
○注：祝稱卜葬虞者，卜葬，卜虞，祝稱主人之辭也。孫謂為祖後者，稱曰「哀孫某卜葬其祖某甫」。夫曰「乃某卜葬其妻某氏」。兄弟相為卜，稱名而已。○音義：祝，之六反，徐之又反。稱，昌升反，徐尺證反。
		</region>
	</paragraph>
	<paragraph index="37">
		<region typus="comment" subtype="疏" id="9011" explains="9009,9010">
疏「祝稱」至「子某」。○正義曰：謂卜葬擇日，而卜人祝龜所稱主人之辭也。而云葬虞者，虞用葬日，故並言「葬虞」也。○「子孫曰哀」者，若子卜葬父，則祝辭稱云「哀子某卜葬某父某甫」。若孫卜葬祖，則祝辭稱云「哀孫某卜葬某祖某甫」。○「夫曰乃」者，若夫卜葬其妻，則祝辭云「乃某卜葬某妻某氏」。乃者，言之助也。妻卑，故假助句以明夫之尊也。○「兄弟曰某，卜葬其兄弟曰伯子某」者，若兄弟相為，其弟為兄，則祝辭云「某卜葬兄伯子某」。若兄為弟，則云「某卜葬其弟某」。兄弟稱名，則子孫與夫皆稱名，故鄭注於子孫通稱可知也。
		</region>
	</paragraph>
	<paragraph index="38">
		<region typus="original" subtype="" id="9012" explains="">
古者貴賤皆杖。叔孫武叔朝，見輪人以其杖關轂而輠輪者，於是有爵而後杖也。
		</region>
		<region typus="comment" subtype="注" id="9013" explains="9012">
○注：記庶人失禮所由始也。叔孫武叔，魯大夫叔孫州仇也。輪人，作車輪之官。○音義：關轂，工木反。輠，胡罪反，又胡瓦反，又胡管反，回也。仇音求。
		</region>
	</paragraph>
	<paragraph index="39">
		<region typus="comment" subtype="疏" id="9014" explains="9012,9013">
疏「古者」至「杖也」。○正義曰：此一節記庶人失禮所由。○「以其杖關轂而輠輪」者，關，穿也；輠，回也。謂作輪之人，以扶病之杖關穿車轂中而回轉其輪。○「於是有爵而後杖也」者，以其爵位既尊，其杖不鄙褻而許用也。
		</region>
	</paragraph>
	<paragraph index="40">
		<region typus="original" subtype="" id="9015" explains="">
鑿巾以飯，公羊賈為之也。
		</region>
		<region typus="comment" subtype="注" id="9016" explains="9015">
○注：記士失禮所由始也。士親飯，必發其巾，大夫以上，賓為飯焉，則有鑿巾。○音義：鑿，在各反。飯，扶晚反，注同。
		</region>
	</paragraph>
	<paragraph index="41">
		<region typus="comment" subtype="疏" id="9017" explains="9015,9016">
疏「鑿巾」至「之也」。○正義曰：亦記士失禮所由也。飯，含也。大夫以上貴，故使賓為其親含，恐尸為賓所憎穢，故設巾覆尸面，而當口鑿穿之，令含得入口也。而士賤，不得使賓，則子自含其親，不得憎穢之，故不得鑿巾，但露面而含耳。於是公羊賈是士，自含其親，而用鑿巾，則是自憎穢其親，故為失禮也。
		</region>
	</paragraph>
	<paragraph index="42">
		<region typus="original" subtype="" id="9018" explains="">
冒者何也？所以揜形也。自襲以至小斂，不設冒則形，是以襲而后設冒也。
		</region>
		<region typus="comment" subtype="注" id="9019" explains="9018">
○注：言設冒者，為其形人將惡之也。襲而設冒，言後，衍字耳。○音義：冒，莫報反，下及注同。揜，於儉反。惡，烏路反。
		</region>
	</paragraph>
	<paragraph index="43">
		<region typus="comment" subtype="疏" id="9020" explains="9018,9019">
疏「冒者」至「冒也」。○正義曰：此一經論設冒之事。○「冒者何也」者，記人自問何以須冒。○「所以揜形也」者，記者自答，言冒所以揜蓋尸形。○「自襲以至小斂，不設冒則形」者，若未襲之前，始死，事須沐浴。自既襲以後以至小斂之前，雖已著衣，若不設冒，則尸象形見，為人所惡。○「是以襲而後設冒也」，言後者，衍字也。襲則設冒，至小斂之前，則以衣總覆於冒上。皇氏云「大斂脫冒」，未之聞也。
		</region>
	</paragraph>
	<paragraph index="44">
		<region typus="original" subtype="" id="9021" explains="">
或問於曾子曰：「夫既遣而包其餘，猶既食而裹其餘與？君子既食則裹其餘乎！」
		</region>
		<region typus="comment" subtype="注" id="9022" explains="9021">
○注：言遣既奠而又包之，是與食於人、已而裹其餘將去何異與？君子寧為是乎？言傷廉也。○音義：遣，棄戰反，注同。裹音果。與音餘，「何異與」同。
		</region>
		<region typus="original" subtype="" id="9023" explains="">
曾子曰：「吾子不見大饗乎？夫大饗，既饗，卷三牲之俎歸於賓館。父母而賓客之，所以為哀也。子不見大饗乎？」
		</region>
		<region typus="comment" subtype="注" id="9024" explains="9023">
○注：既饗歸賓俎，所以厚之也。言父母家之主，今賓客之，是孝子哀親之去也。○音義：見如字。夫音扶。卷，紀轉反，又厥挽反。歸如字，徐音匱，注同。
		</region>
	</paragraph>
	<paragraph index="45">
		<region typus="comment" subtype="疏" id="9025" explains="9021,9022,9023,9024">
疏「或問」至「饗乎」。○正義曰：此一節明或人問曾子喪之遣奠之事。○「夫既遣而包其餘，猶既食而裹其餘與」者，或人問曾子云：喪禮既設遣奠，事畢，而包裹遣奠之餘，載車之而去，猶如生人於他家既食訖、而裹其餘相似乎？故云與。○「君子既食，則裹其餘乎」者，或人云：君子於他家既食之後，則更裹其餘食去乎？「寧有是也」，不應如此。既設遣奠，亦不應包餘而去。○「曾子曰：吾子不見大饗乎」者，曾子答或人之問。吾，我也。子，男子美稱。《儀禮》注云：「言我子，相親之辭也。」謂或人為吾子，豈不見大饗賓客之禮乎？○「夫大饗，既饗，卷三牲之俎歸於賓館」者，謂大饗賓客既畢，主人卷斂三牲俎上之肉，歸於賓館。○「父母而賓客之，所以為哀也」者，己家父母今日既去，遂同賓客之疏，是孝子所以悲哀也。為此之故，包遣奠而去。○「子不見大饗乎」者，重結前文，以語或人也。
		</region>
	</paragraph>
	<paragraph index="46">
		<region typus="original" subtype="" id="9026" explains="">
非為人喪，問與？賜與？
		</region>
		<region typus="comment" subtype="注" id="9027" explains="9026">
○注：此上滅脫，未聞其首云何。是言非為人喪而問之與？人喪而賜之與？問，遺也。久無事曰問。○音義：為，于偽反，注及下注「為母」、「為姑姊妹」皆同。問與、賜與，並音餘，注皆同。脫音奪，下同。遺，於季反，下文皆同。
		</region>
	</paragraph>
	<paragraph index="47">
		<region typus="comment" subtype="疏" id="9028" explains="9026,9027">
疏「非為」至「賜與」。○正義曰：鄭云「此上滅脫，未聞其首云何」，此語接上之辭。與，語助也。豈非為人有喪而問遺之與？人之有喪而賜與之與？平敵則問，卑下則賜，故云「問與、賜與」。
		</region>
	</paragraph>
	<paragraph index="48">
		<region typus="original" subtype="" id="9029" explains="">
三年之喪，以其喪拜，非三年之喪，以吉拜。
		</region>
		<region typus="comment" subtype="注" id="9030" explains="9029">
○注：謂受問、受賜者也。稽顙而後拜，曰喪拜。拜而後稽顙，曰吉拜。
		</region>
	</paragraph>
	<paragraph index="49">
		<region typus="comment" subtype="疏" id="9031" explains="9029,9030">
疏「三年」至「吉拜」。○正義曰：從上問與、賜與以下至遺人可也，皆明在喪受問遺之事。此一經論身有喪，拜謝之禮。○「三年之喪，以其喪拜」者，謂父母、長子也。其實杖期以上，皆為喪拜。非三年之喪，以吉拜者，謂不杖期。以下此義已備在《檀弓》疏。
		</region>
	</paragraph>
	<paragraph index="50">
		<region typus="original" subtype="" id="9032" explains="">
三年之喪，如或遺之酒肉，則受之，必三辭。主人衰絰而受之。
		</region>
		<region typus="comment" subtype="注" id="9033" explains="9032">
○注：受之必正服，明不苟於滋味。○音義：必三，如字，又息暫反。
		</region>
	</paragraph>
	<paragraph index="51">
		<region typus="comment" subtype="疏" id="9034" explains="9032,9033">
疏「三年」至「受之」。○正義曰：「如或遺之酒肉」至「主人衰絰而受之」者，雖受之，猶不得食也。尊者食之，乃得食肉，猶不得飲酒，故《喪大記》云「既葬，若君食之，則食之，大夫、父之友食之，則食之矣。不辟粱肉，若有酒醴則辭」是也。
		</region>
	</paragraph>
	<paragraph index="52">
		<region typus="original" subtype="" id="9035" explains="">
如君命，則不敢辭，受而薦之。
		</region>
		<region typus="comment" subtype="注" id="9036" explains="9035">
○注：薦於廟，貴君之禮。
		</region>
		<region typus="original" subtype="" id="9037" explains="">
喪者不遺人。人遺之，雖酒肉，受也。從父、昆弟以下，既卒哭，遺人可也。
		</region>
		<region typus="comment" subtype="注" id="9038" explains="9037">
○注：言齊斬之喪重，志不在施惠於人。○音義：施，始豉反。
		</region>
		<region typus="original" subtype="" id="9039" explains="">
縣子曰：「三年之喪如斬，期之喪如剡。」
		</region>
		<region typus="comment" subtype="注" id="9040" explains="9039">
○注：言其痛之惻怛有淺深也。○音義：縣音玄。期音基，下同。剡，徐以漸反。怛，旦末反。
		</region>
		<region typus="original" subtype="" id="9041" explains="">
期之喪，十一月而練，十三月而祥，十五月而禫。
		</region>
		<region typus="comment" subtype="注" id="9042" explains="9041">
○注：此謂父在為母也。當在「練則弔」上，爛脫在此。○音義：禫，大感反。
		</region>
		<region typus="original" subtype="" id="9043" explains="">
三年之喪，雖功衰，不弔，自諸侯達諸士。如有服而將往哭之，則服其服而往。
		</region>
		<region typus="comment" subtype="注" id="9044" explains="9043">
○注：功衰，既練之服也。諸侯服新死者之服而往哭，謂所不臣也。
		</region>
		<region typus="original" subtype="" id="9045" explains="">
練則弔。
		</region>
		<region typus="comment" subtype="注" id="9046" explains="9045">
○注：父在為母功衰，可以弔人者，以父在，故輕於出也。然則凡齊衰十一月，皆可以出矣。
		</region>
		<region typus="original" subtype="" id="9047" explains="">
既葬，大功，弔，哭而退，不聽事焉。
		</region>
		<region typus="comment" subtype="注" id="9048" explains="9047">
○注：聽，猶待也。事，謂襲、斂、執綍之屬。○音義：綍音弗。
		</region>
		<region typus="original" subtype="" id="9049" explains="">
期之喪未葬，弔於鄉人，哭而退，不聽事焉。功衰，弔，待事，不執事。
		</region>
		<region typus="comment" subtype="注" id="9050" explains="9049">
○注：謂為姑、姊妹無主，殯不在己族者。○「功衰，弔」，本又作「大功衰，弔」。庾云「有大字，非」。
		</region>
		<region typus="original" subtype="" id="9051" explains="">
小功緦，執事，不與於禮。
		</region>
		<region typus="comment" subtype="注" id="9052" explains="9051">
○注：禮，饋奠也。○音義：與音預，下文注「不與」同。
		</region>
		<region typus="original" subtype="" id="9053" explains="">
相趨也，出宮而退。相揖也，哀次而退。相問也，既封而退。相見也，反哭而退。朋友，虞、附而退。
		</region>
		<region typus="comment" subtype="注" id="9054" explains="9053">
○注：此弔者恩薄厚、去遲速之節也。相趨，謂相聞姓名，來會喪事也。相揖，嘗會於他也。相問，嘗相惠遺也。相見，嘗執摯相見也。附，皆當為祔。○音義：封，彼驗反，又如字。摯音至。
		</region>
		<region typus="original" subtype="" id="9055" explains="">
弔，非從主人也。四十者執綍。
		</region>
		<region typus="comment" subtype="注" id="9056" explains="9055">
○注：言弔者必助主人之事。從，猶隨也。成人，二十以上至四十，丁壯時。
		</region>
		<region typus="original" subtype="" id="9057" explains="">
鄉人，五十者從反哭，四十者待盈坎。
		</region>
		<region typus="comment" subtype="注" id="9058" explains="9057">
○注：非鄉人，則長少皆反。優，遠也。坎或為壙。○音義：坎，口敢反，下同。長少，丁丈反；下詩詔反。壙，苦晃反，又音曠。
		</region>
	</paragraph>
	<paragraph index="53">
		<region typus="comment" subtype="疏" id="9059" explains="9035,9036,9037,9038,9039,9040,9041,9042,9043,9044,9045,9046,9047,9048,9049,9050,9051,9052,9053,9054,9055,9056,9057,9058">
疏「三年」至「盈坎」。○正義曰：從此以下，至「待盈坎」，明弔喪之節，各隨文解之。○「三年之喪，雖功衰，不弔」者，謂重喪小祥後衰與與大功同，故曰「功衰」。衰雖外輕，而痛猶內重，故不得弔人也。○「自諸侯達諸士」者，貴賤同然，故云「自諸侯達諸士也」。○「如有服而將往哭之，則服其服而往」者，亦貴賤同也。如有服，謂有五服之親喪，功衰雖不弔人，若自有五服之親喪，則往哭之。將往哭，則不著已功衰，而依彼親之節以服之，申於骨肉之情故也。故云「則服其服而往」也。但著彼服，不著已功衰也。賀瑒云：「若新死者服輕，則不為之制服。雖不為重，變而為之制服。往奔喪哭之，則蹔服所制之服。往彼哭之事畢，反服故服也。」庾氏云：「將往哭之，乃服其服者，謂小功以下之親輕也。始聞喪，不能為之制服，至於往哭弔，乃服其服。」注《要記》通之已祥。皇氏云：「此文雖在功衰之下，而實通初喪也。假令初喪而有五屬之親死，則亦蹔服五服之服而往彼哭也。」上云「自諸侯達諸士」，然諸侯絕期，不應有諸親始死服。今云「服其服而往」，當是敵體。及所不臣者，謂始封君，不臣諸父昆弟也。故鄭明之也。○「期之喪十一月而練，十三月而祥，十五月而禫」者，此禫杖期，主謂父在為母，亦備二祥節也。文本應在「服而往」下，爛脫故在此。○「練則弔」者，謂至十一月小祥後，而可出弔人也。○注「父在」至「出矣」。○正義曰：此「練則弔」又承「十一月練」之下，故知是父在為母，以經云練，故云「功衰」也。大祥始除衰杖而練，得弔人者，以父在為母，故輕於出，言得出也。以母喪至練，父在而得出，則其餘喪，雖無父亦得出也。母既可矣，諸父灼然。○「既葬，大功」者，謂身有大功之喪，既葬之後，往弔他喪。○「弔，哭而退，不聽事焉」者，謂弔，哭既畢而即退去，不待主人襲斂之事。期喪練，弔則亦然也。○「期之喪未葬，弔於鄉人，哭而退，不聽事焉」者，謂姑、姊妹無主，為之服期喪，未至於葬，往弔於鄉人之喪，哭畢則退，不聽待主人襲斂之事焉。○「功衰，弔，待事，不執事」者，謂此姑、姊妹等期喪至既，葬受以大功衰，謂之功衰。至此之後，若弔於鄉人，其情稍輕於未葬之前，得待主人襲斂之事，但不親自執事。此云「功衰」，他本或云「大功衰」。今按，鄭注在此文下云「謂為姑、姊妹無主」，則此功衰還是姑、姊妹無主之功衰，不得別云「大功」也。皇氏云：「有大字者，誤也。」○注「謂為姑姊妹無主，殯不在已族者」。○正義曰：經直云「期喪」，鄭知是「姑姊妹無主」者，以前云大功既葬，始得弔人。今此經期喪未葬，已得弔人，明知此期服輕，故知是「姑姊妹無主，殯不在已族」者。女未廟見，反葬女氏之黨。此姑、姊妹巳於他族成婦日久，但夫既蚤死，故擯在夫族。○「小功緦，執事，不與於禮」者，執事，殯相也。禮，饋奠也。緦、小功服輕，故未葬便可弔人，今不論鄉人之同異也。亦為彼擯相，但不得助彼饋奠耳。按《曾子問》云：「廢喪服，可以與於饋奠之事乎？」孔子曰：「說衰與奠，非禮也，以擯相可也。」是擯相輕而饋奠重也。○「相趨」至「而退」，此以下明凡弔者恩之厚薄，去留遲速之節也。○「相趨也，出宮而退」者，相趨，謂與孝子本不相識，但相聞姓名，而來會趨喪也。情既輕，故柩出廟之宮門而遂去。○「相揖也，哀次而退」者，相揖，謂經會他處，已相揖者也。恩微深，故待柩出至大門外之哀次而退去也。○「相問也，既封而退」者，相問，謂曾相餉遺，恩轉深，故至窆竟而退也。○「相見也，反哭而退」者，相見，謂身輕自執摯相詣往來，恩轉厚，故至葬竟，孝子反哭還至家時而退也。○「朋友，虞附而退」者，朋友疇昔情重，生死同殷，故至主人虞附而退也。然與死者相識，其禮亦當有弔。禮，知生者弔，知死者傷。今注云弔，則知是弔生人也。○「弔非」至「盈坎」。此一節論助葬及執事反哭之節。言弔喪者本是來助事，非為空隨從主人而已。故云「非從主人也」。○「四十者執綍」者，既助主人，故使年二十以上至四十強壯者，皆執綍也。○「鄉人五十者從反哭」者，鄉人，同鄉之人也。五十始衰，故待主人窆竟而孝子反哭。故鄉人助葬，老者亦從孝子反也。○「四十者待盈坎」者，謂窆竟以土盈滿其坎，四十強壯，不得即反，故醋芰滿坎而反也。若非鄉人，則無問長少，皆從主人歸，優饒遠者。
		</region>
	</paragraph>
	<paragraph index="54">
		<region typus="original" subtype="" id="9060" explains="">
喪食雖惡，必充飢，飢而廢事，非禮也。飽而忘哀，亦非禮也。視不明，聽不聰，行不正，不知哀，君子病之。故有疾飲酒食肉，五十不致毀，六十不毀，七十飲酒食肉，皆為疑死。
		</region>
		<region typus="comment" subtype="注" id="9061" explains="9060">
○注：病，猶憂也。疑，猶恐也。○音義：視如字，徐市志反。為，于偽反，注「為食父」、「為王父母」、「以為」、「亦為」、「不為」並同。
		</region>
		<region typus="original" subtype="" id="9062" explains="">
有服，人召之食，不往。大功以下，既葬，適人，人食之，其黨也食之，非其黨弗食也。
		</region>
		<region typus="comment" subtype="注" id="9063" explains="9062">
○注：往而見食，則可食也。為食而往，則不可。黨，猶親也。非親而食，則是食於人無數也。○音義：人食之，音嗣，注「見食」同。
		</region>
		<region typus="original" subtype="" id="9064" explains="">
功衰，食菜果，飲水漿，無鹽、酪，不能食食。鹽、酪可也。
		</region>
		<region typus="comment" subtype="注" id="9065" explains="9064">
○注：功衰，齊、斬之末也。酪，酢。○音義：酪音洛。食食，上如字，下音嗣。酢，七故反。，才代反。
		</region>
		<region typus="original" subtype="" id="9066" explains="">
孔子曰：「身有瘍則浴，首有創則沐，病則飲酒食肉。毀瘠為病，君子弗為也。毀而死，君子謂之無子。」
		</region>
		<region typus="comment" subtype="注" id="9067" explains="9066">
○注：毀而死，是不重親。○音義：瘍音羊。創，初良反。
		</region>
	</paragraph>
	<paragraph index="55">
		<region typus="comment" subtype="疏" id="9068" explains="9060,9061,9062,9063,9064,9065,9066,9067">
疏「喪食」至「無子」。○注「非親而食，則是食於人無數也」。○正義曰：解所以非親不食義也。夫親族不多，食，則其食有限。若非類而輒食，則無復限數，必忘哀也。
		</region>
	</paragraph>
	<paragraph index="56">
		<region typus="original" subtype="" id="9069" explains="">
非從柩與反哭，無免於堩。
		</region>
		<region typus="comment" subtype="注" id="9070" explains="9069">
○注：言喪服出入，非此二事皆冠也。免，所以代冠，人於道路，不可以無飾。堩，道路。○音義：免音問，注同。堩，古鄧反。
		</region>
	</paragraph>
	<paragraph index="57">
		<region typus="comment" subtype="疏" id="9071" explains="9069,9070">
疏「非從」至「於堩」。○正義曰：「從柩」，謂孝子送葬從柩去時也。「與反哭」，謂葬竟孝子還時也。堩，道路也。道路不可無飾，故孝子唯送葬從柩去時及葬竟還、反哭時，於道得免而行。自非此二條，則不得免於道路也。此謂葬近而反哭者。若葬遠反哭，在路則著冠，至郊則乃反著免，故《小記》云「遠葬者比反哭者，皆冠，及郊而後免」是也。
		</region>
	</paragraph>
	<paragraph index="58">
		<region typus="original" subtype="" id="9072" explains="">
凡喪，小功以上，非虞、附、練、祥無沐浴。
		</region>
		<region typus="comment" subtype="注" id="9073" explains="9072">
○注：言不有飾事則不沐浴。
		</region>
	</paragraph>
	<paragraph index="59">
		<region typus="comment" subtype="疏" id="9074" explains="9072,9073">
疏「凡喪」至「沐浴」。○正義曰：凡居喪之禮，自小功以上恩重哀深，自宜去飾。以沐浴是自飾，故不有此數條祭事，則不自飾。言「小功以上」，則至斬同。然各在其服限如此耳。練祥不主大功、小功也。若三年之喪，虞祭之時但沐浴不櫛，故《士虞禮》云「沐浴不櫛」，鄭注云「唯三年之喪不櫛，期以下櫛可也」。又《士虞禮》云：「明日，以其班祔，沐浴，櫛。」注云：「彌自飾。」此雖士禮，明大夫以上亦然。
		</region>
	</paragraph>
	<paragraph index="60">
		<region typus="original" subtype="" id="9075" explains="">
疏衰之喪，既葬，人請見之則見，不請見人。小功，請見人可也。大功不以執摯，唯父母之喪，不辟涕泣而見人。
		</region>
		<region typus="comment" subtype="注" id="9076" explains="9075">
○注：言重喪不行求見人爾。人來求見己，亦可以見之矣。不辟涕泣，言至哀無飾也。○音義：辟音避，注同。
		</region>
	</paragraph>
	<paragraph index="61">
		<region typus="comment" subtype="疏" id="9077" explains="9075,9076">
疏「疏衰」至「見人」。○正義曰：此一節明在喪與人相見之義。○「小功，請見人可也」者，輕，可請見於人。然言小功可，則大功不可也。此小功文承疏衰、既葬之下，則此小功亦謂既葬也。凡言見人者，謂與人尋常相見，不論執摯之事。故云父母之喪，不辟涕泣而見人，是尋常相見也。而皇氏以為見人謂執摯相見，若然，父母之喪，豈謂執摯見人乎？皇氏則非也。
		</region>
	</paragraph>
	<paragraph index="62">
		<region typus="original" subtype="" id="9078" explains="">
三年之喪，祥而從政。期之喪，卒哭而從政。九月之喪，既葬而從政。小功緦之喪，既殯而從政。
		</region>
		<region typus="comment" subtype="注" id="9079" explains="9078">
○注：以《王制》言之，此謂庶人也。從政，從為政者，教令謂給繇役。○音義：期音基。繇音遙，本又作傜。
		</region>
	</paragraph>
	<paragraph index="63">
		<region typus="comment" subtype="疏" id="9080" explains="9078,9079">
疏注「以王」至「繇役」。○正義曰：按《王制》云：「父母之喪，三年不從政。齊衰大功，三月不從政。」此云「期之喪，卒哭而從政。九月之喪，既葬而從政」，與《王制》不同者，此庶人，依士禮，卒哭與既葬同三月，故《王制》省文，總云「三月」也。若大夫、士三年之喪期不從政，是正禮也；卒哭，金革之事無辟，是權禮也。
		</region>
	</paragraph>
	<paragraph index="64">
		<region typus="original" subtype="" id="9081" explains="">
曾申問於曾子曰：「哭父母有常聲乎？」曰：「中路嬰兒失其母焉，何常聲之有？」
		</region>
		<region typus="comment" subtype="注" id="9082" explains="9081">
○注：嬰，猶鷖彌也，言其若小兒亡母啼號，安得常聲乎？所謂哭不偯。○音義：鷖，於奚反。彌，五兮反，一音迷。啼，徒奚反，本又作諦，同。號，徐本作唬，胡刀反。偯，於豈反，下同，《說文》作{依心}。
		</region>
	</paragraph>
	<paragraph index="65">
		<region typus="original" subtype="" id="9083" explains="">
卒哭而諱。
		</region>
		<region typus="comment" subtype="注" id="9084" explains="9083">
○注：自此而鬼神事之，尊而諱其名。
		</region>
		<region typus="original" subtype="" id="9085" explains="">
王父母、兄弟、世父、叔父、姑、姊妹，子與父同諱。
		</region>
		<region typus="comment" subtype="注" id="9086" explains="9085">
○注：父為其親諱，則子不敢不從諱也。謂王父母以下之親諱，是謂士也。天子、諸侯諱群祖。
		</region>
		<region typus="original" subtype="" id="9087" explains="">
母之諱，宮中諱。妻之諱，不舉諸其側。與從祖昆弟同名，則諱。
		</region>
		<region typus="comment" subtype="注" id="9088" explains="9087">
○注：母之所為其親諱，子孫於宮中不言。妻之所為其親諱，夫於其側亦不言也。孝子聞名心瞿，凡不言人諱者，亦為其相感動也。子與父同諱，則子可盡曾祖之親也。從祖昆弟在其中，於父輕，不為諱；與母、妻之親同名重，則諱之。
		</region>
	</paragraph>
	<paragraph index="66">
		<region typus="comment" subtype="疏" id="9089" explains="9083,9084,9085,9086,9087,9088">
疏「卒哭而諱」至「則諱」。○正義曰：此一節論親戚死亡諱辟名之事，各隨文解之。○「卒哭而諱」者，謂卒哭之前，猶以生禮事之。卒哭之後，去生漸遠，以鬼道事之，故諱其名。○「王父母」者，謂父之王父母，於己為曾祖父母，正服小功，不合諱也。以父為之諱，故子亦自於父而諱之。「兄弟」者，是父之兄弟，於己為伯叔，正服期，父亦為之期，是子與父同是有諱也。「世父、叔父」者，是父之世父、叔父，於己是從祖也，正服小功，不合諱。以父為之諱，故己從父而諱。「姑」者，謂父之姑也，於己為從祖姑，在家正服小功，出嫁緦麻，不合諱。以父為之諱，故己從父而諱。「姊妹」者，謂父之姊妹，於己為姑。在家正服期，出嫁大功九月，是己與父同為之諱也。○「子與父同諱」者，言此等之親，子之與父同為之諱。○注「父為」至「群祖」。○正義曰：云「父為其親諱，則子不敢不從諱也」者，謂父之王父母、世父、叔父及姑等於己小功以下，不合諱，但父為之諱，故子不敢不從諱。其父之兄弟及姊妹己為合諱，不假從父而諱。鄭此注者，據己不合諱者而言之也。云「謂王父母以下之親諱，是謂士也」者，此士者，謂父身也。以父身是士，故諱王父。若是庶人子，不逮事父母，則不諱王父母也。直云「王父母以下」足矣，復云「之親諱」者，父之世父，叔父與姑等皆是王父所生，今為之諱，故云「王父母以下之親諱」也。云「天子諸侯諱群祖」者，以其「天子七廟，諸侯五廟」，故知諱群祖。○「母之諱，宮中諱」者，謂母所為其親諱，其子於一宮之中，為諱而不言也。○「妻之諱，不舉諸其側」者，謂妻諸親之諱，其夫不得稱舉其辭於其妻之側，但不得在側言之，則於宮中、遠處得言之也。○「與從祖昆弟同名，則諱」者，謂母與妻二者之諱與己從祖昆弟名同，則為之諱。不但宮中、旁側，其在餘處皆諱之。○注「子與」至「諱之」。○正義曰：云「子與父同諱，則子可盡曾祖之親也」者，父為王父諱，於子則為曾祖父之伯叔及姑，則是子曾祖之親，故云「子與父同諱，則子不盡曾祖之親也」，前經所云者是也。云「從祖昆弟在其中」者，從祖昆弟共同曾祖之親，故云「在其中」。云「於父輕，不為諱」者，從祖昆弟於父言之，是父之同堂兄弟子也。父服小功，不為之諱，己又不得從父而諱。若「與母、妻之親同名重，則諱之」，重，謂重累，謂母、妻諱與從祖昆弟名相重累，則諱之。不但為母、妻而諱，若從祖昆弟身死，亦為諱。故云於父輕，不為之諱；與母、妻之親同名重，則諱之。觀檢注意，是為從祖昆弟諱而生文也。
		</region>
	</paragraph>
	<paragraph index="67">
		<region typus="original" subtype="" id="9090" explains="">
以喪冠者，雖三年之喪可也。既冠於次，入哭踊三者三，乃出。
		</region>
		<region typus="comment" subtype="注" id="9091" explains="9090">
○注：言雖者，明齊衰以下，皆可以喪冠也。始遭喪，以其冠月，則喪服因冠矣。非其冠月，待變除卒哭而冠。次，廬也。雖，或為唯。○音義：冠，古亂反，下及注皆同。三，息暫反。
		</region>
	</paragraph>
	<paragraph index="68">
		<region typus="comment" subtype="疏" id="9092" explains="9090,9091">
疏「以喪」至「乃出」。○正義曰：自此以下，明遭喪冠取之節，今各隨文解之。○「以喪冠者，雖三年之喪可也」者，謂將欲加冠而值其喪，則當成服之時，因喪服加冠。非但輕服得冠，雖有三年重喪亦可為。因喪服而冠，故云「可也」。○「既冠於次」者，此謂加冠於廬次之中。若齊衰以下，加冠於次捨之處。○「入哭踊三者三，乃出」者，謂既冠之後，入於喪所，哭而跳踊。謂每哭一節而三踊，如此者三，凡為九踊，乃出就次所。○注「言雖」至「廬也」。○正義曰：經云「雖三年之喪可也」，故知三年以下，皆得因喪而冠也。云「始遭喪，以其冠月，則喪服因冠矣」者，知當冠月則喪服因冠者，以《曾子問》云：將冠子未及期日而有齊衰、大功、小功之喪，則因喪服而冠。言未及期日，期及月，可知但未及冠之日耳。以此言之，知冠月則可冠也。云「非其冠月，待變除卒哭而冠」者，按《夏小正》二月「綏多士女」，是冠用二月。假令正月遭喪，則二月不得因喪而冠，必待變除受服之節乃可冠矣。云「次廬也」者，據重服而言也。
		</region>
	</paragraph>
	<paragraph index="69">
		<region typus="original" subtype="" id="9093" explains="">
大功之末，可以冠子，可以嫁子。父小功之末，可以冠子，可以嫁子，可以取婦。己雖小功，既卒哭，可以冠，取妻，下殤之小功則不可。
		</region>
		<region typus="comment" subtype="注" id="9094" explains="9093">
○注：此皆謂可用吉禮之時。父大功卒哭，而可以冠子、嫁子。小功卒哭，而可以取婦。己大功卒哭，而可以冠子，小功卒哭，而可以取妻，必偕祭乃行也。下殤小功，齊衰之親，除喪而後可為昏禮。凡冠者，其時當冠，則因喪而冠之。○音義：取，七住反，又如字。
		</region>
	</paragraph>
	<paragraph index="70">
		<region typus="comment" subtype="疏" id="9095" explains="9093,9094">
疏「大功」至「不可」。○正義曰：「大功之末，可以冠子，可以嫁子」者，末謂卒哭之後，謂已有大功之喪，既卒哭，可以冠子、嫁子也。○「父小功之末，可以冠子，可以嫁子，可以取婦」者，謂父有小功，喪末可以冠子，可以嫁子，可以取婦。「大功之末」，云身不云父；「小功之末」，云父不以身，互而相通。是嫁及冠，於身大功之末，可以冠子、嫁子。小功之末，非但得冠子、嫁子，復可取婦。所以取婦必在小功之末者，以取婦有酒食之會，集鄉黨僚友，涉近歡樂，故小功之末乃可得為也。○「己雖小功，既卒哭，可以冠，取妻」者，以前文云「父小功之末，可以取婦」，恐己有小功，於情為重，不得冠、取，故云己身雖同有小功，既卒哭之後，可以冠、取。此文云「既卒哭」，明上云「末」者，並卒哭後也。○「下殤之小功則不可」者，謂其餘小功可以冠、取。若本服齊衰下殤，降在小功者，則不可。不可者，不可冠、嫁也。以本服是齊衰，重故也。若其長殤、中殤之大功者，庾氏注《要記》云「卒哭之後，則得與尋常大功同，於大功之末，可以身自冠、嫁。所以然者，雖本期年，但降在大功，其服稍伸，故得冠、嫁也」。賀氏云：「小功下殤，本是期親，以其重，故不得冠、取。」推此而言之，降在大功，理不得冠、嫁矣。今謂齊衰下殤尚不可冠、取，而況齊衰長殤、中殤，降在大功，何可冠、嫁？庾記非也，今從賀義。○注「父大」至「冠之」。○正義曰：「父大功卒哭，而可以冠子、嫁子。小功卒哭，而可以取婦」者，以經文大功據己身，小功據其父。今鄭同之，謂父及己身俱有大功之末，小功之末，故又注云「己大功卒哭，而可以冠子。小功卒哭，而可以取妻」，是父子同也。云「必偕祭乃行也」者，偕，俱也。父是大功之末，己亦是大功之末，乃得行此冠子、嫁子，父小功之末，己亦小功之末，可以嫁取。必父子俱然，乃得行事，故云「必偕祭乃行」。知父子俱大功小功者，若姑及姊妹出適，父子俱為大功。若從祖兄弟，父為之小功，己亦為之小功，是父子其服同也。若父有齊衰，子有大功，則不可。若父有大功，子有小功，可以冠、嫁，未可以取婦。必父子俱有小功之末，可以取婦。若父是小功，己在緦麻，灼然合取可知。又按正本云「必偕祭乃行」者，言為諸吉禮，必待祭訖乃行也。云「下殤小功，齊衰之親，除喪而後可為昏禮」者，言除訖可為昏禮，則未除喪不可為昏禮。經云「小功則不可」者，唯謂昏也，其冠、嫁則可也。云「凡冠者，其時當冠，則因喪而冠之」者，鄭以經云大功、小功之末，可以吉冠。則大功、小功之初，當冠之時，則因喪服而冠矣。前經云「以喪冠者，雖三年之喪可也」者，特據重服喪中可冠，恐輕服大功、小功者在喪不合冠，故鄭於注特明之。
		</region>
	</paragraph>
	<paragraph index="71">
		<region typus="original" subtype="" id="9096" explains="">
凡弁絰，其衰侈袂。
		</region>
		<region typus="comment" subtype="注" id="9097" explains="9096">
○注：侈，猶大也。弁絰，服者弔服也，其衰錫也，緦也，疑也。袂之小者二尺二寸，大者半而益之，則侈袂三尺三寸。○音義：侈，昌氏反。袂，彌世反。
		</region>
	</paragraph>
	<paragraph index="72">
		<region typus="comment" subtype="疏" id="9098" explains="9096,9097">
疏「凡弁絰，其衰侈袂」。○正義曰：弁絰者，謂弔服也。其首著弁絰，身著錫衰、緦衰、疑衰。侈，大也。其此等三衰，大作其袂。凡常之袂二尺二寸，此等三衰，其袂半而益一，袂大三尺三寸也。若士，則其衰不侈也。故《周禮．司服》有「玄端素端」，注云「變素服言素端者，明異制」，「大夫以上侈之」，明士不侈，故稱端。
		</region>
	</paragraph>
	<paragraph index="73">
		<region typus="original" subtype="" id="9099" explains="">
父有服，宮中子不與於樂。母有服，聲聞焉，不舉樂。妻有服，不舉樂於其側。
		</region>
		<region typus="comment" subtype="注" id="9100" explains="9099">
○注：官中子，與父同宮者也。禮，由命士以上，父子異宮。不與於樂，謂出行見之，不得觀也。○音義：與音預，注同。聞音問，又如字。
		</region>
		<region typus="original" subtype="" id="9101" explains="">
大功將至，辟琴瑟。
		</region>
		<region typus="comment" subtype="注" id="9102" explains="9101">
○注：亦所以助哀也。至，來也。○音義：辟音避，一音婢亦反。
		</region>
		<region typus="original" subtype="" id="9103" explains="">
小功至，不絕樂。
		</region>
	</paragraph>
	<paragraph index="74">
		<region typus="comment" subtype="疏" id="9104" explains="9099,9100,9101,9102,9103">
疏「父有」至「絕樂」。○正義曰：父有服在於宮中，則子不與於樂者，謂出行見之，不得觀也。此謂命士以下，與父同宮者。若異宮則得與樂。崔云：「父有服，齊衰以下之服也。若重服，則期後猶有子姓之冠，自當不得與於樂。」
		</region>
	</paragraph>
	<paragraph index="75">
		<region typus="original" subtype="" id="9105" explains="">
姑、姊妹，其夫死，而夫黨無兄弟，使夫之族人主喪。妻之黨雖親，弗主。
		</region>
		<region typus="comment" subtype="注" id="9106" explains="9105">
○注：此謂姑、姊妹無子，寡而死也。夫黨無兄弟，無緦之親也。其主喪不使妻之親，而使夫之族人。婦人外成，主必宜得夫之姓類。
		</region>
		<region typus="original" subtype="" id="9107" explains="">
夫若無族矣，則前後家、東西家，無有，則裡尹主之。
		</region>
		<region typus="comment" subtype="注" id="9108" explains="9107">
○注：喪無無主也。裡尹，閭胥、裡宰之屬。《王度記》曰：「百戶為裡，裡一尹，其祿如庶人在官者。」裡，或為士。諸侯弔於異國之臣，則其君為主。裡尹主之，亦斯義也。
		</region>
		<region typus="original" subtype="" id="9109" explains="">
或曰主之，而附於夫之黨。
		</region>
		<region typus="comment" subtype="注" id="9110" explains="9109">
○注：妻之黨自主之，非也。夫之黨，其祖、姑也。
		</region>
	</paragraph>
	<paragraph index="76">
		<region typus="comment" subtype="疏" id="9111" explains="9105,9106,9107,9108,9109,9110">
疏「姑姊」至「之黨」。○正義曰：此一節明姑、姊妹在夫家而死，無後，使外人為主之事。夫既先死，而夫之黨又無兄弟；今既身死，使夫之族人主其喪也。○「妻之黨雖親，弗主」者，妻黨雖親，不得與之為主。明婦人外成於夫，不合卻歸本族也。○「或曰主之」者，或人之說，云妻黨主之，而附祭之時，在於夫之黨主之，其義非也。○注「喪無」至「義也」。○正義曰：云「喪無無主也」者，言死喪之禮，無得無人為之主，必須有人為主也。云「裡尹，閭胥、裡宰之屬也」，按《周禮》六鄉之內，二十五家為閭，閭置一胥，中士也。六遂之內，二十五家為裡，裡置一宰，下士也。引《王度記》者，更證裡尹之事。按《別錄》，《王度記》云似齊宣王時淳於髡等所說也，其記云「百戶為裡，裡一尹，其祿如庶人在官者」，則裡尹之祿也。按《撰考》云：「古者七十二家為裡。」《洛誥》傳云：「古者百家為鄰，三鄰為朋，三朋為裡。」鄭云：「蓋虞夏時制也。其百戶為裡，未知何代，或云殷制。」云「諸侯弔於異國之臣，則其君為主。裡尹主之，亦斯義也」者，以己國臣在國而死，他國君來弔，則君為主。死者雖有至親，不得為主。今此婦人死於此裡，正得裡尹主之，妻家之親不得為主，故云「亦斯義」也。斯，此也。亦是此國君為主之義。
		</region>
	</paragraph>
	<paragraph index="77">
		<region typus="original" subtype="" id="9112" explains="">
麻者不紳。執玉不麻。麻不加於采。
		</region>
		<region typus="comment" subtype="注" id="9113" explains="9112">
○注：吉凶不相干也。麻，謂絰也。紳，大帶也。喪以要絰代大帶也。麻不加於采衣，采者不麻，謂弁絰者必服弔服是也。采，玄纁之衣。○音義：紳音申。要絰，一遙反；下大結反。衣，於既反，又如字。纁，許云反。
		</region>
	</paragraph>
	<paragraph index="78">
		<region typus="comment" subtype="疏" id="9114" explains="9112,9113">
疏「麻者」至「於采」。○正義曰：「麻者不紳」，麻謂絰，紳謂大帶，言著要絰者而不得復著大帶也。故在喪，以絰代紳。○「執玉不麻」者，謂平常手執玉行禮，不得服衰麻也。按《聘禮》己國君薨，至於主國，衰而出注云「於是可以凶服將事」。似行聘、享之事，執玉得服衰絰者，彼謂受主君小禮，得以凶服。若行聘享大事，則吉服。故鄭云「其聘享之事，自若吉也」，謂得著吉服。○「麻不加於采」者，謂弁絰之麻，不得加於玄衣纁裳之采也。
		</region>
	</paragraph>
	<paragraph index="79">
		<region typus="original" subtype="" id="9115" explains="">
國禁哭則止，朝夕之奠，即位，自因也。
		</region>
		<region typus="comment" subtype="注" id="9116" explains="9115">
○注：禁哭，謂大祭祀時，雖不哭，猶朝夕奠。自因，自用故事。
		</region>
		<region typus="original" subtype="" id="9117" explains="">
童子哭不偯，不踊，不杖，不菲，不廬。
		</region>
		<region typus="comment" subtype="注" id="9118" explains="9117">
○注：未成人者，不能備禮也。當室則杖。○音義：扉，本又作菲，扶味反。
		</region>
	</paragraph>
	<paragraph index="80">
		<region typus="comment" subtype="疏" id="9119" explains="9115,9116,9117,9118">
疏「國禁」至「矣哉」。○正義曰：「國禁哭則止」者，謂有大祭祀，禁哭之時，則止而不哭。○「朝夕之奠，即位，自因也」者，謂孝子於殯宮朝夕兩奠之時，即阼階下位，自因其故事而設奠也。○注「當室則杖」。○正義曰：按《問喪》云童子「當室，則免而杖矣」，戴德云「童子當室，謂十五以上。若世子，生則杖」。故《曾子問》云「子衰、杖，成子禮」是也。皇氏云：「童子當室，則備此經中五事。特云杖者，舉重言也」。
		</region>
	</paragraph>
	<paragraph index="81">
		<region typus="original" subtype="" id="9120" explains="">
孔子曰：「伯母叔母疏衰，踊不絕地。姑、姊妹之大功，踊絕於地。如知此者，由文矣哉！由文矣哉！」
		</region>
		<region typus="comment" subtype="注" id="9121" explains="9120">
○注：由，用也。言知此踊絕地、不絕地之情者，能用禮文哉！能用禮文哉！美之也。伯母，叔母，義也。姑，姊妹，骨肉也。
		</region>
	</paragraph>
	<paragraph index="82">
		<region typus="original" subtype="" id="9122" explains="">
泄柳之母死，相者由左。泄柳死，其徒由右相。由右相，泄柳之徒為之也。
		</region>
		<region typus="comment" subtype="注" id="9123" explains="9122">
○注：亦記失禮所由始也。泄柳，魯穆公時賢人也。相，相主人之禮。○音義：柳，良九反。相，息亮反，下及注皆同。
		</region>
	</paragraph>
	<paragraph index="83">
		<region typus="original" subtype="" id="9124" explains="">
天子飯九貝，諸侯七，大夫五，士三。
		</region>
		<region typus="comment" subtype="注" id="9125" explains="9124">
○注：此綯夏時禮也。周禮，天子飯含用玉。○音義：飯，扶晚反，注同。含，本又作唅，胡闇反，下文同。
		</region>
		<region typus="original" subtype="" id="9126" explains="">
士三月而葬，是月也卒哭。大夫三月而葬，五月而卒哭。諸侯五月而葬，七月而卒哭。士三虞，大夫五，諸侯七。
		</region>
		<region typus="comment" subtype="注" id="9127" explains="9126">
○注：尊卑恩之差也。天子至士，葬即反虞。
		</region>
	</paragraph>
	<paragraph index="84">
		<region typus="comment" subtype="疏" id="9128" explains="9124,9125,9126,9127">
疏「泄柳」至「侯七」。○正義曰：此明相主人之喪禮有失之事。○注「亦記」至「之禮」。○正義曰：相主人之禮法，相者由左。泄柳死，其徒黨相禮由右，故云「記失禮所由始也」。按《孟子》云：「魯穆公時，公儀子為政。子柳、子思為臣，魯之削也滋甚，若是乎賢者之無益於國也。」彼子柳即此洩柳也，故云「魯穆公時賢人」。○注「此蓋」至「用玉」。○正義曰：以非周法，故疑夏禮，故云蓋也。《典瑞》云「大喪，共飯玉，含玉」，是周禮天子飯含用玉。按《禮戴》說天，子飯以珠，含以玉；諸侯飯以珠；大夫、士飯以珠，含以貝。此等皆非周禮，並夏、殷之法。《左傳》成十七年子叔聲伯夢食瓊瑰，哀十一年齊陳子行，「命其徒貝含玉」，此等皆是大夫，而以珠玉為含者，以珠玉是所含之物，故言之，非謂當時實含用珠玉也。○注「尊卑」至「反虞」。○正義曰：大夫以上，葬與卒哭異月者，以其位尊，念親哀情，於時長遠。士職卑位下，禮數未申，故三月而葬，葬罷即卒哭。知天子至士，葬即反虞者，以其不忍一日未有所歸，尊卑皆然，故知「葬即反虞」。下《檀弓》云：「葬日虞，弗忍一日離也。」不顯尊卑，是貴賤同然也。
		</region>
	</paragraph>
	<paragraph index="85">
		<region typus="original" subtype="" id="9129" explains="">
諸侯使人弔，其次含、襚、賵、臨，皆同日而畢事者也。其次如此也。
		</region>
		<region typus="comment" subtype="注" id="9130" explains="9129">
○注：言五者相次同時。○音義：臨，如字，徐力鴆反。
		</region>
	</paragraph>
	<paragraph index="86">
		<region typus="comment" subtype="疏" id="9131" explains="9129,9130">
疏「諸侯」至「此也」。○正義曰：謂諸侯使人弔鄰國，先行弔禮，急宣君命。人以飲食為急，故含次之。食後須衣，故襚次之。有衣即須車馬，故賵次之。君事既畢，則臣私行己禮，故臨禮在後。其事雖多，而同一日取畢也。
		</region>
	</paragraph>
	<paragraph index="87">
		<region typus="original" subtype="" id="9132" explains="">
卿大夫疾，君問之無算。士，壹問之。君於卿大夫，比葬不食肉，比卒哭不舉樂。為士，比殯不舉樂。
		</region>
	</paragraph>
	<paragraph index="88">
		<region typus="comment" subtype="疏" id="9133" explains="9132">
疏「卿大」至「舉樂」。○正義曰：按《喪大記》「君於大夫疾，三問之」，此云無筭，謂有師保恩舊之親，故問之無筭。或可《喪大記》云「三問」者，謂君自行。此云「無筭」，謂遣使也。
		</region>
	</paragraph>
	<paragraph index="89">
		<region typus="original" subtype="" id="9134" explains="">
升正柩，諸侯執綍五百人，四綍皆銜枚。司馬執鐸，左八人，右八人。匠人執羽葆御柩。大夫之喪，其升正柩也，執引者三百人，執鐸者左右各四人，御柩以茅。
		</region>
		<region typus="comment" subtype="注" id="9135" explains="9134">
○注：升正柩者，謂將葬朝於祖，正棺於廟也。五百人，謂一黨之民。諸侯之大夫，邑有三百戶之制。綍、引同耳，廟中曰綍，在塗曰引，互言之。御柩者，居前道正之，大夫、士皆二綍。○音義：筭，悉亂反。比，必利反，下同。為，于偽反。枚音梅。鐸，大洛反。葆音保。遙以慎反，注同。茅，亡交反。朝於，直遙反。道音導。
		</region>
	</paragraph>
	<paragraph index="90">
		<region typus="comment" subtype="疏" id="9136" explains="9134,9135">
疏「升正」至「以茅」。○正義曰：此一經明諸侯大夫送葬正柩之禮、執鐸之差。○「升正柩」者，謂將葬，朝於祖廟，柩升廟之西階，於兩楹之間。其時柩北首，故《既夕禮》云「遷於祖用軸」，「升自西階，正柩於兩楹間」是也。○「四綍皆銜枚」者，謂執綍之人口皆銜枚，止喧囂也。○「司馬執鐸，左八人，右八人」者，司馬，夏官，主武。故執金鐸率眾，左右各八人，夾柩以號令於眾也。○「匠人執羽葆御柩」者，匠人，工人也。羽葆者，以鳥羽注於柄頭，如蓋，謂之羽葆。葆，謂蓋也。匠人主宮室，故執蓋物御柩。謂執羽葆居柩葆前，御行於道，示指揮柩於路，為進止之節也。然《周禮》喪祝御柩，此云匠人者，《周禮》王禮，此諸侯禮也。○注「五百」至「二綍」。○正義曰：按《周禮》注「六鄉主六引，六遂主六綍」，經云執綍，則應舉六遂，而言黨者，此是非辨鄉、遂之殊，正取五百人是一黨之人數耳。或是略舉鄉中之黨，則遂之鄙亦可知。云「諸侯之大夫，邑有三百戶之制」者，謂小國中下大夫也。故鄭注《易．訟卦》云「小國之下大夫采地方一成，其定稅三百家，故三百戶也」。其實大國下夫夫亦三百戶。故《論語》云「管仲奪伯氏駢邑三百」，注云「伯氏，齊大夫」。是齊為大國，下大夫亦三百家也。其天子公卿大夫，按《小司徒職》注云「百里之國凡四都，五十里之國凡四縣，二十五里之國凡四甸，然則大都公之采地方百里，小都卿之采地方五十里，家邑大夫采地方二十五里」。熊氏云：以此推之，公之大都采地方百里，侯伯大都采地方五十里，子男大都采地方二十五里。以畿外地闊，故公之大都與天子大都同也。其中都采地無文，其小都則下大夫二百家一成之地也。一成所以三百家者，一成九百夫。宮室塗巷山澤，三分去一，餘有六百夫。地又不易再易，通率一家而受二夫之地，是定稅三百家也。云「綍、易墁耳」者，其義具在《檀弓》疏。
		</region>
	</paragraph>
	<paragraph index="91">
		<region typus="original" subtype="" id="9137" explains="">
孔子曰：「管仲鏤簋而朱紘，旅樹而反坫，山節而藻梲，賢大夫也，而難為上也。
		</region>
		<region typus="comment" subtype="注" id="9138" explains="9137">
○注：言其僣天子、諸侯，鏤簋刻為蟲獸也。冠有笄者為紘，紘在纓處兩端，二屬下不結。旅樹，門屏也。反坫，反爵之坫也。山節，薄櫨刻之為山梲，侏儒柱畫之為藻文。○音義：鏤音陋。簋音軌。紘音宏。坫，下念反。藻音早。梲，章悅反。笄音雞。屬音燭。薄音博，又反麥反，又步博反，徐又薄歷反。櫨音盧。侏音朱。
		</region>
		<region typus="original" subtype="" id="9139" explains="">
晏平仲祀其先人，豚肩不揜豆，賢大夫也，而難為下也。
		</region>
		<region typus="comment" subtype="注" id="9140" explains="9139">
○注：言其偪士、庶人也。豚，俎實。豆徑尺。言並豚兩肩不能覆豆，喻小也。○音義：弇，於檢反，本亦作揜。並，步頂反。
		</region>
		<region typus="original" subtype="" id="9141" explains="">
君子上不僣上，下不偪下。
		</region>
	</paragraph>
	<paragraph index="92">
		<region typus="comment" subtype="疏" id="9142" explains="9137,9138,9139,9140,9141">
疏「孔子」至「而弔」。○正義曰：此一節明奢儉失禮之事。○「賢大夫也而難為上也」者，當時謂管仲是大夫之賢者。鏤簋者，天子、諸侯之制，而管仲鏤之。朱紘者，亦天子之紘，而管仲朱之，故《祭義》云「天子冕而朱紘，諸侯冕而青紘」，管仲大夫，當緇組紘而與士同，今僣天子朱紘。旅樹而反坫者，是諸侯之禮。《論語》云「邦君樹塞門」，「邦君為兩君之好，有反坫」。今管仲為之山節而藻梲者，天子之廟，飾而管仲亦為之，是皆僣也。故云賢大夫，是賢者尚為此僣上之事，是難可為上者也。言他人在管仲之上，皆被僣之，故云難為上。《禮器》云「君子以為藻，鑒謂盜竊」。亦僣上之事也。○注「言其」至「藻文」。○正義曰：言其僣天子、諸侯者，朱紘、山節、藻梲、鏤簋，是僣天子。旅樹、反坫者，是僣諸侯。云「鏤簋刻為蟲獸也」者，按《梓人》云「小蟲之屬，以為雕琢」，是刻蟲獸也。《禮器》注云：「簋，天子飾以玉。」此不云者，文不具也。其旅樹山節之屬，已具於《禮器》及《郊特牲》疏，故於此不復釋也。○「晏平」至「為下也」。○「豚肩不揜豆」者，依禮豚在於俎，今云「不揜豆」者，以豆形既小，尚不揜豆，明豚小之甚，不謂豚在豆也。○「而難為下也」者，平仲賢大夫，猶尚偪下，是在平仲之下者，恒被平仲而偪也。是難可為下。
		</region>
	</paragraph>
	<paragraph index="93">
		<region typus="original" subtype="" id="9143" explains="">
婦人非三年之喪，不踰封而弔。
		</region>
		<region typus="comment" subtype="注" id="9144" explains="9143">
○注：踰封，越竟也。或為越疆。○音義：逼音偪，本又作損。疆，紀良反。
		</region>
	</paragraph>
	<paragraph index="94">
		<region typus="original" subtype="" id="9145" explains="">
如三年之喪，則君夫人歸。
		</region>
		<region typus="comment" subtype="注" id="9146" explains="9145">
○注：奔父母喪也。
		</region>
		<region typus="original" subtype="" id="9147" explains="">
夫人其歸也，以諸侯之弔禮；其待之也，若待諸侯然。
		</region>
		<region typus="comment" subtype="注" id="9148" explains="9147">
○注：謂夫人行道車服，主國致禮。
		</region>
		<region typus="original" subtype="" id="9149" explains="">
夫人至，入自闈門，升自側階，君在阼。其他如奔喪禮然。
		</region>
		<region typus="comment" subtype="注" id="9150" explains="9149">
○注：女子子，不自同於女賓也。宮中之門曰闈門，為相通者也。側階，亦旁階也。他，謂哭、踊、髽、麻。闈門，或為帷門。○音義：闈音韋，宮中之門，劉昌宗音暉。髽，側瓜反。
		</region>
	</paragraph>
	<paragraph index="95">
		<region typus="comment" subtype="疏" id="9151" explains="9145,9146,9147,9148,9149,9150">
疏「如三」至「禮然」。○正義曰：此一節明諸侯大夫奔父母喪節也。○「如三年之喪」者，如，若也。若遭父母三年之喪，則雖曰君之夫人，歸往奔喪也。若非三年之喪，則不歸也。女子出適，為父母期。而云三年者，以本親言也。○「夫人至，入自闈門」者，謂夫人至於父母之國，入自旁側闈門。不由正門，異於女賓也。○「升自側階」者，謂夫人升自旁側之階，不升正階，亦異於女賓也。○「君在阼」者，謂主國之君待之在阼階之上，不降階而迎也。○「其他如奔喪禮然」者，他謂哭、踊、髽、麻之屬，如似奔喪之禮。然嫌諸侯夫人位尊，恐與卿大夫之妻奔喪禮異，故明之也。○注「女子」至「階也」。○正義曰：云「不自同於女賓也」者，按《喪大記》「夫人弔於大夫、士，主人出迎於門外。夫人入，升堂即位」，是女賓入自大門，升自正階。今此不然，是不自同於女賓。以女子子是父母之親，不可同於女賓之疏也。云「宮中之門曰闈門」者，《釋宮》文也。云「側階，亦旁階也」者，闈門是旁側之門，故云側階亦旁階。此謂東旁之旁階，故《奔喪禮》婦人升自東階，故知側階謂東面階也。
		</region>
	</paragraph>
	<paragraph index="96">
		<region typus="original" subtype="" id="9152" explains="">
嫂不撫叔，叔不撫嫂。
		</region>
		<region typus="comment" subtype="注" id="9153" explains="9152">
○注：遠別也。○音義：嫂，悉早反。
		</region>
	</paragraph>
	<paragraph index="97">
		<region typus="original" subtype="" id="9154" explains="">
君子有三患：未之聞，患弗得聞也。既聞之，患弗得學也。既學之，患弗能行也。君子有五恥：居其位，無其言，君子恥之。有其言，無其行，君子恥之。既得之而又失之，君子恥之。地有餘而民不足，君子恥之。眾寡均而倍焉，君子恥之。
		</region>
		<region typus="comment" subtype="注" id="9155" explains="9154">
○注：恥民不足者，古者居民，量地以制邑，度地以居民，地邑民居，必參相得也。眾寡均，謂俱有役事，人數等也。倍焉，彼功倍己也。○音義：其行，下孟反。
		</region>
	</paragraph>
	<paragraph index="98">
		<region typus="comment" subtype="疏" id="9156" explains="9154,9155">
疏「君子」至「恥之」。○正義曰：此一節明君子有三患五恥之事，此「君子」謂在位之君子。○「未之聞，患弗得聞也」者，言人須多聞多識，若未聞知古事，恒憂患不得聞也。○「地有餘而民不足，君子恥之」者，以地邑民居，必參相得。今不能撫養，使民逃散，是土地有餘而民不足，故君子恥之。○「眾寡均而倍焉，君子恥之」者，言役用民眾，彼之與己民眾寡均等，而他人功績倍多於己。由不能勸課督率，故君子恥之。
		</region>
	</paragraph>
	<paragraph index="99">
		<region typus="original" subtype="" id="9157" explains="">
孔子曰：「凶年則乘駑馬，祀以下牲」
		</region>
		<region typus="comment" subtype="注" id="9158" explains="9157">
○注：。自貶損，亦取易供也。駑馬，六種最下者。下牲，少牢，若特豕、特豚也。○音義：駑音奴。貶，必檢反。易供，上以豉反；下音恭。種，章勇反。
		</region>
	</paragraph>
	<paragraph index="100">
		<region typus="original" subtype="" id="9159" explains="">
恤由之喪，哀公使孺悲之孔子，學士喪禮。《士喪禮》於是乎書。
		</region>
		<region typus="comment" subtype="注" id="9160" explains="9159">
○注：時人轉而僣上，士之喪禮巳廢矣，孔子以教孺悲，國人乃復書而存之。○音義：，而樹反，本亦作孺。復，扶又反。
		</region>
	</paragraph>
	<paragraph index="101">
		<region typus="comment" subtype="疏" id="9161" explains="9159,9160">
疏「孔子」至「下牲」。○正義曰：此一節明凶荒之年，君自貶損也。○「乘駑馬」者，駑馬，六種之最下者也。馬有六種，一曰種馬，天子玉路所乘。二曰戎馬，兵車所乘。三曰齊馬，金路所乘。四曰道馬，像路所乘。五曰田馬，木路所乘。六曰駑馬，負重載遠所乘。若年歲凶荒，則人君自貶，故乘駑馬也。○「祀以下牲」者，諸侯常祭大牢，若凶荒則用少牢。大夫、士各降一等，並用下牲也。○注「自貶」至「豚也」。○正義曰：云「自貶損」者，言乘駑馬降牲牢，是貶損也。云「駑馬，六種最下」者，按《校人》云：「種馬一物，戎馬一物，齊馬一物，道馬一物，田馬一物，駑馬一物」，是六種馬中最下也。云「下牲，少牢，若特豕特豚也」者，天子、諸侯及天子大夫常祭用大牢，若凶年，降用少牢。諸侯之卿大夫常祭用少牢，降用特豕。士常祭用特豕，降用特豚。如此之屬，皆為下牲也。
		</region>
	</paragraph>
	<paragraph index="102">
		<region typus="original" subtype="" id="9162" explains="">
子貢觀於蜡。孔子曰：「賜也，樂乎？」對曰：「一國之人皆若狂。賜未知其樂也。」
		</region>
		<region typus="comment" subtype="注" id="9163" explains="9162">
○注：蜡也者，索也，歲十二月，合聚萬物而索饗之祭也。國索鬼神而祭祀，則《黨正》以禮屬民，而飲酒於序，以正齒位。於是時，民無不醉者如狂矣。曰未知其樂，怪之。○音義：蜡，仕嫁反。樂音洛，下及注同。索，色百反，下同。屬音燭。
		</region>
		<region typus="original" subtype="" id="9164" explains="">
子曰：「百日之蜡，一日之澤，非爾所知也。
		</region>
		<region typus="comment" subtype="注" id="9165" explains="9164">
○注：蜡之祭，主先嗇也。大飲烝勞農以休息之，言民皆勤稼穡，有百日之勞，喻久也，今一日使之飲酒燕樂，是君之恩澤，非女所知，言其義大。○音義：嗇音色。烝，之承反。勞，力報反。女音汝。
		</region>
	</paragraph>
	<paragraph index="103">
		<region typus="comment" subtype="疏" id="9166" explains="9162,9163,9164,9165">
疏「子貢」至「知也」。○正義曰：此一節明蜡月鄉飲酒之樂，各依文解之。○「蜡」，謂王者各於建亥之月，報萬物，息老休農。又各燕會飲酒於黨學中，故子貢往觀之也。○「孔子曰：賜也，樂乎」者，呼子貢名而問之，云：汝觀蜡飲燕，見此之事，是歡樂否乎？○「對曰：一國之人皆若狂，賜未知燕樂也」者，子貢以謂禮儀有序，乃可是樂。今此蜡，人恣性酣飲，載號載呶，大小悉爾，故云「一國之人皆若狂」也。既皆如狂，則非歡樂，故云「未知其樂也」。○注「蜡也」」至「怪之」。○正義曰：云「蜡也者，索也」至「而索饗之」，皆《郊特牲》文。言經之蜡者，是索饗之祭也。云「歲十二月」者，周正建亥之月。云「國索鬼神而祭祀，則《黨正》以禮屬民，而飲酒於序」者，謂州黨之學。云「以正齒位」者，以歲終事畢，黨正屬民，以正齒位，若《鄉飲酒義》云「六十者坐，五十者立，壹命齒於鄉里之屬」。云「於是時，民無不醉者如狂矣」者，以飲初之時正齒位，及飲末醉，無不如狂者也。○「子曰：百日之蜡，一日之澤，非爾所知也」者，孔子解蜡是樂之義也。言此蜡而飲，是報民一年勞苦，故云「百日之蜡」也。言百日者，舉其全數，喻久矣，實一年之勞苦也。今一日歡休，故恣其醉如狂，此是由於君之恩澤，故云「一日之澤」也。其理深遠，故曰「非爾所知也」。○注「蜡之」至「義大」。○正義曰：云「蜡之祭，主先嗇也」者，謂以先嗇神農為主。云「大飲烝勞農以休息之」者，謂於時天子、諸侯有群臣大飲於學。烝，升也。謂升牲體於俎。於此之時，慰勞農人，使令休息。云「言民皆勤稼穡，有百日之勞，喻久也」者，解經「百日之蜡」，言百日勞苦，而有此蜡。其實一年，而云百日，舉其成數，以喻其久也。云「今一日飲之飲酒燕樂，是君之恩澤」者，解經「一日之澤」，言一日之中，由人君之恩澤。
		</region>
	</paragraph>
	<paragraph index="104">
		<region typus="original" subtype="" id="9167" explains="">
張而不弛，文、武弗能也。弛而不張，文、武弗為也。一張一弛，文、武之道也。」
		</region>
		<region typus="comment" subtype="注" id="9168" explains="9167">
○注：張、弛，以弓弩喻人也。弓弩久張之，則絕其力，久弛之，則失其體。○音義：弛，尸是反，下及注同。弩，弓乃反。
		</region>
	</paragraph>
	<paragraph index="105">
		<region typus="comment" subtype="疏" id="9169" explains="9167,9168">
疏「張而」至「道也」。○正義曰：此孔子以弓喻於民也。張謂張弦，弛謂落弦。若弓久張而不落弦，則絕其弓力，喻民久勞而不息，則亦損民之力也。○「文武弗能也」者，言若使民如此，縱令文武之治，不能使人之得所，以言其苦，故稱其不能。○「弛而不張，文武弗為也」者，言弓久落弦而不張設，則失其弓之往來之體，喻民久休息而不勞苦，則民有驕逸之志。民若如此，文、武不能為治也，而事之逸樂，故稱不為也。○「一張一弛，文武之道也」者，言弓一時須張，一時須弛，喻民一時須勞，一時須逸。勞逸相參，若調之以道，化之以理，張弛以時，勞逸以意，則文、武得其其中道也，使可以治。文、武為政之道，治民如此，故云文武之道也。
		</region>
	</paragraph>
	<paragraph index="106">
		<region typus="original" subtype="" id="9170" explains="">
孟獻子曰：「正月日至，可以有事於上帝。七月日至，可以有事於祖。」七月而禘，獻子為之也。
		</region>
		<region typus="comment" subtype="注" id="9171" explains="9170">
○注：記魯失禮所由也。孟獻子，魯大夫仲孫蔑也。魯以周公之故，得以正月日至之後郊天，亦以始祖后稷配之。獻子欲尊其祖，以郊天之月對月禘之，非也。魯之宗廟，猶以夏時之孟月爾。《明堂位》曰：「季夏六月，以禘禮祀周公於太廟。」○音義：太廟，音泰。
		</region>
	</paragraph>
	<paragraph index="107">
		<region typus="comment" subtype="疏" id="9172" explains="9170,9171">
疏「孟獻」至「之也」。○正義曰：此一節明魯之郊禘之事。獻子，魯大夫仲孫蔑，謚曰獻子。正月，周正月，建子之月也。日至，冬至日也。有事，謂南郊祭所出之帝也，上帝靈威仰也。而周以十一月為正，其月日至。注云「若天子則圜丘，魯以周公之故得郊天，所以於此月得郊所出之帝靈威仰而已」，故云「正月日至，可以有事於上帝也」。此言是也。○「七月日至，可以有事於祖」者，七月，周七月，建午之月也。日至，夏至日也。有事，謂禘祭於祖廟，故云「有事於祖」。獻子言十一月建子，冬既祭上帝，故建午夏至亦可禘祖，以兩月日至相對，故欲祭祖廟，與天相對也，故云「七月日至，可以有事於祖」也。此言非也。所以為非者，魯之祭祀宗廟，亦猶用夏家之法。凡大祭宜用首時，應禘於孟月，孟月於夏家是四月，於周為六月，故《明堂位》云「季夏六月，以禘禮祀周公於大廟」，是夏之孟月也。獻子捨此義，欲以此二至相當，以天對祖，乖失禮意。○「七月而禘，獻子為之也」者，獻子有此之失，故記其失所由也。○注「記魯」至「大廟」。○正義曰：云「記魯失禮所由」者，言七月而禘，是魯之失禮時暫為之，非是恒行，故《春秋》獻子之後，無七月禘廟之事。又此不云「自獻子始」，是不恒行也。云「孟獻子，魯大夫仲孫蔑也」者，以《左傳》稱孟獻子，經書仲孫蔑也。云「魯以周公之故，得以正月日至之後郊天，亦以始祖后稷配之」者，此是《明堂位》文，故《明堂》云「魯君孟春乘大路，祀帝於郊，配以后稷」，是后稷配之也。「亦」者，天子正月郊祭，以始祖配天。魯以十一月郊祭，亦以后稷配天，故云「亦」也。云「魯之宗廟，猶以夏時之孟月爾」者，以《明堂位》稱季夏六月，以禘禮祀周公於大廟。周之季夏，即夏之孟月，建巳之月。又《春秋》宣八年「六月辛巳，有事於大廟」，謂禘祭也，是用建巳之月。按《春秋》宣九年，獻子始見經，按僖八年，於時未有獻子。而「七月禘」者，鄭答趙商云「以僖八年正月，公會王人於洮」。六月應禘，以在會未還，故至七月乃禘。君子原情免之，理不合譏，而書之者，為致夫人，故書「七月禘」也。獻子既七月而禘，非時失禮。《春秋》之例，非時祭者皆書於經，以示譏。獻子以後，之禘而用七月，不書於經，而不譏者，鄭《釋廢疾》云「宣八年六月，『有事於大廟』，禘而云『有事』者，雖為卿佐卒張本，而書有事，其實當時有用七月而禘，因宣公六月而禘得禮，故變文言有事。《春秋》因事變文，見其得正也」。如鄭此言，則獻子之時禘皆非正，因宣公六月禘為得正，故變文云有事，以明餘禘之不正也。故餘禘不載於經，唯譏於宣公得正之禘也。鄭又一解云《禮記》之言，不可合於《春秋》書例，故鄭答趙商云「《禮記》之云，何必皆在《春秋》之例」，是《禮記》不與《春秋》合也。
		</region>
	</paragraph>
	<paragraph index="108">
		<region typus="original" subtype="" id="9173" explains="">
夫人之不命於天子，自魯昭公始也。
		</region>
		<region typus="comment" subtype="注" id="9174" explains="9173">
○注：亦記魯失禮所由也。周之制，同姓，百世昏姻不通。吳，大伯之後，魯同姓，昭公取於吳，謂之吳孟子，不告於天子。自此後取者遂不告於天子，天子亦不命之。
		</region>
	</paragraph>
	<paragraph index="109">
		<region typus="comment" subtype="疏" id="9175" explains="9173,9174">
疏「夫人」至「始也」。○正義曰：諸侯夫人亦天子所命，或是王后無畿外之事，故天子命畿外諸侯夫人，此文是也。若畿內諸侯及卿大夫之妻，則《玉藻》注云「天子諸侯命其臣，後夫人亦命其妻」是也。
		</region>
	</paragraph>
	<paragraph index="110">
		<region typus="original" subtype="" id="9176" explains="">
外宗為君、夫人，猶內宗也。
		</region>
		<region typus="comment" subtype="注" id="9177" explains="9176">
○注：皆謂嫁於國中者也。為君服斬，夫人齊衰，不敢以其親服服至尊也。外宗，謂姑、姊妹之女，舅之女及從母皆是也。內宗，五屬之女也。其無服而嫁於諸臣者，從為夫之君，嫁於庶人，從為國君。○音義：外宗為，于偽反，注同，下「為夫、為之服」，下注「為其」亦同。
		</region>
	</paragraph>
	<paragraph index="111">
		<region typus="comment" subtype="疏" id="9178" explains="9176,9177">
疏「外宗」至「宗也」。○正義曰：外宗者，謂君之姑、姊妹之女及舅之女及從母皆是也。內宗，謂君五屬內之女。君內宗為君悉服斬衰，為夫人齊衰，則君之外宗之女，為君及夫人與內宗同，故云「猶內宗也」。亦即是與諸侯為兄弟者服斬之例也。○注「皆謂」至「國君」。○正義曰：知「皆謂嫁於國中」者，以經云「為君夫人」，則君夫人者，是國人所稱號，故知嫁於國中。國外當云諸侯。云「為君服斬，夫人齊衰，不敢以其親服服至尊也」者，按禮：族人不敢以其慼慼君，則異族者亦不可以慼慼君，故不得以其親服服至尊也。云「外宗，謂姑、姊妹之女舅之女及從母皆是也」者，古者大夫不外取，故君之姑、姊妹嫁於國內大夫為妻，是其正也。舅之女及從母皆是者，謂君之舅女及君之從母在國中者，非正也。所以非正者，以諸侯不內取，故舅女及從母不得在國中。諸侯雖曰外取，舅及從母元在他國，而舅之女及從母不得來嫁與已國卿大夫為妻，以卿大夫不外取。知「內宗，五屬之女」者，以其稱內，故內五屬之女也。凡外宗內宗，皆據有爵者，云「其無服而嫁於諸臣者，從為夫之君」者，總謂外宗內宗之女皆然也。云「嫁於庶人，從為國君」者，亦內外宗之女並言之，則服齊衰三月。此等內宗外宗，熊氏云「雖嫁在他國，皆為本國諸侯服斬也，今依用之」。若賀循、譙周之等云在己國則得為君服斬，夫人齊衰；若在他國則不得也。今並存焉，任賢者擇之，此外宗與《喪服》外宗為君別也。故鄭注彼云「外宗是君之外親之婦」，此外宗唯據君之宗。崔氏云兼據夫人外宗，其義非也。又《周禮》外宗、內宗，謂外內之女。而崔氏云「鄭注《特牲》云女者，女有出適，嫌有降理，故舉女，不言男」，其義亦非也。
		</region>
	</paragraph>
	<paragraph index="112">
		<region typus="original" subtype="" id="9179" explains="">
廄焚，孔子拜鄉人為火來者。
		</region>
		<region typus="comment" subtype="注" id="9180" explains="9179">
○注：拜謝之。
		</region>
		<region typus="original" subtype="" id="9181" explains="">
拜之，士壹，大夫再，亦相弔之道也。
		</region>
		<region typus="comment" subtype="注" id="9182" explains="9181">
○注：言拜之者，為其來弔己。《宗伯職》曰：「以弔禮哀禍災。」
		</region>
	</paragraph>
	<paragraph index="113">
		<region typus="comment" subtype="疏" id="9183" explains="9179,9180,9181,9182">
疏「廄焚」至「道也」。○正義曰：廄焚，孔子馬廄被火焚也。○「孔子拜鄉人為火來」者，謂孔子拜謝鄉人為火而來慰問孔子者。○「拜之，士壹，大夫再」者，言拜此鄉人之時，若士則壹拜之，大夫則再拜之。○「亦相弔之道」者，此言雖非大禍災，亦是相哀弔之道也。
		</region>
	</paragraph>
	<paragraph index="114">
		<region typus="original" subtype="" id="9184" explains="">
孔子曰：「管仲遇盜，取二人焉，上以為公臣，曰：『其所與遊，辟也，可人也。』
		</region>
		<region typus="comment" subtype="注" id="9185" explains="9184">
○注：言此人可也，但居惡人之中，使之犯法。○音義：上，時掌反。辟，匹亦反。
		</region>
		<region typus="original" subtype="" id="9186" explains="">
管仲死，桓公使為之服。宦於大夫者之為之服也，自管仲始也，有君命焉爾也。」
		</region>
		<region typus="comment" subtype="注" id="9187" explains="9186">
○注：亦記失禮所由也，善桓公不忘賢者之舉。官，猶仕也。此仕於大夫，更升於公，與違大夫之諸侯同爾，禮不反服。
		</region>
	</paragraph>
	<paragraph index="115">
		<region typus="comment" subtype="疏" id="9188" explains="9184,9185,9186,9187">
疏「孔子」至「爾也」。○正義曰：此二節明大夫之臣雖仕於公，反服大夫之服。孔子論說管仲之事，故云「孔子曰」。○「管仲遇盜，取二人焉」者，謂管仲逢遇群盜，於此盜中，簡取二人焉。○「上以為公臣」者，謂管仲薦上此二人，以為桓公之臣。○「曰：其所與游，辟也，可人也」者，此管仲薦此盜人之辭，言此盜人所與交遊是邪辟之人，故犯法為盜。可人也者，謂其人性行是堪可之人也，可任用之。○「管仲死，桓公使為之服」者，謂管仲之死，桓公使此二人著服也。○「宦於大夫者之為之服也，自管仲始也」者，言依禮仕宦於大夫、升為公臣，不合為大夫著服。今此二人，是仕宦於大夫、升為公臣者之為大夫而著服也。從管仲為始，言自此以後，升為公臣，皆服官於大夫之服也。○「有君命焉爾也」者，言此二人，所以為管仲著服者，有桓公之命使之焉爾。作記之者亦記失禮所由，又記桓公不忘賢者之舉也。
		</region>
	</paragraph>
	<paragraph index="116">
		<region typus="original" subtype="" id="9189" explains="">
過而舉君之諱，則起。
		</region>
		<region typus="comment" subtype="注" id="9190" explains="9189">
○注：舉，猶言也。
		</region>
		<region typus="original" subtype="" id="9191" explains="">
起立者，失言而變自新。與君之諱同，則稱字。
		</region>
		<region typus="comment" subtype="注" id="9192" explains="9191">
○注：謂諸臣之名也。
		</region>
	</paragraph>
	<paragraph index="117">
		<region typus="comment" subtype="疏" id="9193" explains="9189,9190,9191,9192">
疏「過而」至「稱字」。○正義曰：此一節明辟君之諱也。過，謂過誤也。舉，猶言也。若過誤言君之諱，則起而改變自新。
		</region>
	</paragraph>
	<paragraph index="118">
		<region typus="original" subtype="" id="9194" explains="">
內亂不與焉，外患弗辟也。
		</region>
		<region typus="comment" subtype="注" id="9195" explains="9194">
○注：謂卿大夫也。同僚將為亂，己力不能討，不與而已。至於鄰國為寇，則當死之也。《春秋》魯「公子友如陳葬原仲」，傳曰：「君子辟內難而不辟外難。」○音義：與音預，注同。辟音避，注同。僚，本又作寮。力，雕反。難，乃旦反，下同。
		</region>
	</paragraph>
	<paragraph index="119">
		<region typus="comment" subtype="疏" id="9196" explains="9194,9195">
疏「內亂」至「辟也」。○正義曰：此一經明卿大夫之禮。有內亂，力不能討，可辟之事。○「內亂不與焉」者，謂國內有同僚為亂，則身自畏辟，不干與焉，以其力弱，不能討也。雖不與而已，若力能討，則當討之。○「外患弗辟也者，外，謂在外。鄰國為其寇患，雖力不能討，不得辟之，當盡死於難也。○注「《春秋》」至「外難」。○正義曰：引《春秋》者，莊二十七年《公羊傳》文。按注云「公子友如陳，葬原仲。大夫不書葬，此何以書？通乎季子之私行也。又云「君子辟內難而不辟外難。內難者何？公子慶父、公子才通乎夫人以脅公，季子起而治之，則不得與於國政；坐而視之，則親親」。何休云：「不忍見其如此，故請至於陳而葬原仲，時季友討慶父，為不與國政，力不能討。至莊三十二年，季子與國政，故逐慶父而酖叔牙也。」此注云力不能討，亦謂不與國政。若與國政、力能討之而不討，則責之，故宣二年晉史董孤書趙盾以「弒君」，云「子亡不越竟」是也。
		</region>
	</paragraph>
	<paragraph index="120">
		<region typus="original" subtype="" id="9197" explains="">
《贊大行》曰：「圭，公九寸，侯、伯七寸，子、男五寸，博三寸，厚半寸，剡上左右各寸半，玉也。藻，三采六等。」
		</region>
		<region typus="comment" subtype="注" id="9198" explains="9197">
○注：《贊大行》者，書說大行人之禮者名也。藻，薦玉者也，三采六等，以朱白蒼畫之再行也。子、男執璧，作此《贊》者失之矣。○音義：厚，戶豆反。剡，以冉反。畫，胡卦反，徐胡麥反。再行，戶剛反。
		</region>
	</paragraph>
	<paragraph index="121">
		<region typus="comment" subtype="疏" id="9199" explains="9197,9198">
疏「贊大」至「事也」。○正義曰：此明五等諸侯所執圭玉之制。○「《贊大行》曰」者，贊，明也。大行，謂《周禮》有《大行人》篇，掌諸侯五等之禮。舊作記之前，有人說書贊明大行人之事，謂之贊大行。今亦作記者，引此舊書，故云「《贊大行》曰」，曰，發語端也。○「博三寸」者，謂圭博三寸也。○「厚半寸」者，謂圭與璧各厚半寸。○「剡上左右各寸半」者，謂圭與璧則殺也，殺上左右角各寸半也。○「玉也」者，言五等諸侯，圭璧長短雖異，而俱以玉為之，故云玉也。○「藻，三采六等」者，藻，謂以韋衣、扳以藉玉者。三采，朱、白、蒼也。六等，六行也。謂畫上三色，每色為二行，是三采六等。○注「贊大」至「之矣」。○正義曰：云「書說大行人之禮者名也」者，謂作此記之前，別有書論說大行人之禮，其篇名謂之《贊大行》。云「三采六等，以朱白蒼畫之再行也」者，按《聘禮記》云「朝天子，圭與繅，皆九寸」，「繅三采六等，朱、白、蒼；朱、白、蒼」是也。既重云朱、白、蒼，是一采為三等，相間而為六等也。若五等諸侯皆一采為一就，《典瑞》云公、侯、伯「皆三采三就」，謂一采為一就，故「三采三就」，其實采別二就，三采則六等也。《典瑞》又云子、男「皆二采再就」，二采謂朱綠也。二采故二就，其實采別二就，二采則四等也。《典瑞》又云「瑑圭、璋、璧、琮、繅皆二采一就，以覜、聘」，此謂卿大夫每采唯一等，是二采共一就也，與諸侯不同。其天子，則《典瑞》云「繅五采五就」，亦一采為一就，五采故五就。其實采別二就，五采則十等也。云「子男執璧，作此《贊》者失之矣」者，以此經列公侯伯子男，總云「博三寸，剡上左右各寸半」，此謂圭也。今總包子男，則子男亦執圭，故云作此《贊》者失之矣。
		</region>
	</paragraph>
	<paragraph index="122">
		<region typus="original" subtype="" id="9200" explains="">
哀公問子羔曰：「子之食奚當？」
		</region>
		<region typus="comment" subtype="注" id="9201" explains="9200">
○注：問其先人始仕食祿，以何君時。○音義：當，如字，注同，舊才浪反。
		</region>
		<region typus="original" subtype="" id="9202" explains="">
對曰：「文公之下執事也。」
		</region>
	</paragraph>
	<paragraph index="123">
		<region typus="original" subtype="" id="9203" explains="">
成廟則釁之，其禮：祝、宗人、宰夫、雍人皆爵弁、純衣。
		</region>
		<region typus="comment" subtype="注" id="9204" explains="9203">
○注：廟新成必釁之，尊而神之也。宗人先請於君曰：「請命以釁其廟」，君諾之，乃行。○音義：釁，許靳反。純，側甚反。
		</region>
		<region typus="original" subtype="" id="9205" explains="">
雍人拭羊，宗人視之，宰夫北面於碑南，東上。
		</region>
		<region typus="comment" subtype="注" id="9206" explains="9205">
○注：居上者，宰夫也。宰夫，攝主也。拭，靜也。○音義：拭音式。碑，彼皮反。覲，本亦作靜，同才性反。
		</region>
		<region typus="original" subtype="" id="9207" explains="">
雍人舉羊升屋自中；中屋南面，刲羊，血流於前，乃降。門、夾室皆用雞，先門而後夾室。其衈皆於屋下。割雞，門當門，夾室中室。
		</region>
		<region typus="comment" subtype="注" id="9208" explains="9207">
○注：自，由也。衈謂將刲割牲以釁，先滅耳旁毛薦之。耳，聽聲者，告神，欲其聽之，《周禮》有刉衈。○音義：刲，苦圭反。夾，古洽反。，如志反。刉，古伐反，又古對反，一音其既反。衈，如志反。
		</region>
		<region typus="original" subtype="" id="9209" explains="">
有司皆鄉室而立，門則有司當門北面。
		</region>
		<region typus="comment" subtype="注" id="9210" explains="9209">
○注：有司，宰夫、祝、宗人。○音義：鄉，許亮反，下同。
		</region>
		<region typus="original" subtype="" id="9211" explains="">
既事，宗人告事畢，乃皆退。
		</region>
		<region typus="comment" subtype="注" id="9212" explains="9211">
○注：告者，告宰夫。
		</region>
		<region typus="original" subtype="" id="9213" explains="">
反命於君曰：「釁某廟事畢。」反命於寢，君南鄉於門內，朝服。既反命，乃退。
		</region>
		<region typus="comment" subtype="注" id="9214" explains="9213">
○注：君朝服者，不至廟也。○音義：朝，直遙反，注同。
		</region>
		<region typus="original" subtype="" id="9215" explains="">
路寢成，則考之而不釁。釁屋者，交神明之道也。
		</region>
		<region typus="comment" subtype="注" id="9216" explains="9215">
○注：言路寢者，生人所居。不釁者，不神之也。考之者，設盛食以落之爾。《檀弓》曰「晉獻文子成室，諸大夫發焉」是也。
		</region>
		<region typus="original" subtype="" id="9217" explains="">
凡宗廟之器，其名者成，則釁之以豭豚。
		</region>
		<region typus="comment" subtype="注" id="9218" explains="9217">
○注：宗廟名器，謂尊、彝之屬。○音義：豭音加。彝，以之反。
		</region>
	</paragraph>
	<paragraph index="124">
		<region typus="comment" subtype="疏" id="9219" explains="9203,9204,9205,9206,9207,9208,9209,9210,9211,9212,9213,9214,9215,9216,9217,9218">
疏「成廟」至「豭豚」。○正義曰：此一節論釁廟及考路寢之事。○「成廟則釁之」者，謂宗廟初成，則殺羊取血以釁之，尊而神之也。○「其禮：祝、宗人、宰夫、雍人，皆爵弁純衣」者，其禮謂釁廟之禮，欲釁之時，宗人先請於君曰「請命以釁某廟」，君諾之乃行事。爵弁者，士服也。純衣者，謂絲衣，則玄衣纁裳也。○「雍人拭羊」者，雍人是廚宰之官。拭羊謂拭靜其羊，拭於廟門外。按《大戴禮．釁廟篇》云：「成廟則釁以羊。君玄服立於寢門內，南鄉，祝、宗人，宰夫、雍人皆玄服。宗人曰：『請命以釁某廟。』君曰：『諾。』遂入。雍人拭羊，乃行入廟門。碑南北面，雍人舉羊升屋，自中，中屋南面，刲羊，血流於前，乃降。」此皆《大戴禮》文。既云拭羊乃行入廟門，是拭羊在廟門之外。但初受命於寢門內之時，君與祝、宗人、宰夫、雍人等皆著玄服，謂朝服、緇衣、素裳等，其祝、宗人、宰夫、雍人等著玄服，謂朝服、緇衣、素裳等，其祝、宗人、宰夫、雍人等皆入廟之時，則爵弁、純衣，雍人舉羊升屋者，熊氏云「謂抗舉其羊升於屋上。自中者，自，由也。謂升屋之時，由屋東西之中，謂兩階之間而升也」。○「中屋南面」者，謂當屋棟之上，亦東西之中，而南面刲割其羊，使血流於前，雍人乃降。皇氏云：「舉羊，謂縣羊。升屋，謂掛羊於屋。自中，謂在屋之中。中屋謂羊在屋棟之下，縣之上下處中。」今謂屋者，謂室之在上之覆也。前云升屋，下云乃降，與《喪大記》「復者升屋」其文正同，何得以升為縣？又中屋為屋棟，去地上下為中。此正得云屋中，不得云中屋。若室裡縣羊，血則當羊而下，何得云「血流於前」？又下文「其皆於屋下」，明知其釁則在屋上。檢勘上下，皇氏之說非也。○「門、夾室皆用雞」者，門，廟門也。夾室，東西廂也。其減於廟室，故釁不用羊也。門與夾室各一雞，凡用三雞，故云「皆」也。謂釁門、夾室用雞之時，如上用羊之法，亦升屋而割之。○「先門而後夾室」者，謂先釁門，後釁夾室，又卑於門也。○「其衈皆於屋下」者，謂未刲割羊與雞之時，先滅耳旁毛以薦神，廟則在廟之屋下，門與夾室則在門、夾室之屋下，故云「其衈皆於屋下」，衈訖然後升屋而釁也。○「門當門，夾室中室」者，謂衈訖為釁之時，門則當門屋之上中，夾室則當夾室上之中，以割雞使血流，故云「門當門，夾室中室」。此釁廟以羊，門、夾室以雞，總云其衈，則毛牲羽牲，皆謂之衈。而鄭注《周禮》云「毛牲曰刉，羽牲曰衈」者，以此經有羊有雞，無別刉文，故總以衈包之。《周禮》刉衈、相對，故以毛牲曰刉，羽牲曰衈。○「有司皆鄉室而立」者，謂釁夾室之時，宰夫、祝、宗人皆當於夾室而立。門，則有司當門北面而立。○「既事，宗人告事畢，乃皆退」者，謂釁事既畢，宗人告攝主宰夫以事畢，宰夫及祝、宗人等乃退。○「反命於寢」者，謂釁既畢，反報君命於路寢。○「君南鄉於門內，朝服」者，謂君受命之時，南鄉於路寢門內，南面而立，身著朝服。即《大戴禮》云「玄衣以不入廟，故朝服」。○「路寢成，則考之而不釁」者，路寢是生人所居，不用神之，故不釁也。考之者，謂設盛饌以落之，如《檀弓》晉獻文子成室是也。庾蔚云：「落謂與賓客燕會，以酒食流落之，即歡樂之義也。」○「釁屋者，交神明之道也」者，釋所以不釁路寢之義，言此屋與神明相交，故釁之也。○「凡宗廟之器，其名者成，則釁之以豭豚」者，器之名者，尊、彝之屬也。若作名者成，則釁之，若細者成，則不釁。名器則殺豭豚血塗之也。不及廟，故不用羊也。
		</region>
	</paragraph>
	<paragraph index="125">
		<region typus="original" subtype="" id="9220" explains="">
諸侯出夫人，夫人比至於其國，以夫人之禮行。至，以夫人入。
		</region>
		<region typus="comment" subtype="注" id="9221" explains="9220">
○注：行道以夫人之禮者，棄妻致命其家，乃義絕，不用此為始。○音義：比，必利反。
		</region>
		<region typus="original" subtype="" id="9222" explains="">
使者將命，曰：「寡君不敏，不能從而事社稷宗廟，使使臣某敢告於執事。」主人對曰：「寡君固前辭不教矣。寡君敢不敬須以俟命！」
		</region>
		<region typus="comment" subtype="注" id="9223" explains="9222">
○注：前辭不教，謂納采時也。此辭賓在門外，擯者傳焉。賓入致命如初，主人卒辭曰：「敢不聽命！」○音義：使，巴吏反。
		</region>
		<region typus="original" subtype="" id="9224" explains="">
有司官陳器皿，主人有司亦官受之。
		</region>
		<region typus="comment" subtype="注" id="9225" explains="9224">
○注：器皿，其本所繼物也。律：「棄妻畀所繼。」○音義：皿，武景反，《字林》又音猛。繼，子兮反，下同。畀，必利反，與也；又婢支反，償也。
		</region>
		<region typus="original" subtype="" id="9226" explains="">
妻出，夫使人致之曰：「某不敏，不能從而共粢盛，使某也敢告於侍者。」主人對曰：「某之子不肖，不敢辟誅，敢不敬須以俟命。」使者退，主人拜送之。
		</region>
		<region typus="comment" subtype="注" id="9227" explains="9226">
○注：肖，似也，不似，言不如人。誅，猶罰也。○音義：共音恭。粢盛，上音咨，下音成。肖音笑。辟音避。
		</region>
		<region typus="original" subtype="" id="9228" explains="">
如舅在則稱舅，舅沒則稱兄，無兄則稱夫。
		</region>
		<region typus="comment" subtype="注" id="9229" explains="9228">
○注：言棄妻者，父兄在則稱之，命當由尊者出也。唯國君不稱兄。
		</region>
		<region typus="original" subtype="" id="9230" explains="">
主人之辭曰：「某之子不肖。」如姑、姊妹亦皆稱之。
		</region>
		<region typus="comment" subtype="注" id="9231" explains="9230">
○注：姑、姊妹見棄，亦曰：「某之姑，某之姊若妹不肖。」
		</region>
	</paragraph>
	<paragraph index="126">
		<region typus="comment" subtype="疏" id="9232" explains="9220,9221,9222,9223,9224,9225,9226,9227,9228,9229,9230,9231">
疏「諸侯」至「稱之」。○正義曰：此一節論諸侯出夫人及卿大夫以下出妻之事。○「諸侯出夫人」者，謂夫人有罪，諸侯出之，命歸本國。○「使者將命」者，使者謂送夫人歸者，將行，君命以告夫人之國君。○「寡君不敏，不能從而事社稷宗廟」者，禮尚謙退，不能指斥夫人所犯之罪，故引過自歸。云寡君才知不敏，不能隨從夫人共事社稷宗廟，故君使臣某敢告在下之執事。○「寡君敢不敬，須以俟命」者，須，待也。俟，亦待也。主人報客，云君既有命，寡君豈敢不恭敬，須待君命。○「有司官陳器皿」者，使者既得主人答命，故使從己來有司之官陳夫人嫁時所繼器皿之司，以還主國也。○「主人有司亦官受之」者，主國亦使有司官領受之也。並云「官」者，明付受悉如法也。○「妻出」者，此以下明夫出妻法也。○「如舅在則稱舅，舅沒則稱兄」者，謂凡遣妻必稱尊者之命，舅在稱舅者，謂妻之被出，則應稱夫名「使某來告」。若夫之父在，則稱父名「使某來告」。是舅在則稱舅也。「舅沒則稱兄」者，謂稱夫兄之名「使某來告」。不云舅沒則稱母者，婦人之名，不合外接於人也。若有死喪，則稱母弔，即《曾子問》云「母喪稱母」是也。○「無兄則稱夫」者，謂夫身無兄，則稱夫名「使某來告」，則上文是也。夫遣人致命則得云「某不敏，不能從而共粢盛」。若夫之父兄遣人致命，其致命之辭未聞也。○「主人之辭曰：某之子不肖」者，前文已具，重更發者，為姑、姊妹張本，故云：「如姑、姊妹亦皆稱之。」鄭云：「某之姑，某之姊若妹不肖」是也。
		</region>
	</paragraph>
	<paragraph index="127">
		<region typus="original" subtype="" id="9233" explains="">
孔子曰：「吾食於少施氏而飽，少施氏食我以禮。
		</region>
		<region typus="comment" subtype="注" id="9234" explains="9233">
○注：言貴其以禮待己，而為之飽也。時人倨慢，若季氏則不以禮矣。少施氏，魯惠公子施父之後。○音義：少，失召反，下及注同。食我，音嗣。為，于偽反，下「來為」、「亦為」同。倨音據。慢，武諫反，書亦作慢。父音甫。
		</region>
		<region typus="original" subtype="" id="9235" explains="">
吾祭，作而辭曰：『疏食不足祭也。』吾飧，作而辭曰：『疏食也，不敢以傷吾子』。」
		</region>
	</paragraph>
	<paragraph index="128">
		<region typus="comment" subtype="疏" id="9236" explains="9233,9234,9235">
疏「孔子」至「吾子」。○正義曰：此一節明少施氏以禮而食孔子。吾祭者，謂孔子祭也。○「作而辭曰：疏食不足祭也」者，作，起也。少施氏起而辭謝，云疏粗之食，不足祭也。○「吾飧」者，謂孔子食後而更飧、而強飯以答主人之意。○「作而辭曰：疏食也，不敢以傷吾子」者，少施氏又起而辭謝，云疏粗之食，不可強飽，以致傷害，故云「不敢以傷吾子」。
		</region>
	</paragraph>
	<paragraph index="129">
		<region typus="original" subtype="" id="9237" explains="">
納幣一束，束五兩，兩五尋。
		</region>
		<region typus="comment" subtype="注" id="9238" explains="9237">
○注：納幣，謂昏禮納徵也。十個為束，貴成數。兩兩者合其卷，是謂五兩。八尺曰尋，五兩五尋，則每卷二丈也，合之則四十尺。今謂之匹，猶匹偶之云與？○音義：飧音孫。個，古賀反。卷音眷，徐紀勉反，下同。與音餘。
		</region>
		<region typus="original" subtype="" id="9239" explains="">
婦見舅姑，兄弟、姑、姊妹皆立於堂下，西面，北上，是見已。
		</region>
		<region typus="comment" subtype="注" id="9240" explains="9239">
○注：婦來為供養也，其見主於尊者，兄弟以下在位，是為已見，不復特見。○音義：婦見，賢遍反，下注同。供，恭用反。養，羊尚反。復，扶又反。
		</region>
		<region typus="original" subtype="" id="9241" explains="">
見諸父，各就其寢。
		</region>
		<region typus="comment" subtype="注" id="9242" explains="9241">
○注：旁尊也，亦為見時不來。
		</region>
		<region typus="original" subtype="" id="9243" explains="">
女雖未許嫁，年二十而笄，禮之；婦人執其禮。
		</region>
		<region typus="comment" subtype="注" id="9244" explains="9243">
○注：雖未許嫁，年二十亦為成人矣。禮之，酌以成之。言婦人執其禮，明非許嫁之笄。
		</region>
		<region typus="original" subtype="" id="9245" explains="">
燕則鬈首。
		</region>
		<region typus="comment" subtype="注" id="9246" explains="9245">
○注：既笄之後去之，猶若女有鬌紒也。○音義：鬈音權，又居阮反。去，起呂反。鬌，丁果反。音計，字又作髻。
		</region>
	</paragraph>
	<paragraph index="130">
		<region typus="comment" subtype="疏" id="9247" explains="9237,9238,9239,9240,9241,9242,9243,9244,9245,9246">
疏「納幣」至「鬈首」。○正義曰：此一節論昏禮婦見舅姑，及女求許嫁、加笄分別之事。○「納幣一束」者，謂昏禮納財幣之時，其幣一束，謂十個也。「束五兩」者，兩個合為一卷，取配偶之義，是束五兩也。一兩有四十尺，八尺曰尋，五八四十，是兩五尋也。今謂之匹，由匹偶也。○「婦見舅姑」者，謂婦來，明日而見舅姑也。○「兄弟、姑、姊妹皆立於堂下，西面北上」者，見舅姑之時，則夫之兄弟、姑、姊妹皆立於舅姑之堂下，東邊西鄉，以北為上，近堂為尊也。○「是見已」者，舅姑在堂上，婦自南門而入，入則從於夫之兄弟、姑、姊妹前度，以因是即為相見，不復更別詣其室見之，故云「是見已」，謂是已見也。○「見諸父，各就其寢」者，諸父，謂夫之伯叔也。既是旁尊，則婦於明日乃各往其寢而見之，不與舅姑同日也。○「女雖未許嫁，年二十而笄，禮之」者，女子十五許嫁而笄，若未許嫁，至二十而笄，以成人禮言之。○「婦人執其禮」者，賀瑒云：「十五許嫁而笄者，則主婦及女賓為笄禮。主婦為之著笄，女賓以醴禮之。未許嫁而笄者，則婦人禮之，無主婦、女賓，不備儀也。」○「燕則鬈首」者，謂既笄之後，尋常在家燕居，則去其笄而鬈首，謂分發為鬌紒也。此既未許嫁，雖已笄，猶為少者處之
		</region>
	</paragraph>
	<paragraph index="131">
		<region typus="original" subtype="" id="9248" explains="">
韠長三尺，下廣二尺，上廣一尺，會去上五寸。紕以爵韋六寸，不至下五寸。純以素，紃以五采。
		</region>
		<region typus="comment" subtype="注" id="9249" explains="9248">
○注：會，謂領上縫也，領之所用蓋與紕同。在旁曰紕，在下曰純。素，主帛也。純六寸者，中執之，表裡各三寸也。純、紕所不至者五寸，與會去上同。紃，施諸縫中，若今時條也。○「韠音必。長，直諒反。廣，古曠反，下同。會，古外反，注同。紕，婢支反，又方移反，注同。純，之閏反，又支允反，注同；徐方移反。紃音巡，徐辭均反。縫，扶用反，下同。絛，本又作條，同吐刀反。
		</region>
	</paragraph>
	<paragraph index="132">
		<region typus="comment" subtype="疏" id="9250" explains="9248,9249">
疏「韠長」至「五采」。○正義曰：韠，韍也，長三尺，與紳齊也。下廣上狹，像天地數也。○「會去上五寸」者，會，謂韠之領縫也。此縫去韠上畔廣五寸，謂會上下廣五寸。○「紕以爵韋六寸」者，謂會縫之下，韠之兩邊，紕以爵韋闊六寸倒攝之，兩廂各三寸也。○「不至下五寸」者，謂紕、韠之兩邊，不至韠之下畔闊五寸。○「純以素」者，素謂生帛，謂紕所不至之處，橫純之以生帛，此帛上下各闊五寸也。○「紃以五采」者，紃，絛也，謂五采之絛置於諸縫之中。○注「會謂」至「上同」。○正義曰：韠旁緣謂之紕，上緣謂之會。以其在下總會之處，故謂之為會。此上緣緣韠之上畔，其縫廣狹去上畔五寸也。云「領之所用蓋與紕同」者，紕既用爵韋，會之所用無文，會、紕同類，故知會之所用與紕同也。云「純紕所不至者五寸」者，純，緣也。緣之所施，是兩旁之紕不至下五寸之處，以素緣之。云「與會去上同」者，純之上畔去韠下畔五寸，會之下畔去韠之上畔五寸，以其俱五寸，故云與會去上同。如諸儒所說，云會者是韠之上畔，殘緣而已。去上五寸，謂與兩旁之紕，去韠上畔會縫之下有五寸。若如此說，何得鄭注「與會去上同」？明知會之闊狹五寸也。
		</region>
	</paragraph>
</text>
