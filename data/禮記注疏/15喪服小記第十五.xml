<?xml version='1.0' encoding='UTF-8'?>
<text title="禮記注疏" section="喪服小記第十五" juan="15" original_title="禮記">
	<paragraph index="0">
		<region typus="original" subtype="" id="7311" explains="">
斬衰，括髪以麻，為母括髪以麻，免而以布。
		</region>
		<region typus="comment" subtype="注" id="7312" explains="7311">
○注：母服輕，至免可以布代麻也。為母，又哭而免。○音義：衰，七雷反，下並同。括，古活反。為，于偽反。注及下注同。免音汶，篇內同。
		</region>
		<region typus="original" subtype="" id="7313" explains="">
齊衰，惡笄，帶以終喪。
		</region>
		<region typus="comment" subtype="注" id="7314" explains="7313">
○注：笄所以卷髮，帶所以持身也。婦人質，於喪所以自卷持者，有除無變。○音義：齊音咨，又作齋。笄，古兮反。卷，俱免反，下皆同。
		</region>
		<region typus="original" subtype="" id="7315" explains="">
男子冠而婦人笄，男子免而婦人髽。其義：為男子則免，為婦人則髽。
		</region>
		<region typus="comment" subtype="注" id="7316" explains="7315">
○注：別男女也。○音義：冠，古亂反，下同。髽，側巴反。別，彼列反，下文「有別」、注「不服別」、「卑別」皆同。
		</region>
	</paragraph>
	<paragraph index="1">
		<region typus="comment" subtype="疏" id="7317" explains="7311,7312,7313,7314,7315,7316">
疏「斬衰」至「則髽」。○正義曰：此一節論斬衰齊衰之喪，男女括髪免髽之異。○「斬衰」者，主人為父之服也。「括髪」者，為父未成服之前所服也。禮：親始死，子布深衣去冠，而猶有笄縰、徒跣，衱上衽，至將小斂，去笄縰，著素冠，視斂，斂訖，投冠而括髪。「括髪」者，鄭注《喪服》云：「括髪以麻者，自項以前，交於額上，卻繞紒，如著幓頭焉。」○「為母括髪以麻」者，為母初喪，至小斂後括髪，與父禮同。故亦云「括髪以麻」也。○「免而以布」者，此謂為母與父異者也，亦自小斂後而括髪，至尸出堂，子拜賓之時，猶與為父不異。至拜賓竟後，子往即堂下之位時則異也。若為父，此時猶括髪而踴，襲絰帶，以至大斂而成服。若母喪，於此時則不復括髪，乃著布免踴而襲絰帶，以至成服，故云「免而以布」也。○注「母服」至「而免」。○正義曰：「又哭」是小斂拜賓竟後，即堂下位哭踴時也。故《士喪禮》云：「卒小斂，主人髻髪袒。」此是初括髪哭踴之時也。又云：「男女奉尸侇於堂訖，主人降自西階，東即位。主人拜賓，即位踴，襲絰於序東，復位。」此是「又哭」之節。若為父，於此時猶括髪，若為母，於此時以免代括髪，故云「為母，又哭而免」。○「齊衰惡笄以終喪」。○此一經明齊衰，婦人笄帶終喪無變之制。○「惡笄」者，榛木為笄也。婦人質，笄以卷髮，帶以持身，於其自卷持者，有除無變，故要絰及笄，不須更易。至服竟一除，故云「惡笄，帶以終喪」。○「男子」至「則髽」。○此明男子婦人冠笄髽免相對之節，但吉時男子首有吉冠，則女首有吉笄，是明男女首飾之異，故云「男子冠而婦人笄」也。若親始死，男去冠，女則去笄。若成服為父，男則六升布為冠，女則箭篠為笄。為母，男則七升布為冠，女則榛木為笄。故云「男子冠而婦人笄」也。○「男子免而婦人髽」者，吉時首飾既異，今遭齊衰之喪，首飾亦別，當襲斂之節，男子著免，婦人著髽，故云「男子免而婦人髽免」者，鄭注《士喪禮》云：「以布廣一寸，自項中而前，交於額上，卻繞紒也，如著幓頭矣。「髽」者，形有多種，有麻、有布、有露紒也，其形有異，同謂之「髽」也。今辨男女，並何時應著此免、髽之服。男子之免，乃有兩時，而唯一種。婦人之髽，則有三，別其麻髽之形，與括髪如一，其著之以對男子括髪時也。前云「斬衰括髪以麻」，則婦人於時髽亦用麻也。何以知然？按《喪服》：「女子子在室，為父髽衰三年。」鄭玄云：「髽，露紒也，猶男子之括髪。斬衰，括髪以麻，則髽亦用麻。以麻者，自項而前，交於額上，卻繞紒，如著幓頭焉。」依如彼注，既云猶男子括髪，男子括髪先去冠縰用麻，婦人亦去笄縰用麻，故云「猶」也。又同云「用麻」，不辨括髪形異，則知其形如一也。以此證據，則知有麻髽以對男括髪時也。又知有布髽者，按此云「男子免」對「婦人髽」，男免既用布，則婦人髽不容用麻也。是知男子為母免時，則婦人布髽也。又若成服後，男或對賓必踴免，則婦人理自布髽對之。知有露紒髽者，《喪服傳》云：「布總、箭笄、髽、衰，三年。」明知此服並以三年，三年之內，男不恒免，則婦人不用布髽，故知恒露紒也。故鄭注《喪服》云：「髽，露紒也。」且《喪服》所明，皆是成服後，不論未成服麻布髽也。何以然？《喪服》既不論男子之括免，則不容說女服之未成義也。既言髽衰三年，益知恒髽是露紒也。又就齊衰輕期，髽無麻布，何以知然？按《檀弓》：「南宮縚之妻之姑之喪，夫子誨之髽曰：『爾無總總爾，爾無扈扈爾。』」是但戒其高大，不云有麻布別物，是知露紒悉名髽也。又按《奔喪》云：「婦人奔喪，東髽。」鄭云：「謂姑、姊、妹女子子也。去纚大紒曰髽。」若如鄭旨，既謂是「姑、姊、妹女子子」等，還為本親父母等，唯云「去纚大紒」，不言「布麻」，當知期以下無麻布也。然露紒恒居之髽，則有笄，何以知之？按笄以對冠，男在喪恒冠，婦則恒笄也。故《喪服》：「婦為舅姑，惡笄有首以髽。」鄭云：「言以髽，則髽有著笄者明矣。」以兼此經注，又知恒居笄而露紒髽也。此王髽之殊，是皇氏之說。今考校以為正有二髽，一是斬衰麻髽，二是齊衰布髽，皆名露紒。必知然者，以《喪服》「女子子在室為父箭笄、髽、衰」，是斬衰之髽用麻。鄭注以為露紒，明齊衰髽用布，亦謂之露紒髽也。○「其義：為男子則免，為婦人則髽」者，庾蔚云：「喪服往往寄異以明義，或疑免、髽亦有其旨，故解之以其義。言於男子則免，婦人則髽，獨以別男女而已，非別有義也。賀瑒云：「男去冠，猶婦人去笄，義盡於此，無復別義，故云其義也。」此經既論括髪、免髽之異，須顯所著之時。崔氏云：「立義既載五服變除，今要舉變除之旨。凡親始死，將三年者，皆去冠笄纚如故，十五升白布深衣，衱上衽，徒跣，交手而哭。」故《禮記．問喪》云：「親始死，雞斯徒跣，衱上衽。」又鄭注《士喪禮》云：「始死將斬衰者，雞斯是也。」其婦人則去纚衣，與男子同，不徒跣，不衱衽。知「不徒跣，不衱衽」者，《問喪》文。知「去纚」者，鄭注《士喪禮》云：「始死，婦人將斬衰者，去纚。」知「著白布深衣」者，《曾子問》云：「女改服布深衣，縞總以趨喪。鄭注云：「婦人始喪未成服之服。」其齊衰以下，男子著素冠，齊衰以下，婦人骨笄而纚。知者，鄭注《士喪禮》文。男子婦人皆吉屨無絇，其服皆白布深衣。知者，鄭注《喪服變除》文。至死之明日，士則死日襲，明日小斂，故《士喪禮》云：「小斂，主人髻髪。」若大夫死之明日，襲而括髪。故鄭注《喪服變除》云：「尸襲，去纚括髪，在二日小斂之前。」是據大夫也。大夫與士括髪，於死者皆俱二日。故鄭注《問喪》云：「二日去笄纚括髪，通明大夫士也。」始死以後，小斂之前，大夫與士皆加素冠於笄纚之上，故《檀弓》云：「叔孫武叔之母死，既小斂，舉者出戶，出戶袒，且投其冠括髪。」是素冠也。以其始死哀甚，未暇分別尊卑，故大夫與士其冠皆同也。至小斂投冠括髪之後，大夫加素弁。士加素委貌。」故《喪大記》云：「君大夫之喪，子弁絰。」又《喪服變除》云：「小斂之後，大夫以上冠素弁，士則素委貌。」其素弁素冠，皆加環絰。故《雜記》云：「小斂環絰，君大夫士一也。」鄭注云「大夫以上素爵弁，士素委貌」是也。凡括髪之後，至大斂成服以來，括髪不改，故鄭注《士喪禮》云：「自小斂以至大斂，括髪不改，但死之三日，說髦之時，以括髪因而壞損，更正其括髪。故《士喪禮》既殯說髦。《喪大記》云：「小斂說髦，括髪是正。」其故括髪也，非更為之。但士之既殯，諸侯小斂，於死者皆三日說髦同也。其齊衰以下，男子於主人括髪之時則著免，故《士喪禮》：「小斂主人髻髪，眾主人免」是也。而《喪服變除》「不杖齊衰」條云「襲尸之時云括髪」者，誤也。其婦人將斬衰者，於男子括髪之時，則以麻為髽。故《士喪禮》云：「主人髻髪，婦人髽於室。」其齊衰者，於男子免時，婦人則以布為髽，故此經云「男子免而婦人髽」是也。其大功以下無髽也，其服斂畢，至成服以來，白布深衣不改。士死後二日，襲帶絰，故《士喪禮》小斂之前，陳苴絰大鬲，下本在左，要絰小焉。散帶垂，長三尺。牡麻絰，亦散垂。斂訖，主人拜賓，乃襲絰於序東。《既夕禮》：「三日絞垂。」鄭注云：「成服日絞要絰之散垂者。」是主人及眾主人皆絞散垂，此襲帶絰絞垂日數，皆士之禮也。其大夫以上成服，與士不同，其襲帶絰之屬，或與士同，或與士異，無文以言之。其斬衰，男子括髪齊衰。男子免，皆謂喪之大事斂殯之時，若其不當斂殯，則大夫以上加素弁，士加素冠，皆於括髪之上。天子七日成服，諸侯五日成服，大夫士三日成服。服之精粗，及日月多少，及葬之時節，皆具在《喪服》及《禮》文，不能繁說。其葬之時，大夫及士男子散帶，婦人髽，與未成服時同，其服則如喪服，故《既夕禮》云：「丈夫髽，散帶垂。」鄭注云：「為將啟變也。」此互文以相見耳。諸文言髽，見婦人也。若天子諸侯，則首服素弁，以葛為環絰，大夫則素弁加環絰，士則素委貌加環絰。故下《檀弓》云：「弁絰葛而葬。」鄭注云：「接神不可以純凶，天子諸侯變服而葬，冠素弁，以葛為環絰。」是王侯與卿大夫士異也。至既虞卒哭之時，乃服變服，故鄭注《喪服》云：「天子諸侯卿大夫既虞，士卒哭而受服。」其受服之時，首絰要帶，男子皆以葛易之，齊斬之婦人則易首絰，不易要帶。大功小功婦人，則易要帶為葛。雖受變麻為葛，卒哭時亦未說麻，至祔乃說麻服葛。故《士虞禮》云：「婦人說首絰，不說帶。」鄭云：「不說帶，齊斬婦人也。婦人少變而重帶。」大功小功者，葛帶，時亦不說者，未可以輕文變於主婦之質也，至祔，葛帶以即位。按文直云婦人不辨輕重，故鄭為此解。其斬衰，至十三月，練而除首絰。練冠素纓，中衣黃裡，縓為領袖緣，布帶，繩屨無絇。若母三年者小祥，亦然。斬衰二十五月大祥，朝服縞冠，故《雜記》云：「祥，主人之除也。於夕為期，朝服。」又《喪服小記》云：「除成喪者，其祭也朝服縞冠。」既祥，乃服十五升布，深衣領緣皆以布，縞冠素紕，故《間傳》云「大祥，素縞麻衣」。二十七月而禫，服玄冠玄衣黃裳而祭，祭畢服朝服，以黑經白緯為冠，所謂纖冠。而練纓吉屨，踰月服吉。《間傳》所謂「禫而纖」，父沒為母與父同。父在，為母十一月而練，十三月而大祥，十五月而禫，其服變除，與父沒為母同。其不杖齊衰及大功以下服畢，皆初服朝服素冠，踰月服吉也。此皆崔氏准約《禮》經及記而為此說，其有乖僻者，今所不取。
		</region>
	</paragraph>
	<paragraph index="2">
		<region typus="original" subtype="" id="7318" explains="">
苴杖，竹也。削杖，桐也。
		</region>
		<region typus="comment" subtype="注" id="7319" explains="7318">
○注：苴七余反。削思略反。
		</region>
	</paragraph>
	<paragraph index="3">
		<region typus="comment" subtype="疏" id="7320" explains="7318,7319">
疏「苴杖」至「桐也」。○正義曰：此一經解喪服苴杖削杖也。然杖有苴、削異者。苴者，黯也。夫至痛內結，必形色外章，心如斬斫，故貌必蒼苴，所以衰裳絰杖，俱備苴色也。必用竹者，以其體圓性貞，履四時不改，明子為父禮中痛極，自然圓足，有終身之痛故也。故斷而用之，無所厭殺也。○「削杖」者，削，殺也，削奪其貌，不使苴也。必用桐者，明其外雖被削，而心本同也，且桐隨時凋落。此謂母喪，示外被削殺，服從時除，而終身之心當與父同也。
		</region>
	</paragraph>
	<paragraph index="4">
		<region typus="original" subtype="" id="7321" explains="">
祖父卒，而后為祖母後者三年。
		</region>
		<region typus="comment" subtype="注" id="7322" explains="7321">
○注：祖父在，則其服如父在為母也。
		</region>
	</paragraph>
	<paragraph index="5">
		<region typus="comment" subtype="疏" id="7323" explains="7321,7322">
疏「祖父」至「三年」。○正義曰：此一經論適孫承重之服。○「祖父卒」者，謂適孫無父而為祖後，祖父已卒，今又遭祖母喪。故云「為祖母后」也。事事得中，如父卒為母，故三年。若祖父卒時父已先亡，亦為祖父三年。若祖卒時父在，已雖為祖期，今父沒，祖母亡時，已亦為祖母三年也。○注「祖父」至「沒也」。○正義曰：言亦謂無父者，若父在則不然也。
		</region>
	</paragraph>
	<paragraph index="6">
		<region typus="original" subtype="" id="7324" explains="">
為父母、長子稽顙。
		</region>
		<region typus="comment" subtype="注" id="7325" explains="7324">
○注：喪尊者及正體，不敢不盡禮。○音義：為，于偽反，下「為夫」、注「為無後」並同。長，丁丈反，篇內並同。稽音啟。顙，素黨反。
		</region>
		<region typus="original" subtype="" id="7326" explains="">
大夫弔之，雖緦必稽顙。
		</region>
		<region typus="comment" subtype="注" id="7327" explains="7326">
○注：尊大夫，不敢以輕待之。
		</region>
		<region typus="original" subtype="" id="7328" explains="">
婦人為夫與長子稽顙，其餘則否。
		</region>
		<region typus="comment" subtype="注" id="7329" explains="7328">
○注：恩殺於父母。○音義：殺，所戒反，徐所例反，後文注同。
		</region>
	</paragraph>
	<paragraph index="7">
		<region typus="comment" subtype="疏" id="7330" explains="7324,7325,7326,7327,7328,7329">
疏「為父」至「則否」。○正義曰：此一節論喪合稽顙之事，各依文解之。○「為父母、長子稽顙」者，謂重服先稽顙而後拜者也。父母長子，並重故也。其餘期以下，先拜後稽顙也。○「大夫弔之，雖緦必稽顙」，前文「為父母、長子稽顙」，謂平等來弔，故先稽顙而後拜。若為不杖齊衰以下，則先拜賓後稽顙。今大夫弔士，雖是緦麻之親，必亦先稽顙而後拜，故皇氏載此稽顙，謂「先拜而後稽顙」，若平等相弔，小功以下，皆不先拜後稽顙；若大夫來弔，雖緦麻，必為之先拜而後稽顙，今刪定。云「小功以下不稽顙」，文無所出。又此稽顙與上文稽顙是一，何得將此為先拜後稽顙？其義非也。○「婦人為夫與長子稽顙，其餘則否」，亦先稽顙而後拜，「其餘否」者，謂父母也。以受重他族，其恩減殺於父母也。
		</region>
	</paragraph>
	<paragraph index="8">
		<region typus="original" subtype="" id="7331" explains="">
男主必使同姓，婦主必使異姓。
		</region>
		<region typus="comment" subtype="注" id="7332" explains="7331">
○注：謂為無主後者為主也。異姓，同宗之婦也。婦人外成。
		</region>
	</paragraph>
	<paragraph index="9">
		<region typus="comment" subtype="疏" id="7333" explains="7331,7332">
疏「男主」至「異姓」。○正義曰：此一經論婦人外成之事，庾氏云：「喪有男主以接男賓，女主以接女賓。若父母之喪，則適子為男主，適婦為女主也。」今或無適子適婦為正主，遣他人攝主。若攝男主，必使喪家同姓之男。若攝婦主，必使喪家異姓之女。○注「謂為」至「外成」。正義曰：「知謂為無主後者為主也」者，以經云「必使同姓」，「必使異姓」，故知先無主後。云「異姓，同宗之婦也」者，同宗謂喪家同宗，其婦必與喪家異姓，故云「異姓，同宗之婦」。云「婦人外成」者，解婦主使異姓之意。今與死者同姓婦人，不得與喪家為喪主，以其外成，適於他族，故不得自與已同宗為主。此云「異姓」者，與夫家為異姓。
		</region>
	</paragraph>
	<paragraph index="10">
		<region typus="original" subtype="" id="7334" explains="">
為父後者，為出母無服。
		</region>
		<region typus="comment" subtype="注" id="7335" explains="7334">
○注：不敢以已私廢父所傳重之祭祀。○音義：為出，于偽反，下注「為其族人」、「為其兄弟」同。傳，丈專反，下「傳重」皆同。
		</region>
	</paragraph>
	<paragraph index="11">
		<region typus="comment" subtype="疏" id="7336" explains="7334,7335">
疏「為父」至「無服」。○正義曰：此一經論適子承重，不得為出母著服之事。出母，謂母犯七出，為父所遣。而母子至親，義不可絕。父若猶在，子皆為出母期。若父沒後，則適子一人不復為母服，所以然者，已系嗣烝嘗，不敢以私親廢先祖之祀，故無服。
		</region>
	</paragraph>
	<paragraph index="12">
		<region typus="original" subtype="" id="7337" explains="">
親親以三為五，以五為九。上殺，下殺，旁殺，而親畢矣。
		</region>
		<region typus="comment" subtype="注" id="7338" explains="7337">
○注：已上親父，下親子，三也。以父親祖，以子親孫，五也。以祖親高祖，以孫親玄孫，九也。殺，謂親益疏者，服之則輕。○音義：已音紀。
		</region>
	</paragraph>
	<paragraph index="13">
		<region typus="comment" subtype="疏" id="7339" explains="7337,7338">
疏「親親」至「畢矣」。○正義曰：此一經廣明五服之輕重，隨人之親疏，著服之節。○「親親以三」者，以上親父，下親子，並已為三，故云「親親以三」。「為五」者，又以父上親祖，以子下親孫，曏者三，今加祖及孫，故言五也。○「以五為九」者，已上祖下孫則是五也，又以曾祖故親高祖，曾孫故親玄孫，上加曾高二祖，下加曾玄兩孫，以四籠五，故為九也。然已上親父，下親子，合應云「以一為三」，而云「以三為五」者，父子一體，無可分之義，故相親之說不須分矣。而分祖孫，非已一體，故有可分之義，而親名著也。又以祖親曾祖，以孫親曾孫，應云「以五為七」，今言「九」者，曾祖、曾孫，為情已遠，非已一體所親，故略其相親之旨也。庾氏云：「由祖以親曾、高二祖，由孫以親曾、玄二孫。服之所同，義由於此也。」○「上殺」者，據已上服父祖而減殺故服父三年，服祖減殺至期，以次減之，應曾祖大功，高祖小功，而俱齊衰三月者，但父祖及於已，是同體之親，故依次減殺。曾祖、高祖非已同體，其恩已疏，故略從齊衰三月，曾、高一等，所以《喪服》注云：「重其衰麻，尊尊也。減其日月，恩殺也。」不可以大功小功旁親之服加至尊，故皆服齊衰也。○「下殺」者，謂下於子孫而減殺。子服父三年，父亦宜報服，而父子首足，不宜等衰，故父服子期也。若正適傳重，便得遂情，故《喪服》云「不敢降」是也。父服子期，孫卑，理不得祖報，故為九月。若傳重者，亦服期也。為孫既大功，則曾孫宜五月，但曾孫服曾祖正三月，故曾祖報亦一時也。而曾祖是正尊，自加齊衰服，而曾孫正卑，故正服緦麻。曾孫既緦麻三月，玄孫理不容異。且曾孫非已同體，故服不依次，減殺略同三月。○「旁殺」者，世叔之屬是也。父是至尊，故以三年。若據祖期年，則世叔宜九月，而世叔是父一體，故加至期也；從世叔既疏，加所不及，據期而殺，是以五月；族世叔又疏一等，故宜緦麻；此外無服也。此是發父而旁漸至輕也。又祖是父一體，故加至期，而祖之兄弟非已一體，故加亦不及，據於期之斷殺，便正五月；族祖又疏一等，故宜緦麻；此外無服。是發祖而旁漸殺也。又曾祖據期本應五月，曾祖之兄弟謂族曾祖，既疏一等，故宜三月也。自此以外，及高祖之兄弟悉無服矣。又至親期斷，兄弟至親一體，相為而期；同堂兄弟疏於一等，故九月；從祖兄弟又疏一等，故小功；族之昆弟又殺一等，故宜三月；此外無服。是發兄弟而旁殺也。又父為子期，而兄弟之子但宜九月，而今亦期者，父為其子，本應報以三年，特為尊，是故降至期；而兄弟之子為世叔，本應九月，但言世叔與尊者一體，而加至期，世叔旁尊，不得自比彼父祖之重，無義相降，故報兄弟子期，且已與兄弟一體，兄弟之子，不宜隔異，欲見猶子之義，與己子等，所以至期，故《檀弓》云「兄弟之子猶子也，蓋引而進之」是也；又同堂兄弟之子，服從伯叔無加，則從伯叔亦正報五月也；族兄弟之子又疏，故宜緦耳。此發子而旁殺也。又孫服祖期，祖尊，故為孫大功；兄弟之孫服從祖五月，故從祖報之小功也；同堂兄弟之孫既疏，為之理自緦麻；其外無服矣。曾祖為曾孫三月，為兄弟曾孫以無尊降之，故亦為三月。○「而親畢矣」者，結親親之義也。始自父母，終於族人，故云「親畢」矣。且五屬之親，若同父則期，同祖則大功，同曾祖則小功，同高祖則緦麻，高祖外無服，亦是畢也。
		</region>
	</paragraph>
	<paragraph index="14">
		<region typus="original" subtype="" id="7340" explains="">
王者禘其祖之所自出，以其祖配之。
		</region>
		<region typus="comment" subtype="注" id="7341" explains="7340">
○注：禘，大祭也。始祖感天神靈而生，祭天則以祖配之。自外至者，無主不上。○音義：王如字，又於況反，下同。禘，大計反。
		</region>
		<region typus="original" subtype="" id="7342" explains="">
而立四廟。
		</region>
		<region typus="comment" subtype="注" id="7343" explains="7342">
○注：高祖以下與始祖而五。
		</region>
		<region typus="original" subtype="" id="7344" explains="">
庶子王亦如之。
		</region>
		<region typus="comment" subtype="注" id="7345" explains="7344">
○注：世子有廢疾不可立，而庶子立，其祭天立廟，亦如世子之立也。春秋時，衛侯元有兄縶。○音義：兄縶，知急反。
		</region>
	</paragraph>
	<paragraph index="15">
		<region typus="comment" subtype="疏" id="7346" explains="7340,7341,7342,7343,7344,7345">
疏「王者」至「如之」。○正義曰：此一節論王者庶子之郊天立廟，與適子同之義，各依文解之。○「王者禘其祖之所自出」者，禘，大祭也，謂夏正郊天。自，從也。王者夏正，禘祭其先祖所從出之天，若周之先祖出自靈威仰也。「以其祖配之」者，以其先祖配祭所出之天。○「而立四廟」者，既有配天始祖之廟，而更立高祖以下四廟，與始祖而五也。○「庶子王亦如之」者，天位尊重，故雖庶子而為王者，則郊天立祀五廟事，事亦如適子為王也。嫌其不得，故特明之。○注「禘大」至「不上」。○正義曰：禘，大祭也，《爾雅．釋天》文。云「自外至者，無主不上」，《公羊》宣三年傳文，「外至」者，天神也，「主」者，人祖也。故祭以人祖配天神也。○注「世子」至「兄縶」。○正義曰：以其庶子為主，明知世子有廢疾不可立也。云「春秋時，衛侯元有兄縶」者，按昭七年《左傳》稱長子孟縶之足不良，而立次子元，元即衛靈公也。
		</region>
	</paragraph>
	<paragraph index="16">
		<region typus="original" subtype="" id="7347" explains="">
別子為祖，
		</region>
		<region typus="comment" subtype="注" id="7348" explains="7347">
○注：諸侯之庶子，別為後世為始祖也。謂之別子者，公子不得禰先君。
		</region>
		<region typus="original" subtype="" id="7349" explains="">
繼別為宗。
		</region>
		<region typus="comment" subtype="注" id="7350" explains="7349">
○注：別子之世長子，為其族人為宗，所謂百世不遷之宗。
		</region>
		<region typus="original" subtype="" id="7351" explains="">
繼禰者為小宗。
		</region>
		<region typus="comment" subtype="注" id="7352" explains="7351">
○注：別子，庶子之長子，為其昆弟為宗也。謂之小宗者，以其將遷也。○音義：禰，乃禮反。
		</region>
		<region typus="original" subtype="" id="7353" explains="">
有五世而遷之宗，其繼高祖者也。
		</region>
		<region typus="comment" subtype="注" id="7354" explains="7353">
○注：謂小宗也。小宗有四，或繼高祖，或繼曾祖，或繼祖，或繼禰，皆至五世則遷。
		</region>
		<region typus="original" subtype="" id="7355" explains="">
是故祖遷於上，宗易於下。尊祖故敬宗，敬宗所以尊祖、禰也。
		</region>
		<region typus="comment" subtype="注" id="7356" explains="7355">
○注：宗者，祖、禰之正體。
		</region>
		<region typus="original" subtype="" id="7357" explains="">
庶子不祭祖者，明其宗也。
		</region>
		<region typus="comment" subtype="注" id="7358" explains="7357">
○注：明其尊宗以為本也，禰則不祭矣。言不祭祖者，主謂宗子、庶子，俱為適士，得立祖禰廟者也。凡正體在乎上者，謂下正猶為庶也。○音義：適，丁歷反，篇內同。
		</region>
	</paragraph>
	<paragraph index="17">
		<region typus="comment" subtype="疏" id="7359" explains="7347,7348,7349,7350,7351,7352,7353,7354,7355,7356,7357,7358">
疏「別子」至「宗也」。○正義曰：此一節並論尊祖敬宗之義，各依文解之。○「別子為祖」者，謂諸侯適子之弟，別於正適，故稱「別子」也。「為祖」者，別與後世為始祖，謂此別子子孫為卿大夫，立此別子為始祖。○注「謂之」至「先君」。○正義曰：鄭云此者，決上文「庶子王」，今諸侯庶子乃謂之別子，是別為始祖。若稱庶子及公子，若世子不立，則庶子公子皆得有禰先君之義。今言「別子」，明適子在，故云「謂之別子者，公子不得禰先君」。○「繼別為宗」。○謂別子之世世長子，恒繼別子，與族人為百世不遷之大宗。○「繼禰者為小宗」。○禰謂別子之庶子，以庶子所生長子，繼此庶子，與兄弟為小宗。謂之「小宗」者，以其五世則遷，比大宗為小，故云「小宗」也。○「有五世而遷之宗，其繼高祖者也」。○「五世」者，謂上從高祖，下至玄孫之子。此玄孫之子，則合遷徙，不得與族人為宗。故云「有五世則遷之宗，其繼高祖者」。此五世合遷之宗，是繼高祖者之子，以其繼高祖之身，未滿五世，而猶為宗。其繼高祖者之子，則已滿五世，禮合遷徙，但《記》文要略，唯云「繼高祖」，其實是繼高祖者之子也。○注「謂小」至「則遷」。○正義曰：言「或繼高祖，或繼曾祖，或繼祖，或繼禰」者，以別子之後，族人眾多，或有繼高祖者，與三從兄弟為宗，或有繼曾祖者，與再從兄弟為宗，或有繼祖者，與同堂兄弟為宗，或有繼禰者，與親兄弟為宗，不廢族人。一身凡事四宗：事親兄弟之適，是繼禰小宗也；事同堂兄弟之適，是繼祖小宗也；事再從兄弟之適，是繼曾祖小宗也；事三從兄弟之適，是繼高祖小宗也。於族人唯一俱時事四小宗，兼大宗為五也。又云「皆至五世則遷」者，繼高祖者，至子五世。繼曾祖者，至孫五世。繼祖者，至曾孫五世。繼禰者，至玄孫五世也。是皆五世，不復與四從兄弟為宗，故云「皆至五世則遷」，各自隨近相宗。然則小宗所繼非一，前文獨云「繼禰者為小宗」，雖四初皆繼禰為始，據初為元，故特云「繼禰」也。○「是故」至「禰也」。○四世之時，尚事高祖，至五世之時，謂高祖之父，不為加服，是「祖遷於上」。四世之時，仍宗三從族人，至五世，不復宗四從族人，各自隨近為宗，是「宗易於下」。宗是先祖正體，所以「尊祖故敬宗」。更覆說云「敬宗所以尊祖禰」，覆結尊祖之文也。○「庶子不祭祖者，明其宗也」。○此猶尊宗之義也。庶子適子，俱是人子，並宜供養，而適子烝嘗，庶子獨不祭者，正是推本崇適，明有所宗，故云「明其宗」也。○注「禰則」至「庶也」。○正義曰：鄭據子名對父，此言庶子，則是父庶。父庶即不得祭父，何假言祖？故云「禰則不祭」也。而《記》不應言「不祭祖」，祖是對孫。今既云「庶子不祭祖」，故知是宗子庶子俱為適士。適士得立二廟，自禰及祖，是適宗子得立祖廟祭之，而已是祖庶，雖俱為適士，得自立禰廟，而不得立祖廟祭之，故云「庶子不祭祖」。云「凡正體在乎上者，謂下正猶為庶也」者，解所以謂禰適為庶子之義也。正體謂祖之適也，下正謂禰之適也。雖正為禰適，而於祖猶為庶，故禰適謂之為庶也。五宗悉然。
		</region>
	</paragraph>
	<paragraph index="18">
		<region typus="original" subtype="" id="7360" explains="">
庶子不為長子斬，不繼祖與禰故也。
		</region>
		<region typus="comment" subtype="注" id="7361" explains="7360">
○注：尊先祖之正體，不二其統也。言不繼祖禰，則長子不必五世。○音義：為，于偽反，下注「為君母」、「自為已」同。
		</region>
	</paragraph>
	<paragraph index="19">
		<region typus="comment" subtype="疏" id="7362" explains="7360,7361">
疏「庶子」至「故也」。○正義曰：此亦尊宗之義也。然此所明，與《喪服》中義同而語異也。《喪服》明父是適，為長子斬，此明父是庶子，不得為長子服斬者也，是互相明也。但經、記文混，正不知幾世之適得遂茲極服，馬季長注《喪服》云：「此為五世之適，父乃為之斬也。」而鄭注此云：「言不繼祖禰，則長子不必五世矣。」庾氏云：「用恩則禰重，用義則祖重。父之與祖，各有一重，故至己承二重，而為長子斬。若不繼祖，則不為長子斬也。」如庾氏此言，則父適二世承重，則得為長子三年也。而鄭不明言世數者，鄭是馬季長弟子，不欲正言相非，故依違而言曰「不必」也。然孫繫於祖，乃為長子三年，而此不云庶孫不得為長子，必云庶子者，孫語通遠，嫌或多世。今欲明比祖非遠，故言子以示近。既義須繼爾，言不繼祖自足，又曰「與禰」者，庾氏云：「若直云不繼祖，恐人謂據庶子長子死者之身不繼祖，故更言『不繼祖與禰』，欲明死者之父不繼祖與禰，非據死者之身。」鄭注《喪服》云：「此言為父後者，然後為長子三年。」則是父之適子，即得為長子三年，此經云「必為父適祖適，乃得為長子斬」者，但禮有適子者無適孫，雖已是祖正，若父猶在，則已未成適，未成適則不得重長，重長必是父沒後者，故云「為父後者，然後為長子三年」也。然己身雖是祖庶，而是父適，則應立廟，立廟則已長子傳重。當祭而不為斬者，以是祖庶厭降，故不敢服斬。且死者其父見在，父自供祭。然禮，為後者有四條皆不為斬，何者？有「體而不正，有正而不體，有傳重而非正體，有正體而不傳重」是也。「體而不正」，庶子為後是也。「正而不體」，適孫為後是也。「傳重非正體」庶孫為後是也。「正體不傳重」，適子有廢疾不立是也。四者皆期，悉不得斬也。唯正體又傳重者，乃極服耳。
		</region>
	</paragraph>
	<paragraph index="20">
		<region typus="original" subtype="" id="7363" explains="">
庶子不祭殤與無後者，殤與無後者從祖祔食。
		</region>
		<region typus="comment" subtype="注" id="7364" explains="7363">
○注：不祭殤者，父之庶也。不祭無後者，祖之庶也。此二者，當從祖祔食。而已不祭祖，無所食之也。共其牲物，而宗子主其體焉。祖庶之殤，則自祭之。凡所祭殤者，唯適子耳。「無後」者，謂昆弟諸父也。宗子之諸父無後者，為墠祭之。○音義：殤音傷。祔，徐音附。所食，音嗣。共音恭。墠，皇音善，徐徒丹反。
		</region>
	</paragraph>
	<paragraph index="21">
		<region typus="comment" subtype="疏" id="7365" explains="7363,7364">
疏「庶子」至「祔食」。○正義曰：此事與《曾子問》中義同而語異也。《曾子問》中是明宗子所得祭，就宗子之家，宗子主其禮。今此所言，是庶子不得在當家祭者也。○「庶子」者，謂父庶及祖庶也。「殤」者，未成人而死者也。「無後」，謂成人未婚，或已娶無子而死者。「不得祭殤」者，謂父庶也。「不祭無後」者，謂祖庶也。○「殤與無後者從祖祔食」者，解庶所以不自祭義也。已不得祭父祖，而以此諸親皆各從其祖祔食，祖廟在宗子之家，故已不得自祭之也。○注「不祭」至「祭之」。○正義曰：云「不得祭殤」者，父之庶也」者，謂已是父之庶子，及餘兄弟亦是父之庶子庶子。所生之適子為殤而死者，不得自祭之，以其已是父庶，不合立父廟，故不得自祭其子殤也。殤尚不祭，成人無後，不祭可知。云「不祭無後者，祖之庶也」者，已是祖庶，不合立祖廟，故兄弟無後者，不得祭之。已若是曾祖之庶，亦不得祭諸父無後者。諸父無後，當於曾祖之廟而祭。已是曾祖庶，不合立曾祖之廟，故不祭之。此直云「祖之庶」，不云「曾祖之庶」者，言祖兼曾祖也。此「無後」者，身並是庶，若在殤而死，則不合祭也。云「此二者當從祖祔食。已不祭祖，無所食之也」者，一是殤，二是無後，此二者當從死者之祖而附食，祖廟在宗子之家，故已不得祭祖，無所食，以私家不合祭祖，無處食之也。云「共其牲物，而宗子主其禮焉」者，謂殤者之親，共其牲物，而宗子直掌其禮。庾氏云：「此殤與無後者所祭之時，非唯一度四時，隨宗子之家而祭也。」但牲牢不得同於宗子祭享之禮，故《曾子問》注云：「凡殤特豚。」其義具《曾子問》疏。云「祖庶之殤，則自祭之」者，已於祖為庶，故謂已子為祖庶之殤。已是父適，得立父廟，故自祭子殤在於父廟也。云「無後者，謂昆弟諸父也」者，昆弟謂已之昆弟，已是祖庶，祭無後昆弟，當就祖廟，已無祖廟，故不祭無後昆弟。云「諸父也」者，已是曾祖之庶，祭諸父當於曾祖之廟。已無曾祖之廟，故不祭無後諸父。云「宗子之諸父無後者，為墠祭之」者，宗子合祭諸父，諸父當於宗子曾祖之廟，宗子是士，唯有祖、禰二廟，無曾祖廟，故諸父無後者，為墠祭之。若宗子為大夫得立曾祖廟者，則祭之於曾祖廟，不於墠也。若宗子有太祖者，不立曾祖廟，亦祭之於墠，按《祭法》云：「先壇後墠。」今祭之墠者，皇氏云：「以其無後，賤之，故於墠也。」
		</region>
	</paragraph>
	<paragraph index="22">
		<region typus="original" subtype="" id="7366" explains="">
「庶子」不祭禰者，明其宗也。
		</region>
		<region typus="comment" subtype="注" id="7367" explains="7366">
○注：謂宗子庶子俱為下士，得立禰廟也。雖庶人亦然。
		</region>
	</paragraph>
	<paragraph index="23">
		<region typus="comment" subtype="疏" id="7368" explains="7366,7367">
疏「庶子」至「宗也」。○正義曰：解庶所以不祭殤義也。禰適故得立禰廟，故祭禰，禰庶不得立禰廟，故不得祭其禰，明其有所宗。既無禰廟，故不得祭子殤也。○注「謂宗」至「亦然」。○正義曰：前文云「不祭祖」，以有祖廟，故注云：「宗子庶子，俱為適士。」此文云「不祭禰」，唯有禰廟，故注云：「宗子庶子，俱為下士。」若庶子是下士，宗子是庶人，此下士立廟於宗子之家，庶子共其牲物，宗子主其禮，雖庶人是有祭義。若宗子為下士，是宗子自祭之，庶子不得祭也。
		</region>
	</paragraph>
	<paragraph index="24">
		<region typus="original" subtype="" id="7369" explains="">
親親、尊尊、長長，男女之有別，人道之大者也。
		</region>
		<region typus="comment" subtype="注" id="7370" explains="7369">
○注：言服之所以隆殺。
		</region>
	</paragraph>
	<paragraph index="25">
		<region typus="comment" subtype="疏" id="7371" explains="7369,7370">
疏「親親」至「者也」。○正義曰：此一經論服之降殺之義。親親謂父母也，尊尊謂祖及曾祖、高祖也，長長謂兄及旁親也。不言卑幼，舉尊長則卑幼可知也。「男女之有別」者，若為父斬為母齊衰，姑姊妹在室期，出嫁大功，為夫斬，為妻期之屬，是男女之有別也。○「人道之大者也」，言此親親、尊尊、長長，男女有別，人間道理最大者。皇氏云：「親親，結上『以三為五』。尊尊，結上『王者禘其祖之所自出』。長長，結上『庶子不祭祖』。按鄭注云：「言服之所以隆殺。」為服發文，記者別言其事，非是結成上義，上文自論尊祖敬宗，不論服之降殺。皇氏說非也。
		</region>
	</paragraph>
	<paragraph index="26">
		<region typus="original" subtype="" id="7372" explains="">
從服者，所從亡則已。
		</region>
		<region typus="comment" subtype="注" id="7373" explains="7372">
○注：謂若為君母之父母、昆弟、從母也。○音義：巳音以。
		</region>
		<region typus="original" subtype="" id="7374" explains="">
屬從者，所從雖沒也服。
		</region>
		<region typus="comment" subtype="注" id="7375" explains="7374">
○注：謂若自為己之母黨。
		</region>
		<region typus="original" subtype="" id="7376" explains="">
妾從女君而出，則不為女君之子服。
		</region>
		<region typus="comment" subtype="注" id="7377" explains="7376">
○注：妾為女君之黨服，得與女君同。而今俱出，女君猶為子期，妾於義絕無施服。○音義：則不為、于偽反，注「妾為」、「猶為」皆同。期音期，下文及注「不及期」皆同。施，以豉反。
		</region>
	</paragraph>
	<paragraph index="27">
		<region typus="comment" subtype="疏" id="7378" explains="7372,7373,7374,7375,7376,7377">
疏「從服」至「子服」。正義曰：此一節論從服之事，各依文解之。○「從服」者，按服術有六，其一是「徒從」者，徒，空也，與彼非親屬，空從此而服彼。徒中有四：一是妾為女君之黨，二是子從母服於母之君母，三是妾子為君母之黨，四是臣從君而服君之黨。就此四徒之中，而一徒所從雖亡，則猶服。如女君雖沒，妾猶服女君之黨，其餘三途，則所從亡而已，謂君母死，則妾子不復服君母之黨，及母亡，則子不復服母之君母，又君王，則臣不服君黨親也。其中又有妾攝女君，為女君黨，各有義故也。今上云「所從亡則已」，已，止也，止謂徒從亡則止而不服者。○注「謂若」至「母也」。○正義曰：鄭此謂略舉一隅也。○「屬從」者，所從雖沒也，服此，明屬從也。屬者骨血連續，以為親也，亦有三：一是子從母服母之黨，二是妻從夫服夫之黨，三是夫從妻服妻之黨。此三從，雖沒猶從之，服其親也。注特云「謂若自為己之母黨」者，亦舉一隅也。○「妾從女君而出，則不為女君之子服」。○妾服女君之子，皆與女君同，此云「從而出」，謂侄娣也。侄娣從女君而人，若女君犯七出，則侄娣亦從而出。母自為子猶期，侄娣不復服出女君之子，巳義絕故也。
		</region>
	</paragraph>
	<paragraph index="28">
		<region typus="original" subtype="" id="7379" explains="">
禮，不王不禘。
		</region>
		<region typus="comment" subtype="注" id="7380" explains="7379">
○注：禘謂祭天。
		</region>
	</paragraph>
	<paragraph index="29">
		<region typus="comment" subtype="疏" id="7381" explains="7379,7380">
疏「禮不王不禘」。○正義曰：此一節論王者郊天之事。王，謂天子也。禘，謂郊天也。禮，唯天子得郊天，諸侯以下否。故云：「禮，不王不禘。」此經上下皆論服制，記者亂錄不禘之事廁在其間，無義例也。以承上文「王者禘其祖之所自出」，故知謂郊天也，非祭昊天之禘也。
		</region>
	</paragraph>
	<paragraph index="30">
		<region typus="original" subtype="" id="7382" explains="">
世子不降妻之父母，其為妻也，與大夫之適子同。
		</region>
		<region typus="comment" subtype="注" id="7383" explains="7382">
○注：世子，天子諸侯之適子也，不降妻之父母，為妻故親之也。為妻亦齊衰不杖者，君為之主，子不得伸也。主，言「與大夫之適子同」，據《喪服》之成文也。本所以正見父在為妻不杖，於大夫適子者，明大夫以上雖尊，猶為適婦為主。○音義：其為妻，于偽反，注「為妻」、「猶為」皆同。伸音申。正見，賢遍反。以上，時掌反，凡「以上」皆同。
		</region>
	</paragraph>
	<paragraph index="31">
		<region typus="comment" subtype="疏" id="7384" explains="7382,7383">
疏 「世子」至「士服」。○正義曰：「世子不降妻之父母」者，世子謂天子諸侯之適子，與君連體，故不降妻之父母，親親之故也。○「其為妻也，與大夫之適子同」者，世子既不降妻之父母，其為妻也亦不降，與大夫之適子為妻同也。○注「世子」至「為主」。○正義曰：知「世子是天子諸侯之適子」者，以其《春秋》王與諸侯適子皆稱「世子」。云「為妻亦齊衰不杖者，君為之主，子不得伸也」者，言世子為妻，亦齊衰不杖。「亦」者，亦如大夫之適子為妻。知「齊衰不杖」者，以《喪服》齊衰不杖者，稱大夫適子為妻，故知「齊衰不杖」。所以「不杖」者，父為主，其子不得伸。今世子為妻亦不杖，故云「君為主，子不得伸也」。云「主，言與大夫之適子同，據《喪服》之成文也」者，此解經所以言世子與大夫適子同齊衰，以大夫適子，《喪服》齊衰不杖，有成文，故云據《喪服》之成文也。云「本所以正見父在為妻不杖，於大夫適子者，明大夫以上雖尊，猶為適婦為主」者，言「本」主謂《喪服》本文也。《喪服》若舉世子為妻，嫌大夫以下有降，《喪服》若舉士子為妻，其士既職卑，本無降理，大夫是尊降之首，恐其為適婦而降，故特顯之。
		</region>
	</paragraph>
	<paragraph index="32">
		<region typus="original" subtype="" id="7385" explains="">
父為士子為天子諸侯，則祭以天子諸侯，其尸服以士服。
		</region>
		<region typus="comment" subtype="注" id="7386" explains="7385">
○注：祭以天子諸侯，養以子道也。尸服士服，父本無爵，子不敢以己爵加之，嫌於卑之。○音義：養，以尚反。
		</region>
		<region typus="original" subtype="" id="7387" explains="">
父為天子諸侯，子為士，祭以士，其尸服以士服。
		</region>
		<region typus="comment" subtype="注" id="7388" explains="7387">
○注：謂父以罪誅，尸服以士服，不成為君也。天子之子，當封為王者後，以祀其受命之祖。云「為士」，則擇其宗之賢者若微子者，不必封其子為王者後，及所立為諸侯者，祀其先君以禮卒者，尸服天子諸侯之服。如遂無所封立，則尸也祭也，皆如士，不敢僣用尊者衣物。
		</region>
	</paragraph>
	<paragraph index="33">
		<region typus="comment" subtype="疏" id="7389" explains="7385,7386,7387,7388">
○注「祭以」至「卑之」。○正義曰：云「尸服士服」者，謂尸服玄端。若君之先祖為士大夫，則服助祭之服。故《曾子問》云：「尸弁冕而出。」是為君尸，有著弁者，有著冕者。若為先君士尸，則著爵弁，若為先君大夫尸，則著玄冕是也。若大夫士之尸，則服家祭之服。故鄭注《士虞記》「尸服，卒者之上服，士玄端」是也。○注「謂父」至「衣物」。○正義曰：知「謂父以罪誅」者，以其尸服士服故也。以其嘗為天子諸侯，不可以庶人之禮待之。士是爵之最卑，故服其士服。云「若微子者，不必封其子」者，按《尚書序》云「成王既黜殷，命殺武庚，命微子啟代殷後，是擇其賢者，不立封紂子」是也。云「祀其先君以禮卒者，尸服天子諸侯之服」者，按《左傳》云：「宋祖帝乙。」帝乙是以禮卒者，而宋祀以為祖，明其服天子之服，推此則諸侯亦然。
		</region>
	</paragraph>
	<paragraph index="34">
		<region typus="original" subtype="" id="7390" explains="">
婦當喪而出，則除之。為父母喪，未練而出則三年，既練而出則巳，未練而反則期，既練而反則遂之。
		</region>
		<region typus="comment" subtype="注" id="7391" explains="7390">
○注：當喪，當舅姑之喪也。出，除喪，絕族也。○音義：為，于偽反，下文「不為」、注「不相為」同。
		</region>
	</paragraph>
	<paragraph index="35">
		<region typus="comment" subtype="疏" id="7392" explains="7390,7391">
疏「婦當」至「遂之」。○正義曰：此一經明婦人遭喪出入之節。「當喪而出」者，謂正當舅姑之服時，被夫遣出者也。恩情既離，故出即除服也。○「為父母喪，未練而出則三年」者，謂妻自有父母喪時也。女出嫁為父母期，若父母喪未小祥，而妻被夫遣歸，值兄弟之小祥，則隨兄弟服三年之受。既巳絕夫族，故其情更隆於父母也。故云「則三年」。「既練而出則已」者，巳，止也，若父母喪巳小祥，而女被遣，其期服巳除，今歸，雖在三年內，則止，不更反服也。所以然者，若反本服，須隨兄弟之節，兄弟小祥之後，無服變節，故女遂止也。○「未練而反則期」者，此謂先有父母喪，而為夫所出，今喪猶未小祥，而夫命巳反，則還夫家，至小祥而除，是依期服也。○「既練而反則遂之」者，若被遣之還家，巳隨兄弟小祥，服三年之受，而夫反命之，則猶遂三年乃除，隨兄弟故也。
		</region>
	</paragraph>
	<paragraph index="36">
		<region typus="original" subtype="" id="7393" explains="">
再期之喪，三年也。期之喪，二年也。九月七月之喪，三時也。五月之喪，二時也。三月之喪，一時也。
		</region>
		<region typus="comment" subtype="注" id="7394" explains="7393">
○注：言喪之節，應歲時之氣。○音義：應，應對之應。
		</region>
		<region typus="original" subtype="" id="7395" explains="">
故期而祭，禮也。期而除喪，道也。祭不為除喪也。
		</region>
		<region typus="comment" subtype="注" id="7396" explains="7395">
○注：此謂練祭也。禮：正月存親，親亡至今而期，期則宜祭。期，天道一變，哀惻之情益衰，衰則宜除，不相為也。○音義：衰衰，並色追反，下「益衰」同。
		</region>
		<region typus="original" subtype="" id="7397" explains="">
三年而后葬者，必再祭。其祭之間不同時，而除喪。
		</region>
		<region typus="comment" subtype="注" id="7398" explains="7397">
○注：再祭，練、祥也。間不同時者，當異月也。既祔，明月練而祭，又明月祥而祭，必異月者，以葬與練、祥本異歲，宜異時也。而除喪，已祥則除，不禫。○音義：禫，大感反。
		</region>
		<region typus="original" subtype="" id="7399" explains="">
大功者主人之喪，有三年者，則必為之再祭。朋友虞、祔而已。
		</region>
		<region typus="comment" subtype="注" id="7400" explains="7399">
○注：謂死者之從父昆弟來為喪主。有三年者，謂妻若子幼少，大功為之再祭，則小功、緦麻為之練祭可也。○音義：必為，于偽反。注「為之」，下注「父為之」，下「為君」皆同。少，詩照反。
		</region>
		<region typus="original" subtype="" id="7401" explains="">
士妾有子而為之緦，無子則已。
		</region>
		<region typus="comment" subtype="注" id="7402" explains="7401">
○注：士卑，妾無男女，則不服，不別貴賤。
		</region>
	</paragraph>
	<paragraph index="37">
		<region typus="comment" subtype="疏" id="7403" explains="7393,7394,7395,7396,7397,7398,7399,7400,7401,7402">
疏「再期」至「喪也」。○正義曰：此一節總明遭喪時節除降之義。「故期而祭，禮也」者，孝子之喪親，應歲時之氣，歲序改易，隨時淒感，故一期而為練祭，是孝子存親之心，故云「禮」也。言於禮當然。○「期而除喪，道也」者，言親終一期，天道故變，哀情益衰，而除說其喪，天道當然。故云「道」也。○「祭不為除喪也」者，言為此練祭，自為存念其親，不為除喪而設，除喪、祭，自為天道感殺，不為存親，兩事雖同一時，不相為也，故云「祭不為除喪也」。此除喪謂練時除喪也，男子除首絰，女子除要帶，與小祥祭同時，不相為也。若至大祥除喪，此除喪亦兼之也。大祥祭除喪，亦與大祥同日，不相為元意各別也。但祭為存親，除喪為天道之變。庾氏、賀氏並云：「祭為存親，幽隱難知。除喪事顯，其理易識。」恐人疑之祭為除喪而祭，故記者特明之，云「祭不為除喪也」。然祭雖不為除喪，除喪與祭同時，總而言之，練祭、祥祭，亦名除喪也。故下文云：「三年而後葬者，必再祭。其祭之間不同時，而除喪也。」又云「除成喪者，朝服縞冠」。是練祥之祭，總名除喪。○注「禮正」至「為也」。○正義曰：按莊元年三月，夫人孫於齊。《公羊傳》云「其言孫於齊何？念母也。正月以存君，念母以首事」是也。○「三年」至「除喪」。○此謂身有事故，不得及時而葬，故三年而後始葬。必再祭者，謂練祥祭也。既三年未葬，尸柩尚存，雖當練祥之月，不可除親服，故三年葬後，必為此練祥。○「其祭之間不同時」者，練之與祥，本是別年別月。今雖三年之後，不可同一時而祭，當前月練後月祥，故云「不同時」。於練祥之時而除喪，謂練時男子除首絰，婦人除要帶，祥時除衰杖。○注「再祭」至「不禫」。○正義曰：「知再祭，練、祥」者，下云：「主人之喪有三年者，則必為之再祭，朋友虞祔而已。」再祭，非虞、祔。又《雜記》云：「三年之喪，則既顈，其練、祥皆行。」故知再祭謂練、祥也。云「既祔，明月練而祭，又明月祥而祭」者，如鄭此言，則虞、祔依常禮也。必知虞、祔依常禮者，以經云「必再祭」，恐不為練、祥，故特云「必再祭」，明虞、祔依常禮可知。云「已祥則除，不禫」者，以經直云「必再祭」，故知不禫。禫者本為思念情深，不忍頓除，故有禫也。今既三年始葬，哀情巳極，故不禫也。○「大功」至「而巳」。○此明為人主喪法也。大功，從父兄弟也。「主人之喪」者，謂死者無近親，而從父昆弟為之主喪，故云主人喪也。「有三年者」，謂死者有妻若子，妻不可為主，而子猶幼少，未能為主，故大功者主之，為之練、祥再祭。○「朋友虞、祔而已」者，朋友疏於大功，不能為練、祥，但為之虞祔而已。然則大功尚為練、祥，則虞、祔亦為之可知。○注「大功」至「可也」。○正義曰：親重者為之遠祭，親輕者為之近祭。故大功為之祥及練，小功、緦麻為之練，朋友但為之虞、祔也。皇氏云：「死者有三年之親，大功主者為之練、祥。若死者有期親，則大功主者為之至練。若死者但有大功，則大功主者至期，小功、緦麻至祔。若又無期，則各依服月數而止。」故《雜記》云：「凡主兄弟之喪，雖疏亦虞之。」謂無三年及期者也。○注「士卑」至「貴賤」。○正義曰：云「不別貴賤」者，大夫貴妾，雖無子猶服之，故《喪服》云：「大夫為貴妾緦。」是別貴賤也。士妾賤，士妾無子則不服，不殊別妾之貴賤。
		</region>
	</paragraph>
	<paragraph index="38">
		<region typus="original" subtype="" id="7404" explains="">
生不及祖父母、諸父、昆弟，而父稅喪，已則否。
		</region>
		<region typus="comment" subtype="注" id="7405" explains="7404">
○注：謂子生於外者也。父以他故居異邦而生己，己不及此親存時歸見之，今其死，於喪服年月巳過乃聞之。父為之服，巳則否者，不責非時之恩於人所不能也，當其時則服。稅，讀如「無禮則稅」之稅。稅喪者，喪與服不相當之言。○音義：說喪，皇他活反，徐他外反，注及下同。
		</region>
		<region typus="original" subtype="" id="7406" explains="">
為君之父、母、妻、長子，君巳除喪而后聞喪，則不稅。
		</region>
		<region typus="comment" subtype="注" id="7407" explains="7406">
○注：臣之恩輕也，謂卿大夫出聘問，以他故久留。
		</region>
		<region typus="original" subtype="" id="7408" explains="">
降而在緦、小功者，則稅之。
		</region>
		<region typus="comment" subtype="注" id="7409" explains="7408">
○注：謂正親在齊衰大功者，親緦小功，不稅矣。《曾子問》曰：「小功不稅，則是遠兄弟，終無服也。」此句補脫誤在是，宜承「父稅喪，已則否」。○音義：補稅，音奪。
		</region>
		<region typus="original" subtype="" id="7410" explains="">
近臣，君服斯服矣，其餘從而服，不從而稅。
		</region>
		<region typus="comment" subtype="注" id="7411" explains="7410">
○注：謂君出朝覲，不時反而不知喪者。近臣，閽寺之屬也。其餘，群介、行人、宰、史也。○音義：朝，直遙反。閽音昏。介音界。
		</region>
		<region typus="original" subtype="" id="7412" explains="">
君雖未知喪，臣服已。
		</region>
		<region typus="comment" subtype="注" id="7413" explains="7412">
○注：從服者，所從雖在外，自若服也。
		</region>
	</paragraph>
	<paragraph index="39">
		<region typus="comment" subtype="疏" id="7414" explains="7404,7405,7406,7407,7408,7409,7410,7411,7412,7413">
疏「生不」至「不稅」。○正義曰：此一節明稅服之禮。○「生不及祖父母、諸父、昆弟」者，鄭意云：謂父先本國有此諸親，後或隨宦出遊，居於他國，更取而生此子。此子生則不及歸與本國祖父以下諸親相識，故云「不及」，謂不及歸見也。而「父稅喪，已則否」者，若此諸親死，道路既遠，喪年限已竟，而始方聞，父則稅之，稅之謂追服也。父雖追服，而此子否，故云「已則否」也。所以否者，鄭言「不責非時之恩於人所不能也」。若時年未竟，則稅服其全服。然已在他國後生，得本國有弟者，謂假令父後又適他國，更取所生之子，則為已弟，故有弟也。王云：「以為計已之生，不及此親之存，則不稅。若此親未亡之前而已生，則稅之也。」又謂：「昆弟為諸父之昆弟也。」劉知、蔡謨等解「生」義與王同，而以「弟」為衍字。庾氏以為已謂死者為昆，則謂已為弟。已不能稅昆，則昆亦不能稅已。昆弟尚不能相稅，則餘疏者不稅可知也。此等並非鄭義，今所不取。○注「當其」至「之言」。○正義曰：知「當其時則服」者，以稅是不相當之言。若服未除，則猶是服內服，故知則服，謂服其全服。按《禮論》云「有服其喪服者」，庾氏以為非也。云「稅，讀如無禮則稅之稅」者，按《左傳》僖三十三年，「秦師襲鄭，過周北門，超乘者三百人。王孫滿尚幼，觀之，言於王曰：秦師輕而無禮，必敗。輕則寡謀，無禮則稅」。今讀從之也。云「稅喪者，喪與服不相當之言」者，稅是輕稅，或前後不與正時相當，故云「稅」也。○「降而在緦、小功者，則稅之」，此句廣釋《檀弓》中曾子所說也。曾子所云「小功不稅」，是正小功耳。若本大功以上，降而在緦、小功者，則為稅之，本情重故也。○注「此句」至「則否」。○正義曰：鄭玄此云，一則為此句應連親屬之下，不應孤在君服中央也。二則若此諸父昆弟在下殤死者，則父亦稅之，故知宜承「父稅喪，已則否」之下也。○「為君」至「服已」。○正義曰：此一節明臣為君親稅之與否，今各依文解之。○「為君之父母」者，此謂臣出聘不在，而君諸親喪，而臣後方聞其喪時，若君未除，則從為服之。若君已除，則臣不稅之。所以然者，恩輕故也。○「近臣，君服斯服矣」者，曏明臣獨行不稅，此明賤臣從君出朝覲在外，或遇險阻，不時反國，比反而君諸親喪，君自稅之，而臣之卑近者，則從君服之，非稅義也。其餘為臣之貴者，群介、行人、宰、史之屬，若君親服限未除，而君既服之，則臣下亦從而服之也。若限已竟，而君稅之，此臣不從君而稅。○「君雖未知喪，臣服已」者，此謂君出而臣不隨君，而君之親於本國內喪，君雖未知，而在國之臣即服之也。嫌從君之未服，臣不先服，故明得先服也。○注「從服」至「服也」。○正義曰：若，如也，謂自如尋常，依限著服也。凡從服者，悉然也。
		</region>
	</paragraph>
	<paragraph index="40">
		<region typus="original" subtype="" id="7415" explains="">
虞杖不入於室，祔杖不升於堂。
		</region>
		<region typus="comment" subtype="注" id="7416" explains="7415">
○注：哀益衰，敬彌多也。虞於寢，祔於祖廟。
		</region>
	</paragraph>
	<paragraph index="41">
		<region typus="comment" subtype="疏" id="7417" explains="7415,7416">
疏「虞杖」至「於堂」。○正義曰：此論哀殺去杖之節也。○注「虞於寢，祔於祖廟」。○正義曰：按《士虞禮》：「虞於寢。」又按《檀弓》云：「明日祔於祖。」是祔於祖廟也。
		</region>
	</paragraph>
	<paragraph index="42">
		<region typus="original" subtype="" id="7418" explains="">
為君母後者，君母卒，則不為君母之黨服。
		</region>
		<region typus="comment" subtype="注" id="7419" explains="7418">
○注：徒從也，所從亡則巳。○音義：不為，于偽反，下「妾為君」、注「大夫為庶子」同。
		</region>
	</paragraph>
	<paragraph index="43">
		<region typus="comment" subtype="疏" id="7420" explains="7418,7419">
疏「為君」至「黨服」。○正義曰：此經論徒從、所從亡則巳之事。「為君母後者」，謂無適立庶為後也。妾子於君母之黨悉徒從，若君母卒，則不服君母之黨，今既君母沒，為後者嫌同於適，服君母之黨，故特明之徒從也。「所從亡則巳」，謂與不為後同也。
		</region>
	</paragraph>
	<paragraph index="44">
		<region typus="original" subtype="" id="7421" explains="">
絰殺，五分而去一，杖大如絰。
		</region>
		<region typus="comment" subtype="注" id="7422" explains="7421">
○注：如要絰也。○音義：去，起呂反，下「去杖」並注同。絰，大結反。要，一遙反，下文「要絰」、注「上至要」皆同。
		</region>
	</paragraph>
	<paragraph index="45">
		<region typus="comment" subtype="疏" id="7423" explains="7421,7422">
疏「絰殺」至「如絰」。○正義曰：此一節論杖大如要絰之義。「絰殺」者，按《喪服傳》云：「苴絰大搹，左本在下，去五分一以為帶。」是首尊而要卑，卑宜小，故五分而去一，像服數有五也。○「杖大如絰」者，謂如絰也。鄭所以知然者，以其同在下之物故也。
		</region>
	</paragraph>
	<paragraph index="46">
		<region typus="original" subtype="" id="7424" explains="">
妾為君之長子，與女君同。
		</region>
		<region typus="comment" subtype="注" id="7425" explains="7424">
○注：不敢以恩輕，輕服君之正統。
		</region>
	</paragraph>
	<paragraph index="47">
		<region typus="comment" subtype="疏" id="7426" explains="7424,7425">
疏「妾為」至「君同」。○正義曰：此一經論妾從女君服同。女君為長子三年，妾亦為女君長子三年，故云「與女君同」也。
		</region>
	</paragraph>
	<paragraph index="48">
		<region typus="original" subtype="" id="7427" explains="">
除喪者，先重者，
		</region>
		<region typus="comment" subtype="注" id="7428" explains="7427">
○注：謂練，男子除乎首，婦人除乎帶。
		</region>
		<region typus="original" subtype="" id="7429" explains="">
易服者，易輕者。
		</region>
		<region typus="comment" subtype="注" id="7430" explains="7429">
○注：謂大喪既虞卒哭，而遭小喪也，其易喪服，男子易乎帶，婦人易乎首。
		</region>
	</paragraph>
	<paragraph index="49">
		<region typus="comment" subtype="疏" id="7431" explains="7427,7428,7429,7430">
疏「除喪」至「輕者」。○正義曰：此一節論服之輕重相易，及除脫之義。「重」謂男首絰，女要絰。男重首，女重要。凡所重者，有除無變，所以卒哭不受以輕服，至小祥，各除其重也，「謂練，男子除乎首，婦人除乎帶」是也。○「易服者，易輕者」，易，謂先遭重喪，後遭輕喪。變先者輕，則謂男子要，婦人首也。謂先遭斬服，虞卒哭巳變葛絰，大小如齊衰之麻。若又遭齊衰之喪，齊衰要、首皆牡麻，牡麻則重於葛服，宜從重，而男不變首，女不易要，以其所重故也。但以麻易男要女首，是所輕故也。男子易乎要，婦人易乎首，若未虞卒哭，則後喪不能變也。
		</region>
	</paragraph>
	<paragraph index="50">
		<region typus="original" subtype="" id="7432" explains="">
無事不辟廟門，
		</region>
		<region typus="comment" subtype="注" id="7433" explains="7432">
○注：鬼神尚幽闇也。廟，殯宮。○音義：辟，婢亦反，徐扶亦反。
		</region>
		<region typus="original" subtype="" id="7434" explains="">
哭皆於其次。
		</region>
		<region typus="comment" subtype="注" id="7435" explains="7434">
○注：無時哭也，有事則入即位。
		</region>
	</paragraph>
	<paragraph index="51">
		<region typus="comment" subtype="疏" id="7436" explains="7432,7433,7434,7435">
疏「無事」至「其次」。○正義曰：此一經論在殯無事之時。○「無事不辟廟門」者，辟，開也；廟門，殯宮門也。鬼神尚幽暗，若朝夕入即位哭，則暫開之，若無事則不開也。○「哭皆於其次」者，「次」謂倚廬，唯朝夕哭，入門內即位耳；若晝夜無時之哭，則皆於廬次之中也。凡葬前哭，晝夜無時。若有事，謂賓來弔之時，則入即位。若朝夕哭，及適子受弔之事，併入門即位而哭。
		</region>
	</paragraph>
	<paragraph index="52">
		<region typus="original" subtype="" id="7437" explains="">
復與書銘，自天子達於士，其辭一也。男子稱名，婦人書姓與伯仲，如不知姓，則書氏。
		</region>
		<region typus="comment" subtype="注" id="7438" explains="7437">
○注：此謂殷禮也。殷質，不重名，復則臣得名君。周之禮：天子崩，復曰皋天子復，諸侯薨，復曰皋某甫復，其餘及書銘則同。○「如不知姓」，一本無「知姓」二字。
		</region>
	</paragraph>
	<paragraph index="53">
		<region typus="comment" subtype="疏" id="7439" explains="7437,7438">
疏「復與」至「書氏」。○正義曰：此一經論復與書銘男女名字之別也。書銘，謂書亡人名字於旌旗也。天子書銘於大常，諸侯以下，則各書於旌旗也。○「達於士，其辭一也」者，謂士與天子同也。○「男子稱名」者，此並殷禮，殷質不重名，故復及銘皆書稱名也。周世則尚文，臣不名君，天子復，曰皋天子復矣；諸侯復，曰皋某甫復矣。○「婦人書姓與伯仲」者，與，及也，復則婦人稱字，此云「書姓及伯仲」，是書銘也。姓，謂如魯姬、齊姜也，而伯仲隨其次也，此亦殷禮也。周之文，未必有伯仲，當云「夫人」也。○「如不知姓，則書氏」者，氏，如孟孫三家之屬。謂書銘亦殷禮也，殷無世系，六世而昏，故婦人有不知姓者，周則不然，有宗伯掌定系世，百世昏姻不通，故必知姓也。若妾有不知姓者，當稱氏矣。○注「其餘」至「則同」。○正義曰：若周天子、諸侯復與殷異，其餘，謂卿大夫以下書銘，則與殷同矣。
		</region>
	</paragraph>
	<paragraph index="54">
		<region typus="original" subtype="" id="7440" explains="">
斬衰之葛，與齊衰之麻同。
		</region>
		<region typus="comment" subtype="注" id="7441" explains="7440">
○注：絰之大俱七寸五分寸之一，帶五寸二十五分寸之十九。
		</region>
		<region typus="original" subtype="" id="7442" explains="">
齊衰之葛與大功之麻同。
		</region>
		<region typus="comment" subtype="注" id="7443" explains="7442">
○注：麻同，皆兼服之。「皆」婦人則絰下服之麻同，自帶其故帶也，所謂「易服，易輕者」也。「兼服」之文，主於男子。絰之大，俱五寸二十五分寸之十九，帶四寸百二十五分寸之七十六。
		</region>
	</paragraph>
	<paragraph index="55">
		<region typus="comment" subtype="疏" id="7444" explains="7440,7441,7442,7443">
疏「斬衰」至「服之」。○正義曰：此一節明前遭重喪，後遭輕喪，麻、葛兼服之義。○「斬衰之葛與齊衰之麻同」者，斬衰既虞，受服之葛，首絰要帶，與齊衰初喪麻絰帶同，絰則俱七寸五分寸之一，帶俱五寸二十五分寸之十九。○「齊衰之葛與大功之麻同」者，齊衰變服之葛，與大功初死之麻同，絰俱五寸二十五分寸之十九，帶俱四寸百二十五分寸之七十六。○「麻同，皆兼服之」者，皆上斬衰、齊衰、大功麻、葛之事也。「兼服」謂服麻又服葛也。斬衰既虞，遭齊衰新喪，男子則要服齊衰之麻帶，首服斬衰之葛絰，婦人則首服齊衰之麻絰，要仍服斬衰之麻帶，婦人上下皆麻。此云麻、葛兼服之，謂男子也。○注「絰之」至「十九」。○正義曰：知絰帶大小如此者，按《喪服傳》云：「苴絰大搹，去五分一以為帶。齊衰之絰，斬衰之帶也，去五分一以為帶。大功之絰，齊衰之帶也，去五分一以為帶。」《喪服》所云，謂初喪麻之絰帶也，至既虞變葛之時，絰帶漸細，降初喪一等。斬衰葛絰帶，與齊衰初死麻之絰帶同，故云「絰俱七寸五分寸之一」。所以然者，就苴絰九寸之中五分去一，以五分分之去一分，故七寸五分寸之一。其帶又五分去一，又就葛絰七寸五分寸之一之中五分去一，故帶五寸二十五分寸之十九也。此即齊衰初死之麻絰帶矣。齊衰既虞，變葛之時又漸細，降初喪一等，與大功初死麻絰帶同。大功首絰，與齊衰初死麻帶同，俱五寸二十五分寸之十九也。其帶五分首絰去一，就五寸二十五分寸之十九之中去其一分，故餘有四寸百二十五分寸之七十六也。凡算之法，皆以五乘母，乘母既訖，納子餘分，以為積數，然後以寸法除之。但其事繁碎，故略舉大綱也。○注「皆者」至「男子」。○正義曰：二事謂斬衰葛與齊衰麻同，齊衰葛與大功麻同，故云「皆上二事也」。云「男子則絰上服之葛，帶下服之麻」者，以前文云「易服者，易輕者」。《閒傳》篇云：「男子重首，則要輕也。」是男子易要帶不易首絰，故云「則絰上服之葛，帶下服之麻」也。云「婦人則絰下服之麻同，自帶其故帶也」者，以下服初死，故服下服之麻，故《檀弓篇》云「婦人不葛帶」是也。前服受服之時不變葛，仍服前麻帶，故云「帶其故帶也」。云「兼服之文，主於男子」者，言婦人絰、帶俱麻，今經云麻、葛兼服之，故云「主於男子也」。
		</region>
	</paragraph>
	<paragraph index="56">
		<region typus="original" subtype="" id="7445" explains="">
報葬者報虞，三月而后卒哭。
		</region>
		<region typus="comment" subtype="注" id="7446" explains="7445">
○注：報，讀為「赴疾」之赴。謂不及期而葬也。既葬即虞。虞，安神也。卒哭之祭，待哀殺也。○音義：報，依注音赴，芳付反，下同。
		</region>
	</paragraph>
	<paragraph index="57">
		<region typus="comment" subtype="疏" id="7447" explains="7445,7446">
疏「報葬」至「卒哭」。○正義曰：此一節論不得依常葬之禮也。赴，猶急疾也，急葬謂貧者或因事故死而即葬，不得待三月也。急虞，謂亦葬竟而急設虞，謂是安神，故宜急也。○「三月而後卒哭」者，雖急即虞而不即卒哭，卒哭猶待三月，所以然者，卒哭是奪於哀痛，故不忍急而待齊哀殺也。
		</region>
	</paragraph>
	<paragraph index="58">
		<region typus="original" subtype="" id="7448" explains="">
父母之喪偕，先葬者不虞祔，待後事。其葬，服斬衰。
		</region>
		<region typus="comment" subtype="注" id="7449" explains="7448">
○注：偕，俱也，謂同月若同日死也。先葬者，母也。《曾子問》曰：「葬先輕而後重。」又曰：「反葬奠，而後辭於殯，遂備葬事。其虞也，先重而後輕。」待後事，謂如此也。「其葬，服斬衰」者，喪之隆衰宜從重也。假令父死在前月而同月葬，猶服斬衰，不葬不變服也。言其葬服斬衰，則虞、祔各以其服矣，及練、祥皆然，卒事反服重。○音義：偕音皆。令，力呈反。
		</region>
	</paragraph>
	<paragraph index="59">
		<region typus="comment" subtype="疏" id="7450" explains="7448,7449">
疏「父母」至「斬衰」。○正義曰：此一節論並遭父母喪虞、祔及衣服之制也。○「父母之喪偕」者，「偕」謂同月若同日死也。○「先葬者不虞、祔」者，雖有同日月死，而不得同月葬，如《曾子問》篇中所言「葬先輕而後重」者，謂先葬母也。葬母既竟，不即虞祔，而更脩葬父之禮也。所以不即虞祔者，虞祔稍飾，父喪在殯，故未忍為虞祔也。○「待後事」者，「後事」謂葬父也。葬母竟，不即虞祔，待葬父竟，先虞父，乃虞母，所謂「祭先重而後輕」也。○「其葬，服斬衰」者，言父母俱喪而猶服斬者，從重也。雖葬母亦服斬衰葬之，以其父未葬，亦不得變服也。○注「皆俱」至「服重」。○正義曰：「謂同月若同日死」者，假令父死在前月，而同月葬者。前月謂母死前之月也，或一月，或二月、三月，但是未葬之間，皆是前月，未必唯母死前之一月也。以其父死未葬不變服故也。云「及練葬皆然」者，以經云「其葬服斬衰」，直以葬為文，明為母虞祔、練祥皆齊衰也。云「卒事反服重」者，卒事之後，還服父服，故云「卒事反服重」。
		</region>
	</paragraph>
	<paragraph index="60">
		<region typus="original" subtype="" id="7451" explains="">
大夫降其庶子，其孫不降其父。
		</region>
		<region typus="comment" subtype="注" id="7452" explains="7451">
○注：祖不厭孫也，大夫為庶子大功。○音義：厭，一妾反，徐於艷反，下文注皆同。
		</region>
		<region typus="original" subtype="" id="7453" explains="">
大夫不主士之喪。
		</region>
		<region typus="comment" subtype="注" id="7454" explains="7453">
○注：士之喪雖無主，不敢攝大夫以為主。
		</region>
	</paragraph>
	<paragraph index="61">
		<region typus="comment" subtype="疏" id="7455" explains="7451,7452,7453,7454">
疏「大夫」至「之喪」。○正義曰：此一節論大夫尊降庶子一等，兼不為主之事，各依文解之。○「大夫降其庶子」，故為其庶子不為大夫者，服其大功也。而《喪服條例》云：「父之所不服，其子亦不敢服。」故大夫不服其妾，故妾子為母大功也。今嫌既降其子，亦厭其孫，故此明雖降庶子，而不厭降其孫矣。庶子之子不降其父，猶為三年也。○「大夫不主士之喪」，謂士死無主後，其親屬有為大夫者，尊不得主之。
		</region>
	</paragraph>
	<paragraph index="62">
		<region typus="original" subtype="" id="7456" explains="">
為慈母之父母無服。
		</region>
		<region typus="comment" subtype="注" id="7457" explains="7456">
○注：恩不能及。○音義：為，于偽反，下「其妻為」、「為母之」，「為妻禫」、「為庶母」、「為祖庶母」皆同。
		</region>
	</paragraph>
	<paragraph index="63">
		<region typus="comment" subtype="疏" id="7458" explains="7456,7457">
疏「為慈」至「無服」。○正義曰：此一節論慈母雖如母，猶不為慈母之黨服。此慈母即是喪服中慈母者，父雖命為母子，而本非骨肉，故慈母之子不為慈母之父母有服者，為恩所不及也。
		</region>
	</paragraph>
	<paragraph index="64">
		<region typus="original" subtype="" id="7459" explains="">
夫為人後者，其妻為舅姑大功。
		</region>
		<region typus="comment" subtype="注" id="7460" explains="7459">
○注：以不貳降。○「降」，一本作隆。
		</region>
	</paragraph>
	<paragraph index="65">
		<region typus="comment" subtype="疏" id="7461" explains="7459,7460">
疏「夫為」至「大功」。○正義曰：此一節論婦人不貳隆之義。賀云：「此謂子出時巳昏，故此婦還，則服本舅姑大功。若子出時未昏，至所為後家方昏者，不服本舅姑，以婦本是路人，來又恩義不相接，猶臣從君而服，不從而稅，人生不及祖之徒，而皆不責非時之恩也。」今按夫為本生父母期，故其妻降一等服大功，是從夫而服，不論識前舅姑與否。假令夫之伯叔在他國而死，其婦雖不識，豈不從夫服也？熊氏云：「然恐賀義未盡善也。」
		</region>
	</paragraph>
	<paragraph index="66">
		<region typus="original" subtype="" id="7462" explains="">
士祔於大夫，則易牲。
		</region>
		<region typus="comment" subtype="注" id="7463" explains="7462">
○注：不敢以卑牲祭尊也，大夫少牢也。
		</region>
	</paragraph>
	<paragraph index="67">
		<region typus="comment" subtype="疏" id="7464" explains="7462,7463">
疏「士祔」至「易牲」。○正義曰：謂祖為大夫，孫為士。孫死祔祖，則用大夫牲，不敢用士牲。士牲卑，不可祭於尊者之前也。祭殤與無後者，不云「易牲」，而此云「易牲」者，前是宗子家為祭，不得同如宗子之禮，故殤及無後者，依亡人之貴賤禮供之。此是士卑，許進用大夫牲，故曰「易牲」。然又此下云「賤不祔貴」，而此云「士祔大夫」者，謂無士可祔，則不得不祔於大夫，猶如妾無妾祖姑，易牲而祔於女君可也。若有士則當祔於士，故《雜記》云：「士不祔於大夫。」謂先祖兄弟有為士者，當祔於士，不得祔於大夫也。
		</region>
	</paragraph>
	<paragraph index="68">
		<region typus="original" subtype="" id="7465" explains="">
繼父不同居也者，必嘗同居。皆無主後，同財而祭其祖禰為同居，有主後者為異居。
		</region>
		<region typus="comment" subtype="注" id="7466" explains="7465">
○注：錄恩服深淺也，見同財則期，同居異財，故同居。令異居，及繼父有子，亦為異居。則三月。未嘗同居則不服。○音義：見，賢遍反。
		</region>
	</paragraph>
	<paragraph index="69">
		<region typus="comment" subtype="疏" id="7467" explains="7465,7466">
疏「繼父」至「異居」。○正義曰：此一經明繼父同居、異居之禮，此解《喪服》經中「有繼父同居及不同居」之文也。○「繼父」者，謂母后嫁之夫也。若母嫁而子不隨，則此子與母繼夫，固自路人，無繼父之名，故自無服也。今此言謂夫死妻，稚子幼，子無大功之親，隨母適後夫，後夫亦無大功之親，後以其貨財為此子同築宮廟，四時使之祭祀，同其財計，如此則是繼父同居，故為服期。若經同居而今異居，異居之道，其理有三：一者昔同今異，二者今雖共居，而財計各別，三者繼父更有子，便為異居，異居則服齊衰三月而巳。今言「有主後者為異居」者，謂繼父更有子也。舉此一條，餘亦可知矣。然既云「皆無主後」為同居，則有主後者為異居，則此子有子，亦為異居也。
		</region>
	</paragraph>
	<paragraph index="70">
		<region typus="original" subtype="" id="7468" explains="">
哭朋友者，於門外之右，南面。
		</region>
		<region typus="comment" subtype="注" id="7469" explains="7468">
○注：變於有親者也。門外，寢門外。
		</region>
		<region typus="original" subtype="" id="7470" explains="">
祔葬者，不筮宅。
		</region>
		<region typus="comment" subtype="注" id="7471" explains="7470">
○注：宅，葬地也。前人葬既筮之。
		</region>
	</paragraph>
	<paragraph index="71">
		<region typus="comment" subtype="疏" id="7472" explains="7468,7469,7470,7471">
疏「哭朋」至「南面」。○正義曰：此一經論哭朋友之處也。門外，寢門外也。右，西邊也。南面，向南也。鄉南為主，以對答弔賓。○注「變於」至「門外」。○正義曰：按《檀弓》云：「有殯聞遠兄弟之喪，哭於側室。無側室，哭於門內之右。」今哭門外，是變於有親也。云「門外，寢門外」者，按《檀弓》云「兄弟，吾哭諸廟；父之友，吾哭諸廟門之外；師，吾哭諸寢；朋友，吾哭諸寢門之外」是也。
		</region>
	</paragraph>
	<paragraph index="72">
		<region typus="original" subtype="" id="7473" explains="">
士、大夫不得祔於諸侯，祔於諸祖父之為士、大夫者。其妻祔於諸祖姑，妾祔於妾祖姑，亡則中一以上而祔，祔必以其昭穆。
		</region>
		<region typus="comment" subtype="注" id="7474" explains="7473">
○注：士、大夫，謂公子、公孫為士、大夫者。不得祔於諸侯，卑別也。既卒哭，各就其先君為祖者兄弟之廟而祔之。中，猶間也。○音義：亡如字，又音無。昭，常遙反，後「昭穆」皆放此。間，間廁之間。
		</region>
		<region typus="original" subtype="" id="7475" explains="">
諸侯不得祔於天子。天子、諸侯、大夫可以祔於士。
		</region>
		<region typus="comment" subtype="注" id="7476" explains="7475">
○注：人莫敢卑其祖也。
		</region>
	</paragraph>
	<paragraph index="73">
		<region typus="comment" subtype="疏" id="7477" explains="7473,7474,7475,7476">
疏「士大」至「於士」。○正義曰：此一節論貴賤祔祭之義，此謂祔祭也。禮：孫死祔祖。今祖為諸侯孫，為士大夫而死，則不得祔祖，謂祖貴，宜自卑遠之故也。○「祔於諸祖父之為士大夫」者，諸祖，祖之兄弟也。既不得祔祖，當祔祖之兄弟亦為大夫、士者也。○「其妻祔於諸祖姑」者，夫既不得祔祖，故妻亦不得祔於祖姑，而可以祔於諸祖姑也。諸祖姑，是夫之諸祖父兄弟為士大夫者之妻也。若祖無兄弟可祔，亦祔宗族之疏不為諸侯者也。然上云「士易牲，祔於大夫」，而大夫不得易牲祔於諸侯者，諸侯之貴絕宗，故大夫士不得輕親也。○「妾祔於妾祖姑」者，言妾死，亦祔夫祖之妾也。○「亡則中一以上而祔」者，亡，無也。中，間也。若夫祖無妾，則又間曾祖而祔高祖之妾也。○「祔必以其昭穆」者，解所以祖無妾，不祔曾祖而祔高祖之義也。凡祔必使昭、穆同，曾祖非夫同列也。然此下云「妾母不世祭」，於孫否，則妾無廟，今乃云祔及高祖者，當為壇祔之耳。後別釋。○「諸侯不得祔於天子」者，亦謂祔祭卑孫不可祔於尊祖也。○「天子、諸侯、大夫可以祔於士」者，祖雖賤而孫雖貴，祔之不嫌也。若不祔之，則是自尊，欲卑於祖也。
		</region>
	</paragraph>
	<paragraph index="74">
		<region typus="original" subtype="" id="7478" explains="">
為母之君母，母卒則不服。
		</region>
		<region typus="comment" subtype="注" id="7479" explains="7478">
○注：母之君母，外祖適母，徒從也，所從亡則巳。
		</region>
	</paragraph>
	<paragraph index="75">
		<region typus="comment" subtype="疏" id="7480" explains="7478,7479">
疏「為母」至「不服」。○正義曰：此一節論不責恩所不及之事。○「母之君母」者，謂母之適母也。此親於子為輕，故徒從也。已母若在，母為之服，已則服之。已母若亡，則已不服母之君母矣。
		</region>
	</paragraph>
	<paragraph index="76">
		<region typus="original" subtype="" id="7481" explains="">
宗子，母在為妻禫。
		</region>
		<region typus="comment" subtype="注" id="7482" explains="7481">
○注：宗子之妻，尊也。
		</region>
	</paragraph>
	<paragraph index="77">
		<region typus="comment" subtype="疏" id="7483" explains="7481,7482">
疏「宗子」至「妻禫」。○正義曰：此一節諭宗子妻尊，得為妻伸禫之事。宗子為百世不遷之宗。賀瑒云：「父在，適子為妻不杖。」不杖則不禫。若父沒母存，則為妻得杖又得禫。凡適子皆然。嫌畏宗子尊厭其妻，故特云「宗子，母在為妻禫」。宗子尚然，則其餘適子母在為妻禫可知。賀循云：「出居廬，論稱杖者必廬，廬者必禫。」此明杖章尋常之禮，謂杖章之內，居廬必禫。若別而言之，則杖有不禫，禫有不杖者。按《小記》篇云：「宗子，母在為妻禫。」則其非宗子，其餘適庶母在，為妻並不得禪也。《小記》又云：「父在，為妻以杖即位。」鄭玄云：「庶子為妻。」然父在為妻猶有其杖，則父沒母存，有杖可知。此是杖有不禫者也。《小記》篇云：「庶子在父之室，則為其母不禫。」若其不杖，則《喪服》不杖之條，應有庶子為母不杖之文。今無其文，則猶杖可知也。前文云「三年而後葬」者，但有練、祥而無禫，是有杖無禫。此二條是杖而不禫。賀循又云：「婦人尊微，不奪正服，並厭，其餘哀。」如賀循此論，則母皆厭，其適子庶子不得為妻杖也。故宗子妻尊，母所不厭，故特明得禫也。
		</region>
	</paragraph>
	<paragraph index="78">
		<region typus="original" subtype="" id="7484" explains="">
為慈母後者，為庶母可也，為祖庶母可也。
		</region>
		<region typus="comment" subtype="注" id="7485" explains="7484">
○注：謂父命之為子母者也，即庶子為後，此皆子也，傳重而巳。不先命之與適妻，使為母子也，緣為慈母后之義，父之妾無子者，亦可命己庶子為後。
		</region>
	</paragraph>
	<paragraph index="79">
		<region typus="comment" subtype="疏" id="7486" explains="7484,7485">
疏「為慈」至「可也」。○正義曰：此一節論為庶母后之事。《喪服》：「有慈母如母。」《傳》曰：「慈母者，何也？」傳曰：「妾之無子者，妾子之無母者。」父命為子母，而子服此慈母三年，此即為慈母后之義也。記者見《喪服》既有妾子為慈母后之例，將欲觸類言之，則妾子亦可為庶母后也。「為庶母后」者，謂妾經有子，而子巳死者，餘他妾多子，則父命他妾之子為無子之妾立後，與為慈母后同也。故云「為庶母后可也」。○「為祖庶母可也」者，又觸類言之。此既可為庶母后，則亦可為祖庶母之後。故云「為祖庶母之後可也」。祖庶母者，謂巳父之妾，亦經有子，子死今無也。父妾既無子，故巳命己之妾子與父妾為後，故呼己父之妾為祖庶母。既為後，亦服之三年，如已母矣。必知妾經有子者，若無子則不得立後故也。賀瑒云：「雖有子道，服於慈庶母三年，而猶為已母不異，異於後大宗而降本也。」○注「謂父」至「為後」。○正義曰：「謂父命之為子母者也」，皇氏云「此鄭注總解經慈母、庶母、祖庶母三條也，皆是庶子父命之使事妾母也，故云父命為子母也」。云「即庶子為後，此皆子也，傳重而巳。不先命之與適妻，使為母子也」者，庾氏云：「鄭注此一經，明庶子為適母后者，故云即庶子為後，謂為適母后。此皆子者，此庶子皆適母之子。今命之為後，但命之傳重而已。母道舊定，不須假父命之與適妻使為母子也。」云「緣為慈母后之義，父之妾無子者，亦可命已庶子為後」者，言緣《喪服》有妾子為慈母后義，今起此妾為後之文也。然緣《喪服》慈母而起命二妾之後，而注不云「命後已妾」，唯言「後父妾」者，緣已妾既可為慈，亦可為庶母后易見，不言自顯但以已子後父妾，於文難明，故特言之也。
		</region>
	</paragraph>
	<paragraph index="80">
		<region typus="original" subtype="" id="7487" explains="">
為父、母、妻、長子禫。
		</region>
		<region typus="comment" subtype="注" id="7488" explains="7487">
○注：日所為禫者也。○音義：為父母，于偽反，注「目所為」，下文「則為其母子」，「為妻」，下注「恩為已」、「為之變」、「為今死者」皆同。
		</region>
	</paragraph>
	<paragraph index="81">
		<region typus="comment" subtype="疏" id="7489" explains="7487,7488">
疏「為父」至「子禫」。○正義曰：此一經，鄭云「自所為禫者」。此一人而巳，然慈母亦宜禫也。而下「有庶子在父之室，為其母不禫」，則在父室，為慈母亦不禫也，故不言之。妻為夫亦禫也，但《記》文不具。
		</region>
	</paragraph>
	<paragraph index="82">
		<region typus="original" subtype="" id="7490" explains="">
慈母與妾母，不世祭也。
		</region>
		<region typus="comment" subtype="注" id="7491" explains="7490">
○注：以其非正。《春秋傳》曰：「於子祭，於孫止。」
		</region>
	</paragraph>
	<paragraph index="83">
		<region typus="comment" subtype="疏" id="7492" explains="7490,7491">
疏「慈母」至「祭也」。○正義曰：此一經論禮有不合世祭之事。祭慈母即所謂承庶母、祖庶母后者也，妾母謂庶子自為其母也。既非其正，故唯子祭之，而孫則否。○注「以其」至「孫止」。○正義曰：《春秋傳》「於子祭，於孫止」者，此《穀梁傳》隱五年，謂魯孝公之妾，是惠公之母。五年傳：「九月考仲子之宮，考，成也。成之為夫人也。」注云：「仲子本孝公之妾。」以其子本孝公之妾子，則惠公也。惠公立為仲子之後，故成之為夫人也。傳又云：「禮：庶子為君，為其母築宮，使公子主其祭。」注云：「公子者，長子之弟，及妾之子也。」傳又云「於子祭，於孫止」者，此經云「妾母不世祭也」，故鄭引為注，此明不得世祭也。
		</region>
	</paragraph>
	<paragraph index="84">
		<region typus="original" subtype="" id="7493" explains="">
丈夫冠而不為殤，婦人笄而不為殤。
		</region>
		<region typus="comment" subtype="注" id="7494" explains="7493">
○注：言成人也，婦人許嫁而笄，未許嫁，與丈夫同。○音義：冠，古亂反。
		</region>
		<region typus="original" subtype="" id="7495" explains="">
為殤後者，以其服服之。
		</region>
		<region typus="comment" subtype="注" id="7496" explains="7495">
○注：言「為後」者，據承之也。殤無為人父之道，以本親之服服之。
		</region>
	</paragraph>
	<paragraph index="85">
		<region typus="comment" subtype="疏" id="7497" explains="7493,7494,7495,7496">
疏「為殤」至「服之」。○正義曰：此一節論宗子殤死，族人不得以父道為後之事。○「為殤後」者，謂大宗子在殤中而死，族人為後大宗，而不得後此殤者為子也，以其父無殤義故也。既不後殤，而宗不可絕。今來為後殤者之人，不以殤者之為父，而依兄弟之服，服此殤也。○注「言為」至「服之」。○正義曰：言「為後者，據承之也」者，既不與殤為子，則不應云「為後」，今言「為後」，是據巳承其處為言也。云「以本親之服服之」者，謂既不以父服服殤，而今來後其宗，事事如子，為彼殤服，依其班秩，如本列也。為人後者，若子於無後之宗，既為殤者父作子，則應服以兄弟之服，而云「以本親之服服」者，當在未後之前，不復追服，不責人以非時之恩。故推此時本親兄弟亡在未後之前者，亦宜終其本服之日月。唯為後及所後，如有母亡，而猶在三年之內，則宜接其餘服，不可以吉居凶。若出三年，則不追服矣。
		</region>
	</paragraph>
	<paragraph index="86">
		<region typus="original" subtype="" id="7498" explains="">
久而不葬者，唯主喪者不除。其餘以麻終月數者，除喪則巳。
		</region>
		<region typus="comment" subtype="注" id="7499" explains="7498">
○注：其餘，謂旁親也，以麻終月數，不葬者喪不變也。
		</region>
	</paragraph>
	<paragraph index="87">
		<region typus="comment" subtype="疏" id="7500" explains="7498,7499">
疏「久而」至「則巳」。○正義曰：此一節論久而不葬不變服之事。○「久而不葬」者，謂有事礙，不得依月葬者，則三年服，身皆不得祥除也。今云「唯主喪者」，亦欲廣說子為父，妻為夫，臣為君，孫為祖得為喪主，四者悉不除也。○「其餘以麻終月數」者，其餘，謂期以下至緦也。「麻終月數」者，主人既未葬，故諸親不得變葛，仍猶服麻，各至服限竟而除也。○「除喪則巳」者，謂月足而除，不待主人葬除也。然此皆藏之，至葬則反服之也，故下云「及其葬也，反服其服」是也。然雖緦亦藏服，以其未經葬故也。盧曰：「其下子孫皆不除也，以主喪為正耳，餘親者以麻，各終其月數除矣。」庾云：「謂昔主，《要記》按《服問》曰：『君所主夫人、妻、大子、適婦』，故謂此在不除之例，定更思詳，以尊主卑，不得同以卑主尊，無緣以卑之未葬，而使尊者長服衰絰也。且前儒說『主喪不除，無為下流』之義，是知主喪不除，唯於承重之身為其祖曾。若子之為父，臣之為君，妻之為夫，此之不除也，不俟言而明矣。」盧植云：「下子孫皆不除。」蕭望之又云：「獨謂子。」皆未善也，謂庾言為是。
		</region>
	</paragraph>
	<paragraph index="88">
		<region typus="original" subtype="" id="7501" explains="">
箭笄終喪三年。
		</region>
		<region typus="comment" subtype="注" id="7502" explains="7501">
○注：亦於喪所以自卷持者，有除無變。
		</region>
	</paragraph>
	<paragraph index="89">
		<region typus="comment" subtype="疏" id="7503" explains="7501,7502">
疏「箭笄終喪三年」。○正義曰：此一經論婦人以箭笄終喪之事，前云「惡笄以終喪」，是女子為母也。此云「箭笄終喪三年」，謂女子在室為父也。自卷持者，有除無變也。
		</region>
	</paragraph>
	<paragraph index="90">
		<region typus="original" subtype="" id="7504" explains="">
齊衰三月，與大功同者繩屨。
		</region>
		<region typus="comment" subtype="注" id="7505" explains="7504">
○注：雖尊卑異，於恩有可同也。
		</region>
	</paragraph>
	<paragraph index="91">
		<region typus="comment" subtype="疏" id="7506" explains="7504,7505">
疏「齊衰」至「繩屨」。○正義曰：此一經論尊卑屨同之事。○大功以上，同名重服，故大功與齊衰三月，可同繩屨，謂以麻繩為屨，雖尊卑則異，於恩有可同者。齊衰為尊，大功為卑，而三月為恩輕，九月恩稍重，制之在尊卑深淺之間。禮法有常，乘權而降，在尊既為深，故宜有異也，所以衰服殊，而為恩情處為淺深矣，故有可同也，所以同其末屨，以表恩而不同也。
		</region>
	</paragraph>
	<paragraph index="92">
		<region typus="original" subtype="" id="7507" explains="">
練，筮日、筮尸、視濯，皆要絰、杖、繩屨，有司告具而后去杖。筮日、筮尸，有司告事畢，而后杖，拜送賓。
		</region>
		<region typus="comment" subtype="注" id="7508" explains="7507">
○注：臨事去杖，敬也。濯，謂溉祭器也。○音義：濯，大角反。溉，故代反。
		</region>
		<region typus="original" subtype="" id="7509" explains="">
大祥吉服而筮尸。
		</region>
		<region typus="comment" subtype="注" id="7510" explains="7509">
○注：凡變除者，必服其吉服以即祭事，不以凶臨吉也。《間傳》曰：「大祥素縞麻衣。」○音義：縞，古老反。
		</region>
	</paragraph>
	<paragraph index="93">
		<region typus="comment" subtype="疏" id="7511" explains="7507,7508,7509,7510">
疏「練筮」至「筮尸」。○正義曰：此一經論練祥筮日筮尸之時，所著衣服也。練為小祥也。○「筮日」謂筮佔小祥之日，「筮尸」亦筮佔小祥之尸。○「視濯」者，謂視小祥之祭器。祭器須潔，而視其洗濯也。○「皆要絰、杖、繩屨」者，為喪至小祥，男子除首絰，唯有要絰，而病尚深，故猶有杖，屨是末服，又變為繩麻。將欲小祥，前日豫筮其日，而占於尸。及視濯器，則豫著小祥之服，以臨此三事也。所以然者，此前三事悉是為祭，祭欲吉，故豫服也。不言「衰與冠」者，亦同小祥矣。○「有司告具而後去杖」者，有司謂執事者。曏者變服猶杖，今執事之人既告三事辦具，將欲臨事，故孝子便去杖，亦敬生故也。○「筮日、筮尸，有司告事畢，而後杖，拜送賓」者，「筮日與尸」二事皆有賓來，曏當臨事時去杖，今若執事之人告筮佔之事巳畢，則孝子更執杖，以拜送於賓矣。不言「視濯」者，視濯輕而無賓，故不言也。○「大祥吉服而筮尸」者，吉服，朝服也。大祥之日，縞冠朝服。今將欲祥，亦於前日豫服大祥之服，以臨筮日及筮尸、視濯，今唯云「尸」，不言「日」及「濯」者，從小祥可知也。大祥則並去絰、杖、繩屨，故不云杖、絰、屨。○注「凡變」至「麻衣」。○正義曰：「凡變除者，必服其吉服，以即祭事，不以凶臨吉也」者，下云「大祥，朝服縞冠」，是祥祭之時，唯著朝服。此筮尸又在祥祭前已著吉服，不以凶臨吉故也。引《閒傳》者，以大祥之後著素縞麻衣，此云「吉服」，則非祥後之服，是朝服也。故引以證之。
		</region>
	</paragraph>
	<paragraph index="94">
		<region typus="original" subtype="" id="7512" explains="">
庶子在父之室，則為其母不禫。
		</region>
		<region typus="comment" subtype="注" id="7513" explains="7512">
○注：妾子父在厭也。
		</region>
		<region typus="original" subtype="" id="7514" explains="">
庶子不以杖即位，
		</region>
		<region typus="comment" subtype="注" id="7515" explains="7514">
○注：下適子也。位，朝夕哭位也。○音義：下適，戶嫁反。適，丁歷反。
		</region>
		<region typus="original" subtype="" id="7516" explains="">
父不主庶子之喪，則孫以杖即位可也。
		</region>
		<region typus="comment" subtype="注" id="7517" explains="7516">
○注：祖不厭孫，孫得伸也。○音義：伸音申。父在，庶子為妻，以杖即位可也。舅不主妾之喪，子得伸也。
		</region>
	</paragraph>
	<paragraph index="95">
		<region typus="comment" subtype="疏" id="7518" explains="7512,7513,7514,7515,7516,7517">
疏「庶子」至「可也」。○正義曰：此一節論庶子父在應杖及不應杖之節。○「庶子在父之室，則為其母下禫」者，此謂不命之士，父子同宮者也。若異宮則禫之，如下言則亦猶杖也。禫為服外，故微奪之可。○「庶子不以杖即位」者，謂適、庶俱有父母之喪也，適子得執杖進阼階哭位，庶子至中門外而去之，以下於適子也。然此承前而云杖，則似庶子不禫亦不杖，如賀言也。○「父不主庶子之喪，則孫以杖即位可也」者，父主適子喪而有杖，故適子子不得以杖即位，以辟祖故耳，非厭也。今此父不主庶子喪，故庶子子則得杖即位也。祖不厭孫，孫得伸也。父皆厭子，故舅主適婦喪而適子不杖，大夫不服賤妾。妾子亦厭而降服，以服其母也。至於祖雖尊貴，而並不厭孫，故大夫降庶子，為其孫不降其父也。庾云：「謂《雜記》上：為長子杖，則其子不以杖即位。鄭註：『辟尊者。』按祖不厭孫，而長子之子不以杖即位者，以祖為其父主，故辟尊，不敢俱以杖即位耳，猶如庶子之子亦非厭也。父不為庶子主，故其子以杖即位可也。」○「父在，庶子為妻以杖即位可也」者，此謂庶子也。父不主其妻，故其子得為妻以杖即位也。《雜記》云「為妻，父母在不杖」，亦是庶子。而云「不杖」者，亦謂同宮者也。又《喪服》注云：「為其妻以杖即位，謂庶子也。」舅主適婦，則適子不得杖，舅不主庶婦，故庶子為妻可以杖即位。謂父主妻喪，故主適婦，所以適子不杖也，明主適婦猶於主妻故也。父既不主妾喪，故不主庶婦，所以庶子得杖。庶子得杖，由於父不主妾故也。若妻次子既非正嗣，故亦同妾子之限也。或問者云：「但以杖自足，何須言即位？言即位，如似適婦之喪，長子亦得有杖，祗不得即位耳。」答曰：「庶子為父母厭，下於適子，雖有杖，不得持即位。今嫌為妻亦得杖，而不即位，故明之也。
		</region>
	</paragraph>
	<paragraph index="96">
		<region typus="original" subtype="" id="7519" explains="">
諸侯弔於異國之臣，則其君為主。
		</region>
		<region typus="comment" subtype="注" id="7520" explains="7519">
○注：君為之主，弔臣，恩為已也。子不敢當主，中庭北面哭，不拜。
		</region>
		<region typus="original" subtype="" id="7521" explains="">
諸侯弔，必皮弁錫衰。所弔雖巳葬，主人必免。主人未喪服，則君亦不錫衰。
		</region>
		<region typus="comment" subtype="注" id="7522" explains="7521">
○注：必免者，尊人君，為之變也。未喪服，未成服也。既殯成服。
		</region>
	</paragraph>
	<paragraph index="97">
		<region typus="comment" subtype="疏" id="7523" explains="7519,7520,7521,7522">
疏「諸侯」至「錫衰」。○正義曰：此一節明諸侯弔喪衣服之節。○「弔於異國之臣，則其君為主」者，君無弔他臣之禮，若來在此國，遇主國之臣喪時，為彼君之故而弔，故主國君代其臣之子為主。○「諸侯弔，必皮弁錫衰」者，此有二種：一云此句因前而發，弔必皮弁錫衰，謂弔異國臣也；若自弔己臣，則素弁環絰錫衰也，故鄭註：「國君於其臣弁絰，他國之臣皮弁。」一云此亦為自弔已臣而未當事，則皮弁錫衰，至當事乃弁絰耳，《檀弓》巳論。○「所弔雖巳葬，主人必免」者，此承上也，謂諸侯來弔，主人必為之重禮：凡五服，自大功以上為重，重服為免之節，自始死至葬卒哭後，乃不復免也。小功以下為輕，輕服為免之節，自始死至殯，殯後不復免，至葬啟殯之後而免，以至卒哭，如始死。今若人君來弔，雖非服免時，必為免，以尊重人君故也。而此云「主人必免」，謂大功以上也。小功以下則不然也。何以知然？下云：「親者皆免。」注云：「大功以上。」故知之。○注「君為」至「不拜」。○正義曰：云「子不敢當主，中庭北面哭，不拜」者，按《士喪禮》：「君弔，主人出迎於門外，見馬首，入門右北面，君升，主人中庭，拜稽顙，成踊。」彼為主人為主，故中庭拜。今鄰國君弔，君為之主拜賓，則主人中庭北面哭，不拜。《曾子問》稱「季桓子之喪，衛君來弔，魯君為主，季康子立於門右北面，拜而後稽顙」，故譏其喪有二主，當唯哭、踊而巳，是於禮不拜也。○注「必免」至「成服」。○正義曰：「未喪服，未成服也」者，以經云「未喪服」，嫌謂未括髪、未散麻帶絰之屬，故云「未成服」。云「既殯成服」者，《士喪禮》：「既殯三日成服。」是殯後乃成服也。
		</region>
	</paragraph>
	<paragraph index="98">
		<region typus="original" subtype="" id="7524" explains="">
養有疾者不喪服，遂以主其喪。
		</region>
		<region typus="comment" subtype="注" id="7525" explains="7524">
○注：不喪服，求生主吉，惡其凶也。遂以主其喪，謂養者有親也，死則當為之主。其為主之服，如素無喪服。○音義：養，羊尚反。惡，烏路反。
		</region>
		<region typus="original" subtype="" id="7526" explains="">
非養者入主人之喪，則不易己之喪服。
		</region>
		<region typus="comment" subtype="注" id="7527" explains="7526">
○注：入，猶來也。謂養耆無親於死者，不得為主，其有親來為主者，素有喪服而來為主，與素無服者異。素無服，素有服，為今死者當服，則皆三日成也。
		</region>
		<region typus="original" subtype="" id="7528" explains="">
養尊者必易服，養卑者否。
		</region>
		<region typus="comment" subtype="注" id="7529" explains="7528">
○注：尊，謂父兄，卑，謂子弟之屬。
		</region>
	</paragraph>
	<paragraph index="99">
		<region typus="comment" subtype="疏" id="7530" explains="7524,7525,7526,7527,7528,7529">
疏「養有」至「者否」。○正義曰：此一節論自有喪服親族有疾患者養之法，各依文解之。○「養有疾」者，謂養此親屬有疾者，不喪服，為巳先有喪服，養疾之時，不著巳之喪服，求生主吉，惡其凶故也。○「遂以主其喪」者，疾者既死無生後，此養者遂以主先來無服之法，主其死者之喪也。○注「不喪」至「喪服」。○正義曰：云「遂以主其喪，謂養者有親也」者，養者若於病者無親，疾時雖養，死不得為主。今死得為主，故知養者於死者有親也。云「其為主之服，如素無喪服」者，身雖先有服，養時既去其服。今疾者身死，巳為之主，還與素無服同也。○「非養」至「喪服」。○此謂死者之親屬當死者病時，不得來為養，而死時來為主。此主雖身有前喪之服，今來為主，則不易已喪服。所以然者，已既前不養，不經變服，故今為新死者不易已之喪服。○注「入猶」至「成也」。○正義曰：云「謂養者無親於死者，不得為主，其有親來為主者」，謂養者無親者也，病者若死，而此養者不得為主，既不得為主，故知死者之親來入主喪者也。云「素有喪服而來為主」者，素，猶本也，本有喪，謂有前喪之服也，已服前喪之服而來主之，不易服也。云「與素無服者異」者，本無服，謂若來為喪主者，身本吉，無喪服。既來為主，則為此死者服始死之服。若本有喪服，今來為喪主，仍以先喪之服主之，故云「異」也。云「素無服，素有服，為今死者當服，則皆三日成也」者，謂巳身若本有服，及本無服，若與死者有親，則皆至三日成服，皆為死者服其服也。若本有服重，而新死者輕，則為一成服，而反前服也。若新死重，則仍服死者新服也。身本吉而來為主，則計今親而依限服之也。庾云：「謂此無主後，親族為其喪主者。鄭云『養者無親於死者，不得為主』，謂親族不得養其病，朋友養之者。又云『有其親來為主』，謂親族也。前云喪服者及其主喪，則與素無服者同，此明既死而往主，即不易已之喪服，故鄭又云『與素無服者異也』。」○「養尊」至「者否」。○此廣結前文「養有疾者不喪服」之文。尊，謂父兄也，卑，謂子弟也。前雖云「養有疾者不喪服」，不分明尊卑，故此明之。養尊者必易已之喪服也。若養卑者不變也。庾云：「前云去喪服而養之，遂以主喪，是必父兄之行也。」
		</region>
	</paragraph>
	<paragraph index="100">
		<region typus="original" subtype="" id="7531" explains="">
妾無妾祖姑者，易牲而祔於女君可也。
		</region>
		<region typus="comment" subtype="注" id="7532" explains="7531">
○注：女君，適祖姑也。易牲而祔，則凡妾下女君一等。○音義：適，丁歷反。下，戶嫁反。
		</region>
	</paragraph>
	<paragraph index="101">
		<region typus="comment" subtype="疏" id="7533" explains="7531,7532">
疏「妾無」至「可也」。○正義曰：此一節明祔祭之法也。○云「妾無妾祖姑」者，謂妾當祔於妾祖姑，若無妾祖姑，當祔於高祖妾祖姑。故前文云：「亡則中一以上。」今又無高祖妾祖姑，則當易妾之牲，用女君之牲，祔於女君可也。○注「女君」至「一等」。○正義曰：鄭恐女君是見在之女君，故云：「女君，適祖姑也。」妾與女君牲牢無文，既云「易牲」，故云「下女君一等」。下女君一等者，若女君少牢，妾則特牲。若女君特牲，妾則特豚也。
		</region>
	</paragraph>
	<paragraph index="102">
		<region typus="original" subtype="" id="7534" explains="">
婦之喪，虞、卒哭，其夫若子主之，祔則舅主之。
		</region>
		<region typus="comment" subtype="注" id="7535" explains="7534">
○注：婦，謂凡適婦庶婦也。虞、卒哭祭婦，非舅事也。祔於祖廟，尊者宜主焉。
		</region>
		<region typus="original" subtype="" id="7536" explains="">
士不攝大夫，士攝大夫，唯宗子。
		</region>
		<region typus="comment" subtype="注" id="7537" explains="7536">
○注：士之喪雖無主，不敢攝大夫以為主。宗子尊，可以攝之。
		</region>
		<region typus="original" subtype="" id="7538" explains="">
主人未除喪，有兄弟自他國至，則主人不免而為主。
		</region>
		<region typus="comment" subtype="注" id="7539" explains="7538">
○注：親質，不崇敬也。
		</region>
	</paragraph>
	<paragraph index="103">
		<region typus="comment" subtype="疏" id="7540" explains="7534,7535,7536,7537,7538,7539">
疏「婦之」至「為主」。○正義曰：此一節論喪祭為主之事，各依文解之。○「婦之喪，虞、卒哭，其夫若子主之」者，虞與卒哭，具在於寢，故其夫或子則得主之，祔是祔於祖廟，其事既重，故舅主之。婦之所祔者，則舅之母也。○「士不」至「宗子」。○此謂士喪無主，不敢使大夫兼攝為主也。○「士攝大夫，唯宗子」者，謂若宗子為士，而無主後者，可使大夫攝主之也。士之喪雖無主，不敢攝大夫為主，士卑故也。宗子尊則可以攝之也。○「主人」至「為主」。○「主人未除喪」者，謂在國主人之喪服未除，有兄弟自他國至，則主人不免而為主者，謂五屬之親，從遠歸奔者也。夫免必有時，若葬後唯君來弔，雖非時，亦為之免。崇敬欲新其事故也。若五屬之親，非時而奔，則主人不須為之免也，嫌親始奔，亦應崇敬為免如君，故明之也。
		</region>
	</paragraph>
	<paragraph index="104">
		<region typus="original" subtype="" id="7541" explains="">
陳器之道，多陳之而省納之可也，省陳之而盡納之可也。
		</region>
		<region typus="comment" subtype="注" id="7542" explains="7541">
○注：多陳之，謂賓客之就器也，以多為榮。省陳之，謂主人之明器也，以節為禮。○音義：省，所領反，下及注同。
		</region>
	</paragraph>
	<paragraph index="105">
		<region typus="comment" subtype="疏" id="7543" explains="7541,7542">
疏「陳器」至「可也」。正義曰：此一節論以明器送葬之事。○「陳器之道，多陳之」者，謂朋友賓客，贈遺明器，多陳列之以為榮也。○「而省納之可也」者，雖復多陳，不可盡納入壙，故省少納之可也。以納有常數故也。○「省陳之而盡納之可也」者，謂主人所作明器，依禮有限，故省陳之。省陳既少，而盡納之於壙可也。○注「多陳」至「為禮」。○正義曰：云「謂賓客之就器也」者，而遺死者謂之「就」者，以其可用故也。故《既夕禮》注云：「就，猶善也。」贈無常，唯玩好所有也。總而言之，亦曰明器。故《宰夫》云：「凡弔，與其幣器。」注云：「器，所致明器也。」是賓客致者，亦曰明器也。云「省陳之，謂主人之明器也」者，此正明器主人所作，故上《檀弓》云「旬而布材與明器」，又《檀弓》云「竹不成用，瓦不成沬」之屬是也。
		</region>
	</paragraph>
	<paragraph index="106">
		<region typus="original" subtype="" id="7544" explains="">
奔兄弟之喪，先之墓而後之家，為位而哭。所知之喪，則哭於宮而後之墓。
		</region>
		<region typus="comment" subtype="注" id="7545" explains="7544">
○注：兄弟先之墓，骨肉之親，不由主人也。宮，故殯宮也。
		</region>
	</paragraph>
	<paragraph index="107">
		<region typus="comment" subtype="疏" id="7546" explains="7544,7545">
疏「奔兄」至「之墓」。○正義曰：此一節論奔兄弟之喪之事。○注「兄弟」至「宮也」。○正義曰：言「骨肉之親，不由主人也」者，解「兄弟之喪，先之墓」之意。兄弟骨肉，自然相親，不由主人，故先往之墓。若所知之喪，由主人乃致哀戚，故先哭於宮而後至墓。
		</region>
	</paragraph>
	<paragraph index="108">
		<region typus="original" subtype="" id="7547" explains="">
父不為眾子次於外。
		</region>
		<region typus="comment" subtype="注" id="7548" explains="7547">
○注：於庶子略，自若居寢。○音義：為，于偽反。下注「猶來為」、下文「為出母」、「為夫杖」同。
		</region>
	</paragraph>
	<paragraph index="109">
		<region typus="comment" subtype="疏" id="7549" explains="7547,7548">
疏「父不」至「於外」。○正義曰：眾子，庶子。次，謂中門外次也。庶子賤略之，故父不為之次，自若常居於寢也，不為之處門外為喪次也，長子則次於外為喪次也。
		</region>
	</paragraph>
	<paragraph index="110">
		<region typus="original" subtype="" id="7550" explains="">
與諸侯為兄弟者服斬。
		</region>
		<region typus="comment" subtype="注" id="7551" explains="7550">
○注：謂卿大夫以下也，與尊者為親，不敢以輕服服之。言諸侯者，明雖在異國，猶來為三年也。
		</region>
	</paragraph>
	<paragraph index="111">
		<region typus="comment" subtype="疏" id="7552" explains="7550,7551">
疏「與諸」至「服斬」。○正義曰：熊氏以為謂諸侯死，凡與諸侯有五屬之親者，皆服斬也。以諸侯體尊，不可以本親輕服服之也。○注「謂卿」至「年也」。○正義曰：「謂卿大夫以下也」者，經云「與諸侯為兄弟服斬」，恐彼此俱作諸侯為之服斬，故云「謂卿大夫以下」。若俱為諸侯，則各依本服。然卿大夫與君自應服斬，而云「兄弟」者，或服本義之服，故明之云「服斬」也，以與尊者為親，不敢以輕服服之云：「言諸侯者，明雖在異國猶來為三年也」者，鄭以經不云「與君為兄弟」，而言「與諸侯為兄弟」，故知客在異國也。然既在異國，仕於他君，得反為舊君服斬者，以其曾在本國作卿大夫，今來他國未仕，故得為舊君反服斬。鄭言「謂卿大夫」者，據本國經為卿大夫者也，或可與諸侯為兄弟，雖在他國仕為卿大夫，得為舊君服斬，異於尋常。按下《雜記》云：「外宗為君夫人，如內宗。」注云：「謂嫁於國中者。」此云「異國」，二注不同者，《雜記》據婦人，故云「嫁於國中」；此據男子，故得云「異國」。是以鄭注云「謂卿大夫以下」，惟謂男子。賀循云：「以鄭二注不同，故著《要記》以為男子及婦人皆謂在國內者。」譙周亦以為然，並非鄭義，今所不取也。
		</region>
	</paragraph>
	<paragraph index="112">
		<region typus="original" subtype="" id="7553" explains="">
下殤小功，帶澡麻不絕本，詘而反以報之。
		</region>
		<region typus="comment" subtype="注" id="7554" explains="7553">
○注：報猶合也，下殤小功，本齊衰之親，其絰帶，澡率治麻為之。帶不絕其本，屈而上至要，中合而糾之，明親重也。凡殤散帶垂。○音義：澡麻，本又作藻，音早，一本無「麻」字。不絕，本或作「子絕本」，非也。詘，丘勿反。澡率，上音早，下所律反，又音律。上，時掌反。糾，居黝反，徐居虯反。散，先但反，下文注並同。
		</region>
	</paragraph>
	<paragraph index="113">
		<region typus="comment" subtype="疏" id="7555" explains="7553,7554">
疏「下殤」至「報之」。○正義曰：謂本期親，在下殤降在小功者，服澡麻為絰帶，而斷麻根本，示輕故也。今若下殤在小功者，則但首絰無根，而要帶猶有根，示其重故也，故云「帶澡麻不絕」，不絕，謂不斷本也。「詘而反以報之」者，凡殤不糾要垂，皆散其帶，而此下殤則不散垂，免麻向下，又屈反向上，故云「屈而反也。屈向上，合而糾之，故云報也。○注「報猶」至「帶垂」。○正義曰：謂合糾為繩，賀瑒云：「下殤小功，男子絰牡麻而帶澡，婦人帶牡而絰澡。」故小功殤章云：「牡麻絰。」若依其次，不應前帶，故知前言男子之帶，後言婦人之絰也。云「澡率治麻為之」者，謂戛率其麻，使其潔白也。云「帶不絕其本，屈而上至要」者，其帶本垂，今乃屈上至要也。云「中合而糾之，明親重也」者，謂屈所垂散麻，上至於要，然後中分麻為兩股，合而糾之，以垂向下也。所以然者，明親重也。云「凡殤散帶垂」者，謂成人大功以下之殤，其殤既輕，唯散麻帶垂而下，不屈而上糾之，異於下殤小功故也。
		</region>
	</paragraph>
	<paragraph index="114">
		<region typus="original" subtype="" id="7556" explains="">
婦祔於祖姑，祖姑有三人，則祔於親者。
		</region>
		<region typus="comment" subtype="注" id="7557" explains="7556">
○注：謂舅之母死，而又有繼母二人也。親者，謂舅所生。
		</region>
		<region typus="original" subtype="" id="7558" explains="">
其妻，為大夫而卒，而后其夫不為大夫，而祔於其妻，則不易牲。妻卒而后夫為大夫，而祔於其妻，則以大夫牲。
		</region>
		<region typus="comment" subtype="注" id="7559" explains="7558">
○注：妻為大夫，夫為大夫時卒。不易牲，以士牲也。此謂始來仕無廟者，無廟者不祔，宗子去國，乃以廟從。○音義：從，才用反。
		</region>
	</paragraph>
	<paragraph index="115">
		<region typus="comment" subtype="疏" id="7560" explains="7556,7557,7558,7559">
疏 「婦祔」至「故也」。○正義曰：此一節明婦人祔祭之事，各依文解之。○「祖姑有三人，則祔於親」者，謂舅之母有三人，親者謂舅之所生者，言婦祔祖姑，則祔於舅之所生者也。○「其妻，為大夫而卒」者，謂夫為大夫時而妻死者也。○「而後其夫不為大夫」者，謂妻死後夫或黜退，不復為大夫而死也。○「而祔於其妻，則不易牲」者，謂夫既不為大夫，死若祔祭此妻，但依夫今所得用之牲，不得易用昔大夫時牲。○「妻卒而後夫為大夫，而祔於其妻，則以大夫牲」者，此謂妻死時，夫未得為大夫也。妻死後，夫乃得為大夫。今既祔祭其妻，則得用大夫牲，妻從夫之禮故也。○注「妻為」至「廟從」。正義曰：此謂始來仕無廟者，若其有廟，則死者當祔於祖，不得祔於其妻。今夫死祔於其妻，故知是「無廟者」。若其宗子去他國，乃以廟從，則祔於祖矣。
		</region>
	</paragraph>
	<paragraph index="116">
		<region typus="original" subtype="" id="7561" explains="">
為父後者，為出母無服，無服也者，喪者不祭故也。
		</region>
		<region typus="comment" subtype="注" id="7562" explains="7561">
○注：適子正體於上，當祭祀也。
		</region>
	</paragraph>
	<paragraph index="117">
		<region typus="original" subtype="" id="7563" explains="">
婦人不為主而杖者，姑在為夫杖。
		</region>
		<region typus="comment" subtype="注" id="7564" explains="7563">
○注：姑不厭婦。
		</region>
		<region typus="original" subtype="" id="7565" explains="">
母為長子削杖。
		</region>
		<region typus="comment" subtype="注" id="7566" explains="7565">
○注：嫌服男子當杖竹也。母為長子服，不可以重於子為巳也。
		</region>
		<region typus="original" subtype="" id="7567" explains="">
女子子在室為父母，其主喪者不杖，則子一人杖。
		</region>
		<region typus="comment" subtype="注" id="7568" explains="7567">
○注：女子子在室，亦童子也。無男昆弟，使同姓為攝主，不杖，則子一人杖，謂長女也。許嫁及二十而笄，笄為成人，成人正杖也。
		</region>
	</paragraph>
	<paragraph index="118">
		<region typus="comment" subtype="疏" id="7569" explains="7563,7564,7565,7566,7567,7568">
疏「婦人」至「人杖」。○正義曰：此一節論婦人應杖之節，各隨文解之。○「姑在為夫杖」者，鄭義唯謂出嫁婦人禮也。若成人婦人在家為父母，雖不為主亦杖。若在夫家，唯為主乃杖，故為夫與長子雖不為主亦杖，若餘非為主，則不為杖。但夫是移天之重，婦雖不為主而杖，而云「姑在」者，舅主適婦喪，則厭適子，使不杖；今有姑在，姑主子喪，恐姑既為主則亦厭婦，明今姑雖為主，不厭婦也。所以知鄭意然者，注下經「一人杖」云：「女子子在室，亦童子也。成人則正杖。」又《喪大記》云：「主之喪二日，婦人皆杖。」注云：「婦人皆杖，謂主婦、容妾為君、女子子在室者也。」故《喪服傳》云：「婦人何以不杖？亦不能病也。」是為鄭學者，則謂為童子婦人，不能為父母杖也。而難鄭者，云鄭以婦人不杖，唯謂童子婦人，然童女未嫁，何以得稱婦人？又《喪服傳》云「童子何以不杖？不能病」，乃云「婦人何以不杖，亦不能病」，明知婦人非童子也。故賀循等以為，婦人不杖，謂出嫁之婦人不為主，則不杖，其不為主而杖者，唯姑在為夫杖，故此《記》特明之。鄭必以為童子婦人乃不杖者，鄭以此下經云「女子子在室為父母，其主喪者不杖，則子一人杖」，既云「女子子在室」，是童女可知。云「主喪者不杖」，若主喪者杖，則此童女不杖，今由主喪者不杖，則此童女一人杖。鄭據此文，故知婦人謂童子之婦人也。若其成人出嫁，婦人為主皆杖，故《喪大記》云：「三日，子、夫人杖，五日授大夫世婦杖。」《喪服傳》：「妻為夫杖。」《小記》云：「母為長子杖。」是成人婦人皆杖也。童女得稱婦人者，《喪服》小功章云：「為侄、庶孫丈夫婦人之長殤。」是殤之童得稱婦人，未嫁而稱婦人者，以其將有適人之端，故得稱婦人也。○注「許嫁」至「杖也」。○正義曰：知「許嫁及二十而笄，為成人正杖」者，以其許嫁，則巳有出適人之理，非復在室，其雖未許嫁巳在二十而笄，猶男子之冠，非復童子，故知「成人則正杖」也。
		</region>
	</paragraph>
	<paragraph index="119">
		<region typus="original" subtype="" id="7570" explains="">
緦、小功，虞、卒哭則免。
		</region>
		<region typus="comment" subtype="注" id="7571" explains="7570">
○注：棺柩已藏，嫌恩輕可以不免也。言則免者，則既殯先啟之間，雖有事不免。
		</region>
		<region typus="original" subtype="" id="7572" explains="">
既葬而不報虞，則雖主人皆冠，及虞則皆免。
		</region>
		<region typus="comment" subtype="注" id="7573" explains="7572">
○注：有故不得疾虞，雖主人皆冠，不可久無飾也。皆免，自主人至緦麻。○音義：報音赴，下同。冠如字，又古亂反，下及注皆同。
		</region>
		<region typus="original" subtype="" id="7574" explains="">
為兄弟，既除喪巳，及其葬也，反服其服，報虞、卒哭則免，如不報虞則除之。
		</region>
		<region typus="comment" subtype="注" id="7575" explains="7574">
○注：小功以下。○音義：為，于偽反，下注「為人君」、「為母」，下文「為之小功」皆同。
		</region>
		<region typus="original" subtype="" id="7576" explains="">
遠葬者，比反哭者皆冠，及郊而后免，反哭。
		</region>
		<region typus="comment" subtype="注" id="7577" explains="7576">
○注：墓在四郊之外。○音義：比，必利反。
		</region>
		<region typus="original" subtype="" id="7578" explains="">
君弔，雖不當免時也，主人必免，不散麻。雖異國之君，免也，親者皆免。
		</region>
		<region typus="comment" subtype="注" id="7579" explains="7578">
○注：不散麻者，自若絞垂，為人君變，貶於大斂之前、既啟之後也。親者，大功以上也。異國之君免，或為弔。○音義：絞，古卯反。
		</region>
	</paragraph>
	<paragraph index="120">
		<region typus="comment" subtype="疏" id="7580" explains="7570,7571,7572,7573,7574,7575,7576,7577,7578,7579">
疏「緦小」至「皆免」。○正義曰：此一節論著免之節，各隨文解之。○「緦、小功，虞、卒哭則免」者，言遭緦、小功之喪，棺柩在時，則當著免。今至虞、卒哭之時，棺柩雖藏已久，至虞、卒哭之時，亦著免也。○注「言則」至「不免」。○正義曰：言「則免」者，則既殯先啟之間，雖有事不免者，以經云：「虞、卒哭則免。」明未虞之前，則不免也。虞前有葬，葬是喪之大事，棺柩既啟，著免可知。嫌虞與卒哭棺柩既掩，不復著免，故特言「虞、卒哭」以明之也。○注「有故」至「緦麻」。○正義曰：前云「赴葬」者，赴虞，於疾葬者疾虞，今依時而葬，不依時而虞，主人以下則皆冠，不可久無飾也。經云「及虞則皆免」，承上文「緦、小功」之下，故知主人及緦麻皆免也。○「遠葬」至「反哭」。○「遠葬」者，謂葬在四郊外遠處。○「比反哭者皆冠」者，既葬在遠處郊野之外，不可無飾，故至葬訖，臨欲反哭之時，乃皆著冠。○「及郊而後免，反哭」者，謂著冠至郊，而後去冠著免，反哭於廟。○「君弔」至「皆免」。○凡大斂之前著免，大功以上散麻，大斂以後著冠，不散麻，糾其乖也。至將葬啟殯之後、巳葬之前，亦免，大功以上亦散麻。若君弔，雖不當免時，必為之著免，不散麻帶，貶於大斂之前及既啟之後。○「雖異國之君，免也，親者皆免」者，已君之來，其免如此。雖他國君來，與己國君同，主人為之著免。主人既免，大功以上親者皆從主人之免，敬異國君也。異國之君尚然，已君來弔，主人著免，則親者亦免可知也。○注「不散」至「為弔」。○正義曰：「不散麻者，自若絞垂」者，若，如也。大斂以前，散麻帶垂，大斂畢後，絞其垂者，今人君來弔，自如尋常，絞垂不散麻也。所以然者，為人君變，貶於大斂之前及既啟之後也。云「親者，大功以上也」者，以經云「不散麻」，謂大功以上，今云親者皆免，明據應合散麻之人，故云大功以上」也。云「異國之君免，或為弔」者，以經中既「免」字非一，恐皆或為「弔」，故云異國之君免，一字或為「弔」也。
		</region>
	</paragraph>
	<paragraph index="121">
		<region typus="original" subtype="" id="7581" explains="">
除殤之喪者，其祭也必玄。
		</region>
		<region typus="comment" subtype="注" id="7582" explains="7581">
○注：殤無變，文不縟，玄冠、玄端、黃裳而祭，不朝服，未純同也。於成人為釋禫之服。○音義：朝，直遙反，下文同。
		</region>
		<region typus="original" subtype="" id="7583" explains="">
除成喪者，其祭也朝服縞冠。
		</region>
		<region typus="comment" subtype="注" id="7584" explains="7583">
○注：成，成人也。縞冠，未純吉祭服也。既祥祭，乃素縞麻衣。
		</region>
	</paragraph>
	<paragraph index="122">
		<region typus="comment" subtype="疏" id="7585" explains="7581,7582,7583,7584">
疏「除殤」至「縞冠」。○正義曰：此一節明除殤及成人之喪，各依文解之。○「除殤之喪」者，謂除長殤、中殤、下殤之喪。其祭也必玄者，其除喪祭服必玄冠、玄端、黃裳，異於成人之喪也。○注「殤無」至「之服」。○正義曰：「殤無變」者，無虞、卒哭及練之變服，所以然者，文不縟。本服既重者，意在於質，不在繁縟。若成人喪服初，除著朝，服禫祭始從玄端。今除殤之喪，即從禫服，是文不繁縟也。故鄭注《喪服》云：「縟，數也。」「玄冠、玄端、黃裳而祭，不朝服，未純吉也」者，以經云「必玄」，故知玄冠、玄端也。知黃裳者，若其素裳，則與朝服純吉同，故知黃裳也。知不玄裳者，以玄、黃相對之色，故知釋禫之服。若云「玄裳」，即與上士吉服「玄端」同文，非釋禫服也。○「除成喪者，其祭也朝服縞冠」。○成喪，謂成人之喪。其祥祭也，衣朝服而縞冠，所以朝服縞冠者，未純吉也。○注「縞冠」至「服也」。○正義曰：大夫朝服而祭。朝服者，玄冠、緇衣、素裳，是純吉之祭服也。今用縞冠，是未純吉之祭服也。
		</region>
	</paragraph>
	<paragraph index="123">
		<region typus="original" subtype="" id="7586" explains="">
奔父之喪，括髪於堂上，袒，降、踊，襲絰於東方。奔母之喪，不括髪，袒於堂上，降、踊，襲免於東方。絰即位，成踊，出門，哭止，三日而五哭三袒。
		</region>
		<region typus="comment" subtype="注" id="7587" explains="7586">
○注：凡奔喪，謂道遠，巳殯乃來也。為母不括髪，以至成服，一而巳，貶於父也。「即位」以下，於父母同也。三日五哭者，始至，訖夕反位哭，乃出就次，一哭也，與明日又明日之朝、夕而五哭。三袒者，始至袒，與明日又明日之朝而三也。
		</region>
	</paragraph>
	<paragraph index="124">
		<region typus="comment" subtype="疏" id="7588" explains="7586,7587">
疏「奔父」至「三袒」。○正義曰：此一節論奔喪之法。○「奔父之喪，括髪於堂上」者，於殯宮堂上，不笄纚者，奔喪異於初死也。○「袒，降、踊，襲絰於東方」者，袒，謂堂上去衣，降堂阼階東而踊，為踊故袒。既畢，襲絰於東方。襲，謂掩所袒之衣。帶絰東方，謂東方既踊畢，升堂襲帶絰於東序東。○「奔母之喪，不括髪」者，初時括髪，至又哭以後至於成服，不括髪。○「袒於堂上，降、踊」者，與父同。○「襲免於東方」者，東方亦東序東。父則括髪而加絰，母則不括髪而加免，此是異於父也。此東方，《奔喪禮》皆為東序東。○「絰即位，成踊」者，著免加絰巳後，即位於阼階之東，而更踊，故云「成踊」。其即位成踊，父母同。於此之時，賓來弔者則拜之，《奔喪禮》所謂「反位拜賓成踊」是也。○「出門，哭止」者，出殯宮之門，就於廬，故哭者止。初來一哭，與明日又明日朝、夕之哭為五哭也。○「三袒」者，初至袒，明日朝袒，又明日朝袒，故為三袒。雖其初死在家之時，哭踊無節，今聞喪巳久，奔喪禮殺，故三日五哭，異於在家也。○注「凡奔」至「三也」。○正義曰：此謂巳殯而來者，若未殯之前而來，當與在家同，不得減殺也。云「即位以下，於父母同也」者，約《奔喪禮》文，故知同也。三日五哭三袒，鄭約初來及明日又明日朝、夕之節而知也。
		</region>
	</paragraph>
	<paragraph index="125">
		<region typus="original" subtype="" id="7589" explains="">
適婦不為舅後者，則姑為之小功。
		</region>
		<region typus="comment" subtype="注" id="7590" explains="7589">
○注：謂夫有廢疾他故，若死而無子，不受重者。小功，庶婦之服也。凡父母於子，舅姑於婦，將不傳重於適。及將所傳重者非適，服之皆如庶子、庶婦也。
		</region>
	</paragraph>
	<paragraph index="126">
		<region typus="comment" subtype="疏" id="7591" explains="7589,7590">
疏「適婦」至「小功」。正義曰：適子之婦，不為舅後者，則姑為之服，庶婦小功而巳。○注「謂夫」至「婦也」。○正義曰：「夫有廢疾他故，若死而無子，不受重者」，鄭知此者，以其經稱「適婦」，明是適子之婦，今云不為舅後，明知是夫有廢疾及他故死而無子者也。云「小功，庶婦之服也」者，以父母於子適者正服期，則適婦宜大功，庶婦故小功也。云「將不傳重於適」者，如上所云「廢疾他故死而無子」之屬是也。云「及將所傳重非適」者，為無適子，以庶子傳重，及養他子為後者也。
		</region>
	</paragraph>
</text>
