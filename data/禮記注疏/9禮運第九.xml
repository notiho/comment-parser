<?xml version='1.0' encoding='UTF-8'?>
<text title="禮記注疏" section="禮運第九" juan="9" original_title="禮記">
	<paragraph index="0">
		<region typus="original" subtype="" id="5059" explains="">
昔者仲尼與於蜡賓，
		</region>
		<region typus="comment" subtype="注" id="5060" explains="5059">
蜡者，索也，歲十二月合聚萬物而索饗之，亦祭宗廟，時孔子仕魯，在助祭之中。○音義：與音預。蜡，仕嫁反，祭名。夏曰「清祀」，殷曰「嘉平」，周曰「蜡」，秦曰「臘」，《字林》作&lt;礻昔&gt;。索，所百反。
		</region>
		<region typus="original" subtype="" id="5061" explains="">
事畢，出遊於觀之上，喟然而嘆。
		</region>
		<region typus="comment" subtype="注" id="5062" explains="5061">
觀，闕也。孔子見魯君於祭禮有不備，於此又睹象魏舊章之處，感而嘆之。○音義：觀，古亂反，注同。喟，去位反，又苦怪反，《說文》云：「大息。」處，昌慮反，下「同處」同。
		</region>
		<region typus="original" subtype="" id="5063" explains="">
仲尼之嘆，蓋嘆魯也。言偃在側，曰：「君子何嘆？」
		</region>
		<region typus="comment" subtype="注" id="5064" explains="5063">
言偃，孔子弟子子游。
		</region>
		<region typus="original" subtype="" id="5065" explains="">
孔子曰：「大道之行也，與三代之英，丘末之逮也，而有志焉。」
		</region>
		<region typus="comment" subtype="注" id="5066" explains="5065">
大道，謂五帝時也。英，俊選之尤者。逮，及也，言不及見。志，謂識古文。不言魯事，為其大切廣言之。○音義：逮音代，一音代計反。選，宣面反，下文皆同。為，于偽反，下文「為巳」皆同。
		</region>
	</paragraph>
	<paragraph index="1">
		<region typus="comment" subtype="疏" id="5067" explains="5059,5060,5061,5062,5063,5064,5065,5066">
疏「昔者」至「而嘆」。○正義曰：皇氏云：「從『昔者仲尼』以下至於篇末，此為四段。自初至「是謂小康」為第一，明孔子為禮不行而致發嘆。發嘆所以最初者，凡說事必須因漸，故先發嘆，後使弟子因而怪問，則因問以答也。又自『言偃復問曰：如此乎禮之急』至『天下國家，可得而正也』為第二，明須禮之急。前所嘆之意，正在禮急，故以禮急次之也。又自『言偃復問曰：夫子之極言禮也』至『此禮之大成也』為第三，明禮之所起。前既言禮急，急則宜知所起之義也。又自『孔子曰：嗚呼哀哉』訖篇末為第四，更正明孔子嘆意也。以前始發，未得自言嘆意，而言偃有問，即隨問而答，答事既畢，故更備述所懷也。」今此第一段明孔子發嘆，遂論五帝三王道德優劣之事，各隨文解之。○「昔者仲尼與於蜡賓」者，謂仲尼與於蜡祭之賓也。「事畢」者，謂蜡祭畢了。○「出遊於觀之上」者，謂出廟門，往雉門。雉門有兩觀。皇氏云：「登游於觀之上。」熊氏云：「謂遊目看於觀之上。」「喟然而嘆」者，「喟」是嘆之形貌，言口輔喟然而為嘆也。○注「蜡者」至「之中」。○正義曰：「蜡者，索也。歲十二月合聚萬物而索饗之」者，《郊特牲》文。十二月者，據周言之，若以夏正言之，則十月，以殷言之，則十一月，謂建亥之月也。以萬物功成報之。云「亦祭宗廟」者，以《月令．孟冬》云「祈來年於天宗，大割祠於公社，及門閭，臘先祖五祀」，以臘先祖，故云「亦祭宗廟」，總而言之謂之為蜡。若析而言之，祭百神曰「蜡」，祭宗廟曰「息民」，故鄭注《郊特牲》云：「息民與蜡異。」此據總而言之，故祭宗廟而云「與於蜡賓」也。《廣雅》云「夏曰清祀」，以清絜祭祀；「殷曰嘉平」，嘉，善也，平，成也，以歲終萬物善成，就而報功。其蜡與臘名，巳具於上，知此蜡是祭宗廟者，以下云「出遊於觀之上」，故知是祭宗廟也。云「時孔子仕魯，在助祭之中」者，以其與蜡祭，故知仕魯也。魯臣而稱賓者，以祭祀欲以賓客為榮，故雖臣亦稱賓也。○注「觀闕」至「嘆之」。○正義曰：《爾雅．釋宮》云：「觀謂之闕。」孫炎云：「宮門雙闕者，舊縣法象，使民觀之處，因謂之闕。」熊氏云：「當門闕處，以通行路。既言雙闕，明是門之兩旁相對為雙。」熊氏得焉。《白虎通》云：「闕是闕疑。」義亦相兼。案何休注《公羊》：「天子兩觀外闕，諸侯台門。」則諸侯不得有闕。魯有闕者，魯以天子之禮，故得有之也。《公羊傳》云「設兩觀，乘大路，此皆天子之禮」是也。案定二年，雉門災及兩觀，魯之宗廟在雉門外左，孔子出廟門而來至雉門游於觀。此觀又名象魏，以其縣法象魏。巍也，其處巍巍高大，故哀三年桓宮災，「季桓子至，御公立於象魏之外，命藏象魏曰：舊章不可亡也」。熊氏云：「天子藏舊章於明堂，諸侯藏於祖廟。」知者，以天子視朔於明堂，諸侯於祖廟故也。《穀梁傳》云：「天子班告朔於諸侯，諸侯受乎禰廟。」非鄭義也。云「感而嘆之」者，一感魯君之失禮，二感舊章廢棄，故為嘆也。○「仲尼」至「何嘆」。○作《記》者言其所嘆之由，又言其所嘆之事，故云「仲尼之嘆，蓋嘆魯也」。言「蓋」者，謙為疑辭，不即指正也。於時言偃在側，而問之曰：「君子何嘆？」言嘆恨何事。不云「孔子」而云「君子」者，以《論語》云「君子坦蕩蕩」，不應有嘆也，故云「君子何嘆」。○注「言偃」至「子游」。○正義曰：案《仲尼弟子傳》云：「姓言名偃，字子游，魯人也。」○「孔子」至「志焉」。○孔子既見子游所問，若指言魯失禮，恐其大切，故廣言五帝以下及三王盛衰之事。此一經孔子自序，雖不及見前代而有志記之書，披覽可知。自「大道之行」至「是謂大同」，論五帝之善。自「大道既隱」至「是謂小康」，論三王之後。今此經云「大道之行也」，謂廣大道德之行，五帝時也。○「與三代之英」者，「英」謂英異，並與夏殷週三代英異之主，若禹湯文武等。○「丘未之逮也」者，未，猶不也。逮，猶及也。言生於周衰，身不及見上代，不能備知。雖然不見大道三代之事，而有志記之書焉，披覽此書，尚可知於前代也。○注「大道」至「言之」。○正義曰：以下云禹湯文武成王周公，此大道在禹湯之前，故為五帝時也。云「英，俊選之尤」者，案《辨名記》云：「倍人曰茂，十人曰選，倍選曰俊，千人曰英，倍英曰賢，萬人曰傑，倍傑曰聖。」《毛詩傳》又云：「萬人為英。」是英皆多於俊選，是俊選之尤異者。即禹湯文武三王之中俊異者。云「志，謂識古文」者，「志」是記識之名，「古文」是古代之文籍，故《周禮》云：「掌四方之志。」《春秋》云：「其善志。」皆志記之書也。
		</region>
	</paragraph>
	<paragraph index="2">
		<region typus="original" subtype="" id="5068" explains="">
「大道之行也，天下為公，選賢與能，講信脩睦。
		</region>
		<region typus="comment" subtype="注" id="5069" explains="5068">
公猶共也。禪位授聖，不家之。睦，親也。○音義：禪，善面反。
		</region>
		<region typus="original" subtype="" id="5070" explains="">
故人不獨親其親，不獨子其子。
		</region>
		<region typus="comment" subtype="注" id="5071" explains="5070">
孝慈之道廣也。
		</region>
		<region typus="original" subtype="" id="5072" explains="">
使老有所終，壯有所用，幼有所長，矜寡孤獨廢疾者，皆有所養。
		</region>
		<region typus="comment" subtype="注" id="5073" explains="5072">
無匱乏也。○音義：長，丁丈反。矜，古頑反。匱，其魏反。
		</region>
		<region typus="original" subtype="" id="5074" explains="">
男有分，
		</region>
		<region typus="comment" subtype="注" id="5075" explains="5074">
分，猶職也。○音義：分，扶問反。注同。
		</region>
		<region typus="original" subtype="" id="5076" explains="">
女有歸，
		</region>
		<region typus="comment" subtype="注" id="5077" explains="5076">
皆得良奧之家。○音義：奧，烏報反。
		</region>
		<region typus="original" subtype="" id="5078" explains="">
貨惡其棄於地也，不必藏於己；力惡其不出於身也，不必為己。
		</region>
		<region typus="comment" subtype="注" id="5079" explains="5078">
勞事不憚，施無吝心，仁厚之教也。○音義：惡，烏故反，下同。憚，大旦反。吝，力刃反，又力覲反。
		</region>
		<region typus="original" subtype="" id="5080" explains="">
是故謀閉而不興，盜竊亂賊而不作。
		</region>
		<region typus="comment" subtype="注" id="5081" explains="5080">
尚辭讓之故也。
		</region>
		<region typus="original" subtype="" id="5082" explains="">
故外戶而不閉，
		</region>
		<region typus="comment" subtype="注" id="5083" explains="5082">
禦風氣而已。
		</region>
		<region typus="original" subtype="" id="5084" explains="">
是謂大同。」
		</region>
		<region typus="comment" subtype="注" id="5085" explains="5084">
同，猶和也，平也。
		</region>
	</paragraph>
	<paragraph index="3">
		<region typus="comment" subtype="疏" id="5086" explains="5068,5069,5070,5071,5072,5073,5074,5075,5076,5077,5078,5079,5080,5081,5082,5083,5084,5085">
疏「大道」至「大同」。○正義曰：既云見其遺記，此以下說記中之事，故此先明五帝時也。○「天下為公」，謂天子位也。為公，謂揖讓而授聖德，不私傳子孫，即廢朱均而用舜禹是也。○「選賢與能」者，曏明不私傳天位，此明不世諸侯也，國不傳世，唯選賢與能也，黜四凶、舉十六相之類是也。鄭注《鄉大夫》云：「賢者，有德行者；能者，有道藝者。」四凶：共工、驩兜、鯀、三苗。十六相，八元謂伯奮、仲堪、叔獻、季仲、伯虎、仲熊、叔豹、季貍，八愷謂蒼舒、隤豈、檮戭、大臨、尨降、庭堅、仲容、叔達也。○「講信脩睦」者，講，談說也。信，不欺也。脩，習。睦，親也。世淳無欺，談說輒有信也。故哀公問周豐云「有虞氏未施信於民，而民信之」是也。又凡所行習，皆親睦也，故《孝經》云「民用和睦」是也。○「故人不獨親其親，不獨子其子」者，君既無私，言信行睦，故人法之，而不獨親己親，不獨子已子。使老有所終者，既四海如一，無所獨親，故天下之老者皆得贍養，終其餘年也。○「壯有所用」者，壯，謂年齒盛壯者也。所用，謂不愛其力以奉老幼也。亦重任分輕任並，班白者不提挈是也。○「幼有所長」者，無所獨子，故天下之幼，皆獲養長以成人也。○「矜寡孤獨廢疾者，皆有所養」者，壯不愛力，故四者無告及有疾者，皆獲恤養也。○「男有分」者，分，職也。無才者耕，有能者仕，各當其職，無失分也。○「女有歸」者，女謂嫁為歸。君上有道，不為失時，故有歸也。若失時者，則《詩》衛女淫奔，「期我乎桑中，要我乎上宮」，是失時也。故注云：「皆得良奧之家。」○「貨惡其棄於地也，不必藏於已」者，貨，謂財貨也。既天下共之，不獨藏府庫，但若人不收錄，棄擲山林，則物壞世窮，無所資用，故各收寶而藏之。是惡棄地耳，非是藏之為巳，有乏者便與也。○「力惡其不出於身也，不必為巳」者，力，謂為事用力。言凡所事，不憚劬勞，而各竭筋力者，正是惡於相欺，惜力不出於身耳。非是欲自營贍。故云「不必為巳」也。○「是故謀閉而不興」者，興，起也。夫謀之所起，本為鄙詐。今既天下一心，如親如子，故圖謀之事，閉塞而不起也。「盜竊亂賊而不作」者，有乏輒與，則盜竊焉施？有能必位，則亂賊何起作也？○「故外戶而不閉」者，扉從外闔也。不閉者，不用關閉之也，重門擊柝，本御暴客。既無盜竊亂賊，則戶無俟於閉也，但為風塵入寢，故設扉耳。無所捍拒，故從外而掩也。○「是謂大同」者，率土皆然，故曰「大同」。○注「禪位」至「親也」。○正義曰：「禪位授聖」，謂堯授舜也。不家之者，謂不以天位為己家之有授子也。天位尚不為己有，諸侯公卿大夫之位灼然與天下共之，故選賢與能也。己子不才，可捨子立他人之子，則廢朱均而禪舜禹是也。然巳親不賢，豈可廢已親而事他人之親？但位是天位，子是卑下，可以捨子立他人之子。親是尊高，未必有位，無容廢已之親，而事他親。但事他親有德，與已親同也。案《祭法》：「有虞氏禘黃帝而郊嚳，祖顓頊而宗堯。」配天事重，不以瞽叟為祖宗。此亦不獨親之義也。○注「勞事」至「教也」。○正義曰：以經云「力惡其不出於身」，欲得身出氣力，是勞事無憚也。憚，難也。謂不難勞事。云「施無吝心」者，經云「不必藏於已」，財貨欲得施散，是無吝留之心。先釋「力」，然後釋「財」，便文，無義例也。
		</region>
	</paragraph>
	<paragraph index="4">
		<region typus="original" subtype="" id="5087" explains="">
「今大道既隱，
		</region>
		<region typus="comment" subtype="注" id="5088" explains="5087">
隱，猶去也。
		</region>
		<region typus="original" subtype="" id="5089" explains="">
天下為家。
		</region>
		<region typus="comment" subtype="注" id="5090" explains="5089">
傳位於子。○音義：傳，丈專反。
		</region>
		<region typus="original" subtype="" id="5091" explains="">
各親其親，各子其子，貨力為已。
		</region>
		<region typus="comment" subtype="注" id="5092" explains="5091">
俗狹嗇。○音義：狹音洽。嗇音色。
		</region>
		<region typus="original" subtype="" id="5093" explains="">
大人世及以為禮，城郭溝池以為固。
		</region>
		<region typus="comment" subtype="注" id="5094" explains="5093">
亂賊繁多，為此以服之也。大人，諸侯也。
		</region>
		<region typus="original" subtype="" id="5095" explains="">
禮義以為紀，以正君臣，以篤父子，以睦兄弟，以和夫婦，以設制度，以立田里，以賢勇知，以功為巳。故謀用是作，而兵由此起。
		</region>
		<region typus="comment" subtype="注" id="5096" explains="5095">
以其違大道敦樸之本也。教令之稠，其弊則然。《老子》曰：「法令滋章，盜賊多有。」○音義：知音智。樸，普角反。稠，直由反。
		</region>
		<region typus="original" subtype="" id="5097" explains="">
禹、湯、文、武、成王、周公，由此其選也。
		</region>
		<region typus="comment" subtype="注" id="5098" explains="5097">
由，用也，能用禮義以成治。○音義：治，直吏反。
		</region>
		<region typus="original" subtype="" id="5099" explains="">
此六君子者，未有不謹於禮者也。以著其義，以考其信，著有過，刑仁、講讓，示民有常。
		</region>
		<region typus="comment" subtype="注" id="5100" explains="5099">
考，成也。刑，猶則也。
		</region>
		<region typus="original" subtype="" id="5101" explains="">
如有不由此者，在埶者去，眾以為殃。
		</region>
		<region typus="comment" subtype="注" id="5102" explains="5101">
埶，埶位也。去，罪退之也。殃，猶禍惡也。○音義：埶音世，本亦作勢。去，羌呂反。注同。
		</region>
		<region typus="original" subtype="" id="5103" explains="">
是謂小康。」
		</region>
		<region typus="comment" subtype="注" id="5104" explains="5103">
康，安也。大道之人以禮，於忠信為薄，言小安者失之，則賊亂將作矣。
		</region>
	</paragraph>
	<paragraph index="5">
		<region typus="comment" subtype="疏" id="5105" explains="5087,5088,5089,5090,5091,5092,5093,5094,5095,5096,5097,5098,5099,5100,5101,5102,5103,5104">
疏「今大」至「小康」。○正義曰：前明五帝已竟，此明三代俊英之事。孔子生及三代之末，故稱今也。隱，去也。干戈攻伐，各私其親，是大道去也。○「天下為家」者，父傳天位與子，是用天下為家也，禹為其始也。○「各親其親，各子其子」者，君以天位為家，故四海各親親而子子也。○「貨力為已」者，藏貨為身，出力贍已。○「大人世及以為禮」者，大人，謂諸侯也。世及，諸侯傳位自與家也。父子曰世，兄弟曰及，謂父傳與子，無子則兄傳與弟也，以此為禮也。然五帝猶行德不以為禮，三王行為禮之禮，故五帝不言禮，而三王云「以為禮」也。「城郭溝池以為固」者，城，內城。郭，外城也。溝池，城之巉。既私位獨傳，則更相爭奪，所以為此城郭溝池，以自衛固也。○「禮義以為紀」者，紀，綱紀也。五帝以大道為紀，而三王則用禮義為紀也。○「以正君臣，以篤父子，以睦兄弟，以和夫婦」者，緣此諸事有失，故並用禮義，為此以下諸事之紀也。君臣義合，故曰「正」。父子天然，故云「篤」。篤，厚也。兄弟同氣，故言「睦」。夫婦異姓，故言和，謂親迎合巹之事。○「以設制度」者，又用禮義設為宮室、衣服、車旗、飲食、上下、貴賤，各有多少之制度也。○「以立田里」者，田，種穀稼之所。裡，居宅之地，貴賤異品。○「以賢勇知」者，賢，猶崇重也。既盜賊並作，故須勇也。○更相欺妄，故須知也。所以勇知之士，皆被崇重也。○「以功為已」者，立功起事，不為他人也。○「故謀用是作，而兵由此起」者，故奸詐之謀，用是貨力為已而興作，而戰爭之兵，由此貨力為已而發起。「禹、湯、文、武、成王、周公，由此其選也」者，以其時謀作兵起，遞相爭戰，禹湯等能以禮義成治，故云「由此其選」。由，用也。此，謂禮義也。用此禮義教化，其為三王中之英選也。「此六君子者，未有不謹於禮者也」，言此聖賢六人，皆謹慎於禮，以行下五事也。○「以著其義」者，此以下皆謹禮之事也。著，明也。義，宜也。民有失所，則用禮義截斷之，使得其宜也。○「以考其信」，考，成也。民有相欺，則用禮成之使信也。「著有過」者，著，亦明也。過，罪也。民有罪則用禮以照明之也。○「刑仁」者，刑，則也。民有仁者，用禮賞之，以為則也。○「講讓」者，民有爭奪者，用禮與民講說之，使推讓也。○「示民有常」者，以禮行上五德，是示見民下為常法也。然此五德，即仁、義、禮、知、信也。能明有罪是知也，能講推讓即是禮也。○「如有不由此者，在埶者去，眾以為殃」者，由，用也。去，罪退之。殃，禍惡也。若為君而不用上謹於禮以下五事者，雖在富貴埶位，而眾人必以為禍惡，共以罪黜退之。○「是謂小康」者，康，安也。行禮自衛，乃得不去埶位，及不為眾所殃，而比大道為劣，故曰「小安」也。○注「大人，諸侯也」。○正義曰：上既云「天下為家」，是天子之治天下也。以「大人世及而為禮」，明大人非天子，又云「世」，及復非卿大夫，故以為諸侯。凡文各有所對，《易．革卦》「大人虎變」，對「君子豹變」，故大人為天子。《士相見禮》云：「與大人言，言事君。」對士文。云「事君」，故以大人為卿大夫。○注「教令之稠，其弊則然」。○正義曰：以三王之時，教令稠數，徵責繁多，在下不堪其弊，則致如此。然，謂謀作兵起也。案《史記》「黃帝與蚩尤戰於涿鹿之野」，《尚書》舜征有苗，則五帝有兵。今此三王之時，而云「兵由此起」者，兵設久矣，但上代之時用之希少，時有所用，故雖用而不言也。三王之時，每事須兵，兵起煩數，故云「兵猶此起」也。
		</region>
	</paragraph>
	<paragraph index="6">
		<region typus="original" subtype="" id="5106" explains="">
言偃復問曰：「如此乎禮之急也？」孔子曰：「夫禮，先王以承天之道，以治人之情，故失之者死，得之者生。《詩》曰：『相鼠有體，人而無禮。人而無禮，胡不遄死？』
		</region>
		<region typus="comment" subtype="注" id="5107" explains="5106">
相，視也。遄，疾也。言鼠之有身體，如人而無禮者矣。人之無禮，可憎賤如鼠，不如疾死之愈。○音義：復，扶又反，下「復問」同。相，息亮反，注同。遄，巿專反。
		</region>
		<region typus="original" subtype="" id="5108" explains="">
是故夫禮必本於天，殽於地，列於鬼神。
		</region>
		<region typus="comment" subtype="注" id="5109" explains="5108">
聖人則天之明，因地之利，取法度於鬼神以制禮，下教令也。既又祀之，盡其敬也，教民嚴上也。鬼者，精魂所歸，神者，引物而出，謂祖廟山川五祀之屬也。○音義：殽，戶教反，法也，徐戶交反。
		</region>
		<region typus="original" subtype="" id="5110" explains="">
達於喪、祭、射、御、冠、昏、朝、聘。
		</region>
		<region typus="comment" subtype="注" id="5111" explains="5110">
民知嚴上，則此禮達於下也。○音義：冠，古亂反。朝，直遙反。
		</region>
		<region typus="original" subtype="" id="5112" explains="">
故聖人以禮示之，故天下國家可得而正也。」
		</region>
		<region typus="comment" subtype="注" id="5113" explains="5112">
民知禮則易教。○音義：易，以豉反。
		</region>
	</paragraph>
	<paragraph index="7">
		<region typus="comment" subtype="疏" id="5114" explains="5106,5107,5108,5109,5110,5111,5112,5113">
疏「言偃」至「正也」。○正義曰：言偃既見夫子所云三王得禮則興，失禮則亡，故云「禮之急」也。故孔子乃答以禮所用，既上以承天之道，下以治民之情，不云「承地」者，承天則承地可知。○「故失之者死」者，言失禮則死，若桀紂也。○「得之者生」者，若禹湯也。引《詩．鄘風》者，證人若無禮，不如速死。此《詩》衛文公以禮化其臣子，臣子無禮之人。相，視也。視鼠有其形體，人亦有其形體，鼠無禮故賤，人有禮故貴。若人而無禮，何異於鼠？鼠之無禮，不能損害。人之無禮，傷害更多，故云「胡不遄死」。胡，何也。遄，疾也。何不疾死，無所侵害。既言無禮則死，又言禮之所起，其本尊大，故云「夫禮必本於天」，言聖人制禮，必則於天。禮從天出，故云「必本於天」。非但本於天，又殽於地。殽，效也。言聖人制禮，又效於地，天遠故言本，地近故言效。○「列於鬼神」，言聖人制禮，布列傚法於鬼神，謂法於鬼神以制禮。聖人既法天地鬼神以制禮，本謂制禮以教民，故祀天禋地，享宗廟，祭山川，一則報其禮之所來之功，二則教民報上之義。○「達於喪、祭、射、御、冠、昏、朝、聘」者，民既知嚴上之義，曉達喪禮，喪有君親，知嚴上則哀其君親，是曉達喪禮也。祭是享祀君親，既知嚴上則達於祭也。射、御是防禦供御尊者，人知嚴上，則達於射御。冠有著代之義，昏有代親之感，人知嚴上，則達冠昏矣。朝是君之敬上，聘是臣之事君，民知嚴上則達於朝聘，在下既曉於此八者之禮，無教不從。「故聖人以禮示之，故天下國家可得而正也」者，天下，謂天子。國，謂諸侯。家，謂卿大夫。下既從教，不復為邪，故得而正也。○注「聖人」至「屬也」。○正義曰：「則天之明，因地之利」，昭二十五年《左傳》文。「則天之明」者，彼傳云「為昏媾姻亞」。杜預云：「若眾星之共辰極也。」猶昏媾姻亞，繫於家人。云「因地之利」者，彼傳云：「為君臣上下，以則地義」是也。云「取法度於鬼神」者，下文云「降於祖廟之謂仁義」，謂教令由於祖廟出者，謂取仁於禰，取義於祖，是取仁義法度於祖禰之鬼神。下文云「降於山川之謂興作」，謂教令由山川下者，山川有草木鳥獸，可以興作器物，是取興作於山川之鬼神也。下文云「降於五祀之謂制度」，謂教令由於五祀下者，此五祀之神，始謂中霤、門、戶、灶、行之法。後王制禮，取之以為制度，是取法度於五祀之鬼神也。下文又云「必本於天，殽於地」之後，乃云「祖廟、山川、五祀」。此文「本天、效地」之下，總云「列於鬼神」，則鬼神之文，包此三事，故鄭注云「謂祖廟山川五祀之屬」也。云「以制禮，下教令也」者，謂法天地鬼神以制禮既畢，下此禮之教令以教民，故下文云「殽以降命」，又云「命降於社」，又云「降於祖廟」，又云「降於山川」，又云「降於五祀」，降則下也，謂法此等之神，以下教令，又祀此等之神，教民嚴上，故鄭解此云：「既又祀之，盡其敬也，教民嚴上也。」云「鬼者，精魂所歸。神，引物而出」者，謂之宗廟山川五祀，據其精魂歸藏，不知其所，則謂之鬼。宗廟能引出仁義，山川能引出興作，五祀能引出制度，又俱能引出福慶謂之神也。三者皆為鬼神，故下文云「聖人參於天地，並於鬼神」，又云「山川所以寶鬼神」，是山川稱鬼神也。皇氏以此鬼神謂宗廟山川五祀，其義非也。
		</region>
	</paragraph>
	<paragraph index="8">
		<region typus="original" subtype="" id="5115" explains="">
言偃復問曰：「夫子之極言禮也，可得而聞與？」
		</region>
		<region typus="comment" subtype="注" id="5116" explains="5115">
欲知禮終始所成。○音義：極，如字，徐紀力反。與音餘。
		</region>
		<region typus="original" subtype="" id="5117" explains="">
孔子曰：「我欲觀夏道，
		</region>
		<region typus="comment" subtype="注" id="5118" explains="5117">
欲行其禮，觀其所成。
		</region>
		<region typus="original" subtype="" id="5119" explains="">
是故之杞，
		</region>
		<region typus="comment" subtype="注" id="5120" explains="5119">
杞，夏后氏之後也。
		</region>
		<region typus="original" subtype="" id="5121" explains="">
而不足徵也。
		</region>
		<region typus="comment" subtype="注" id="5122" explains="5121">
徵，成也。無賢君，不足與成也。
		</region>
		<region typus="original" subtype="" id="5123" explains="">
吾得《夏時》焉。
		</region>
		<region typus="comment" subtype="注" id="5124" explains="5123">
得夏四時之書也。其書存者有《小正》。○音義：有《小正》，音徵，本或作「有《夏小正》」。
		</region>
		<region typus="original" subtype="" id="5125" explains="">
我欲觀殷道，是故之宋，而不足徵也。
		</region>
		<region typus="comment" subtype="注" id="5126" explains="5125">
宋，殷人之後也。
		</region>
		<region typus="original" subtype="" id="5127" explains="">
吾得《坤乾》焉。
		</region>
		<region typus="comment" subtype="注" id="5128" explains="5127">
得殷陰陽之書也。其書存者有《歸藏》。○音義：坤，苦門反。乾，其連反。
		</region>
		<region typus="original" subtype="" id="5129" explains="">
《坤乾》之義，《夏時》之等，吾以是觀之。
		</region>
		<region typus="comment" subtype="注" id="5130" explains="5129">
觀於二書之意。
		</region>
	</paragraph>
	<paragraph index="9">
		<region typus="comment" subtype="疏" id="5131" explains="5115,5116,5117,5118,5119,5120,5121,5122,5123,5124,5125,5126,5127,5128,5129,5130">
疏「言偃」至「觀之」。○正義曰：言偃既見孔子極言禮，故問其禮之終始，可得聞不？「孔子曰：我欲觀夏道」以下至「禮之大成」，答以所成之事。但語意既廣，非一言可了。所答之辭，凡有數節，今略言之。前云「大道之行，三代之英，丘未之逮也，而有志焉」，此「我欲觀夏道」至「以是觀之」，論披撿二記之書，乃知上代之禮運轉之事。自「夫禮之初」至「皆從其初」，論中古祭祀之事及死喪之禮，今時所法於前取以行者。自「昔者先王」至「皆從其朔」，論昔者未有宮室火化，後聖有作，始制宮室炮燔醴酪之事，今世取而行之，故云「皆從其朔」。但今世一祭之中，凡有兩節，上節是薦上古、中古，下節是薦今世之食。自「玄酒在室」至「承天之祜」，總論今世祭祀饌具所因於古，及其事義，總論兩節祭祀獲福之義。自「作其祝號」至「是謂合莫」，別論祭之上節薦上古、中古之食，並所用之物。自「然後退而合亨」至「是謂大祥」，論祭之下節薦今世之食。「此禮之大成」一句，總結上所陳之言也。○「我欲觀夏道」者，我欲行夏禮，故觀其夏道可成以不，是故之適於杞，欲觀夏禮而與之成。○「而不足徵」者，徵，成也。謂杞君闇弱，不堪足與成其夏禮。然因往適杞，而得夏家四時之書焉。夏禮既不可成，我又欲觀殷道可成與不，是故適宋，亦以宋君闇弱，不堪足與成其禮。吾得殷之《坤乾》之書，謂得殷家陰陽之書也。其殷之《坤乾》之書，並夏四時之書，吾以二書觀之，知上代以來，至於今世，時代運轉，禮之變通，即下云「夫禮之初」以下是也。○注「欲行」至「所成」。○正義曰：言我欲行夏禮，觀此夏禮堪成與不。知非直觀其禮，而云觀其所成者，以下云「而不足徵」。○注「杞，夏后氏之後」。○正義曰：案《樂記》云「武王下車而封夏后氏之後於杞」。又《史記》云：「武王伐紂，求夏后之後，而得東樓公，封之於杞」是也。○注「徵成」至「成也」。○正義曰：「徵」者，徵驗之義，故為成。若有賢君，則自然成之，當不須孔子。而云「無賢君，不足與成」者，以杞是夏后，雖有賢君，欲成夏禮，必須聖人讚佐。若其君之不賢，假令孔子欲往贊助，終不能舉行夏禮，雖助無益，故《論語》云：「夏禮吾能言之，杞不足徵。」則說之在孔子，行之在杞君。以杞君不能行，故不足與成。所以不能行者，《論語》云：「文獻不足故也。」○注「得陰陽之書」。○正義曰：先言「坤」者，熊氏云：「殷《易》以坤為首。」故先坤後乾。○注「觀於二書之意」。正義曰：案孔子以大聖之姿，無所不覽，故脩《春秋》，贊《易》道，定禮樂、明舊章。今古墳典無所不載，而獨觀此二書，始知禮之運轉者，以《詩》、《書》、《禮》、《樂》，多是周代之書，皇帝墳典又不論陰陽轉運之事，而夏之四時之書，殷之坤乾之說，並載前王損益陰陽盛衰，故觀此二書，以知其上代也。
		</region>
	</paragraph>
	<paragraph index="10">
		<region typus="original" subtype="" id="5132" explains="">
「夫禮之初，始諸飲食，其燔黍捭豚，汙尊而抔飲，蕢桴而土鼓，猶若可以致其敬於鬼神。
		</region>
		<region typus="comment" subtype="注" id="5133" explains="5132">
言其物雖質略，有齊敬之心，則可以薦羞於鬼神，鬼神饗德不饗味也。中古未有釜、甑，釋米捭肉，加於燒石之上而食之耳，今北狄猶然。汙尊，鑿地為尊也。抔飲，手掬之也。蕢讀為塊，聲之誤也。塊，堛也，謂摶土為桴也。土鼓，築土為鼓也。○音義：燔音煩。捭，卜麥反，注作擗，又作擘，皆同。污尊，烏華反，注同，一音作烏。杯，步侯反。蕢，依注音塊，苦對反，又苦怪反，土塊也。桴音浮，鼓搥。齊，側皆反。釜，本又作釜，音父。甑，即孕反。燒，如字，又舒照反。鑿，在洛反。掬，九六反，本亦作臼，音蒲侯反。堛，普逼反。摶，徒端反。築，徐音竹。
		</region>
		<region typus="original" subtype="" id="5134" explains="">
及其死也，升屋而號，告曰：『皐某復！』
		</region>
		<region typus="comment" subtype="注" id="5135" explains="5134">
招之於天。○音義：號音戶毛反。皐音羔。
		</region>
		<region typus="original" subtype="" id="5136" explains="">
然後飯腥而苴孰，
		</region>
		<region typus="comment" subtype="注" id="5137" explains="5136">
飯以稻米，上古未有火化。苴孰，取遣奠有火利也。苴或為俎。○音義：飯，扶晚反，注同。腥音星。苴，子餘反，苞也，徐爭初反。遣，棄戰反。
		</region>
		<region typus="original" subtype="" id="5138" explains="">
故天望而地藏也。體魄則降，知氣在上。
		</region>
		<region typus="comment" subtype="注" id="5139" explains="5138">
地藏謂葬。○音義：知音智。
		</region>
		<region typus="original" subtype="" id="5140" explains="">
故死者北首，
		</region>
		<region typus="comment" subtype="注" id="5141" explains="5140">
首，陰也。○音義：首，手又反，注同。
		</region>
		<region typus="original" subtype="" id="5142" explains="">
生者南鄉。
		</region>
		<region typus="comment" subtype="注" id="5143" explains="5142">
鄉，陽也。○音義：鄉，許亮反，注同。
		</region>
		<region typus="original" subtype="" id="5144" explains="">
皆從其初。
		</region>
		<region typus="comment" subtype="注" id="5145" explains="5144">
謂今行之然也。
		</region>
	</paragraph>
	<paragraph index="11">
		<region typus="comment" subtype="疏" id="5146" explains="5132,5133,5134,5135,5136,5137,5138,5139,5140,5141,5142,5143,5144,5145">
疏「夫禮」至「飲食」。○正義曰：此一節論上代物雖質略，以其齊敬，可以致祭神明。「夫禮之初，始諸飲食」者，從此以下，至「禮之大成」，皆是二書所見之事。「夫」者，發語之端。禮，謂吉禮，此吉禮元初始諸飲食。諸，於也。始於飲食者，欲行吉禮，先以飲食為本。但中古之時，飲食質略，雖有火化，其時未有釜甑也。「其燔黍捭豚」者，「燔黍」者，以水洮釋黍米，加於燒石之上以燔之，故云「燔黍」。或捭析豚肉，加於燒石之上而孰之，故云「捭豚」。○「污尊而抔飲」者，謂鑿池汙下而盛酒，故云「污尊」，以手掬之而飲，故云「抔飲」。「蕢桴」者，又搏土塊為桴。皇氏云「桴謂擊鼓之物」，故云蕢桴。○「土鼓」，築土為鼓。故云「土鼓」。○「猶若可以致其敬於鬼神」者，言上來之物，非但可以事生，若，如也，言猶如此，亦可以致其恭敬於鬼神，以鬼神享德，不享味也。○注「中古」至「鼓也」。正義曰：伏犧為上古，神農為中古，五帝為下古。若《易》歷三古，則伏犧為上古，文王為中古，孔子為下古，故《易緯》云：「蒼牙通靈，昌之成運，孔演命明道經。」蒼牙則伏犧也，昌則文王也，孔則孔子也。故《易．繫辭》云：「《易》之興也，其於中古乎？」謂文王也。若三王對五帝，則五帝亦為上古，故《士冠禮》云：「大古冠布。」下云：「三王共皮弁。」則大古五帝時，大古亦上古也。不同者，以其文各有所對，故上古、中古不同也。此云「中古」者，謂神農也。知者，以《明堂位》云：「土鼓、葦籥，伊耆氏之樂。」又《郊特牲》云：「伊耆氏始為蜡。」是報田之祭。伊耆氏始為蜡，則於時始為田也。今此云「蕢桴」、「土鼓」，故知此謂神農也。「蕢讀為塊」者，以經中蕢字，乃是草名，不可為桴。桴與土鼓相連，塊是土之流類，故讀為塊。「塊，堛也」，《廣雅》文。「土鼓，築土為鼓」者，以與「污尊抔飲」相連，貴尚質素，故知築土為鼓，周代極文而不爾也。故杜注《周禮．籥章》云：「以瓦為匡，不須築土。或以為桴，則搏拊也。」謂摶土為搏拊，以手擊之而為樂。其築土為鼓，先儒未詳，蓋築地以當鼓節。不云「築地鼓」者，以經稱土鼓，故言「築土」，順經文也。經云「禮之初，始諸飲食」，謂祭祀之禮，故始諸飲食。其人情之禮，起則遠矣。故昭二十六年《左傳》云「禮之可以為國也久矣，與天地並」是也。○「及其」至「其初」。○正義曰：上言古代質素，此言後世漸文，謂五帝以下至於三王。及其身之死也，升上屋而號呼，「告曰皐某復」者，謂北面告天曰皐。皐，引聲之言。某，謂死者名。令其反覆魄，復魄不復，然後浴尸而行含禮。於含之時，飯用生稻之米，故云「飯腥」，用上古未有火化之法。「苴孰」者，至欲葬設遣奠之時，而用苞裹孰肉，以遣送尸，法中古脩火化之利也。熊氏云：「升屋而號，為五帝時，或為三王時。」皇氏云：「中古也。」中古未有宮室，皇說非也。○「故天望而地藏也」者，天望，謂始死望天而招魂。地藏，謂葬地以藏尸也。○「體魄則降，知氣在上」者，覆釋所以天望地藏之意。所以地藏者，由體魄則降故也，故以天望招之於天，由知氣在上故也。○「故死者北首，生者南鄉」者，體魄降入於地為陰，故死者北首，歸陰之義。死者既歸陰，則生者南鄉歸陽也。○「皆從其初」者，謂今世飯腥苴孰，與死者北首生者南鄉之等，非是今時始為此事，皆取法於上古中古而來，故云「皆從其初」。前文云「燔黍捭豚」，謂中古之時。次云及其死也，似還論中古之死，但中古神農，未有宮室，上棟下宇。乃在五帝以來，此及其死也，而云「升屋」，則非神農時也。故熊氏云及其死也，以為五帝時，或為三王時。皇氏以為及其死也，還論中古時；飯腥苴孰，謂五帝時，故云「然後」，其義非也。
		</region>
	</paragraph>
	<paragraph index="12">
		<region typus="original" subtype="" id="5147" explains="">
「昔者先王未有宮室，冬則居營窟，夏則居橧巢。
		</region>
		<region typus="comment" subtype="注" id="5148" explains="5147">
寒則累土，暑則聚薪柴居其上。○音義：窟，苦忽反。橧，本又作增，又作曾，同，則登反。樔，本又作巢，助交反。
		</region>
		<region typus="original" subtype="" id="5149" explains="">
未有火化，
		</region>
		<region typus="comment" subtype="注" id="5150" explains="5149">
食腥也。
		</region>
		<region typus="original" subtype="" id="5151" explains="">
食草木之實，鳥獸之肉，飲其血，茹其毛，未有麻絲，衣其羽皮。
		</region>
		<region typus="comment" subtype="注" id="5152" explains="5151">
此上古之時也。○音義：茹音汝。衣，於既反。
		</region>
		<region typus="original" subtype="" id="5153" explains="">
後聖有作，然後脩火之利，
		</region>
		<region typus="comment" subtype="注" id="5154" explains="5153">
孰冶萬物。
		</region>
		<region typus="original" subtype="" id="5155" explains="">
范金，
		</region>
		<region typus="comment" subtype="注" id="5156" explains="5155">
鑄作器用。○音義：鑄，之樹反。
		</region>
		<region typus="original" subtype="" id="5157" explains="">
合土。
		</region>
		<region typus="comment" subtype="注" id="5158" explains="5157">
瓦瓴、甓及甒、大。○音義：合如字，徐音閤。瓴音令。甓，步歷反。甒音武。大音泰。甒、大，皆樽名。
		</region>
		<region typus="original" subtype="" id="5159" explains="">
以為臺榭、宮室、牖戶。
		</region>
		<region typus="comment" subtype="注" id="5160" explains="5159">
榭，器之所藏也。○音義：榭音謝，本亦作謝。牖音酉。
		</region>
		<region typus="original" subtype="" id="5161" explains="">
以炮，
		</region>
		<region typus="comment" subtype="注" id="5162" explains="5161">
裹燒之也。○音義：炮，薄交反，徐扶交反。裹音果。
		</region>
		<region typus="original" subtype="" id="5163" explains="">
以燔，
		</region>
		<region typus="comment" subtype="注" id="5164" explains="5163">
加於火上。○音義：燔音煩。
		</region>
		<region typus="original" subtype="" id="5165" explains="">
以亨，
		</region>
		<region typus="comment" subtype="注" id="5166" explains="5165">
煮之鑊也。○音義：享，普伻反，煮也。下「合亨」同。鑊，戶郭反。
		</region>
		<region typus="original" subtype="" id="5167" explains="">
以炙，
		</region>
		<region typus="comment" subtype="注" id="5168" explains="5167">
貫之火上。○音義：炙，之石反。貫，古亂反。
		</region>
		<region typus="original" subtype="" id="5169" explains="">
以為醴酪。
		</region>
		<region typus="comment" subtype="注" id="5170" explains="5169">
烝釀之也。酪酢。○音義：醴音禮。酪音洛。烝，之承反。釀，女亮反。酢，，七故反。，才再反，徐祖冀反。
		</region>
		<region typus="original" subtype="" id="5171" explains="">
治其麻絲，以為布帛，以養生送死，以事鬼神上帝，皆從其朔。
		</region>
		<region typus="comment" subtype="注" id="5172" explains="5171">
朔亦初也，亦謂今行之然。
		</region>
	</paragraph>
	<paragraph index="13">
		<region typus="comment" subtype="疏" id="5173" explains="5147,5148,5149,5150,5151,5152,5153,5154,5155,5156,5157,5158,5159,5160,5161,5162,5163,5164,5165,5166,5167,5168,5169,5170,5171,5172">
疏「昔者先王」至「其朔」。○正義曰：此一節更論上古之事，昔者先王既云「未有宮室」，則總是五帝之前。云「未有火化」之事，則唯為伏犧之前，以上文中古神農有火故也。○「冬則居營窟」者，營累其土而為窟，地高則穴於地，地下則窟於地上，謂於地上累土而為窟。○「夏則居橧巢」者，謂橧聚其薪以為巢。○「飲其血，茹其毛」者，雖食鳥獸之肉，若不能飽者，則茹食其毛以助飽也。若漢時蘇武以雪雜羊毛而食之，是其類也。○「後聖」至「其朔」。○正義曰：此一節論中古神農及五帝並三王之事，各隨文解之。○「後聖有作」者，謂上古之後，聖人作起。○「然後脩火之利」者，謂神農也。火利言脩者，火利，先有用之，簡少，至神農更脩益使多，故云「脩」。知者，以《世本》云：「燧人出火。」案鄭《六藝論》云：「燧人在伏犧之前。凡六紀九十一代。」《廣雅》云：一紀二十六萬七千年。六紀計一百六十萬二千年也。○「范金合土」者，「范金」者，謂為形范以鑄金器。「合土」者，謂和合其土，燒之以作器物。○「以為台榭宮室牖戶」者，謂五帝時也。○「以炮，以燔」、「以為醴酩」及「治其麻絲，以為布帛」之屬，亦五帝時也。○「皆從其朔」者，謂今世所為范金合土燒炙醴酪之屬，非始造之，皆仿法中古以來，故云「皆從其朔」。○注「孰冶萬物」。○正義曰：孰，謂亨煮。冶，謂陶鑄也。○注「瓦瓴甓及甒大」。○正義曰：《檀弓》云：「有虞氏之瓦棺。」《釋器》云：「瓴甋謂之甓。」郭注云：「塶，磚也。」《禮器》云：「君尊瓦甒。」又《明堂》云：「泰，有虞氏之尊。」此等皆燒土為之。○注「榭，器之所藏也」。○正義曰：知者，案宣十六年成周宣榭火，《公羊》云「樂器藏焉爾」，《穀梁》云「樂器之所藏」是也。
		</region>
	</paragraph>
	<paragraph index="14">
		<region typus="original" subtype="" id="5174" explains="">
「故玄酒在室，醴醆在戶，粢醍在堂，澄酒在下。陳其犧牲，備其鼎俎，列其琴、瑟、管、磬、鐘、鼓，脩其祝、嘏，以降上神與其先祖，以正君臣，以篤父子，以睦兄弟，以齊上下。夫婦有所，是謂承天之祜。
		</region>
		<region typus="comment" subtype="注" id="5175" explains="5174">
此言今禮饌具所因於古及其事義也。粢讀為齊，聲之誤也。《周禮》：「五齊，一曰泛齊，二曰醴齊，三曰盎齊，四曰醍齊，五曰沈齊。」字雖異。醆與盎、澄與沈，蓋同物也。奠之不同處，重古略近也。祝，祝為主人饗神辭也。嘏，祝為尸致福於主人之辭也。祐，福也，福之言備也。○音義：盞，側眼反。粢，依注為齊，才細反，注「五齊」皆同。醍音體。嘏，本或作假，古雅反。祜音戶。粢讀音咨。泛，芳斂反，徐音汎。盎，烏浪反。
		</region>
	</paragraph>
	<paragraph index="15">
		<region typus="comment" subtype="疏" id="5176" explains="5174,5175">
疏「故玄」至「之祜」。○正義曰：此一節明祭祀因於古昔所供之物，並酒之所陳之處。○「玄酒在室」者，玄酒，謂水也。以其色黑謂之玄。而大古無酒，此水當酒所用，故謂之玄酒。以今雖有五齊三酒，貴重古物，故陳設之時，在於室內而近北。「醴醆在戶」，醴，謂醴齊。醆，謂盎齊。以其後世所為，賤之，陳列雖在室內，稍南近戶，故云「醴醆在戶」。皇氏云「醴在戶內，醆在戶外」，義或然也。其泛齊所陳，當在玄酒南，醴齊北，雖無文，約之可知也，以熊氏、崔氏並云：「此據禘祭，用四齊，不用泛齊也。」○「粢醍在堂」者，以卑之，故陳列又南近戶而在堂。「澄酒在下」者，澄，謂沈齊也。酒，謂三酒：事酒，昔酒，清酒之等，稍卑之，故陳在堂下也。○「陳其犧牲」者，謂將祭之夕，省牲之時，及祭日之旦，迎牲而人麗於碑。案《特牲禮》：陳鼎於門外北面，獸在鼎南東首，牲在獸西西上北首，其天子諸侯夕省牲之時，亦陳於廟門外，橫行西上。○「備其鼎俎」者，以牲體於濩，鑊在廟門之外，鼎隨鑊設，各陳於鑊西，取牲體以實其鼎，舉鼎而入，設於阼階下，南北陳之，俎設於鼎西，以次載於俎也。故云「備其鼎俎」。案《少牢》「陳鼎於廟門之外，東方北面北上」，又云「鼎入陳於東方，當序西面北上，俎皆設於鼎西」是也。○「列其琴瑟」者，琴瑟在堂而登歌，故《書》云「搏拊琴瑟以詠」是也。○「管磬鐘鼓」者，堂下之樂，則書云「下管□鼓，笙鏞以間」是也。其歌鍾歌磬，亦在堂下。○「脩其祝嘏」者，祝，謂以主人之辭饗神。嘏，謂祝以尸之辭致福而嘏主人也。○「以降上神與其先祖」者，上神，謂在上精魂之神，即先祖也。指其精氣，謂之上神；指其亡親，謂之先祖，協句而言之，分而為二耳。皇氏、熊氏等云：「上神，謂天神也。」○「以正君臣」者，《祭統》云：「君在廟門外則疑於君，入廟門則全於臣。」是以正君臣也。○「以篤父子」者，《祭統》云：「尸南面，父北面而事之。」是以篤父子也。○「以睦兄弟」者，《祭統》云：「昭與昭齒，穆與穆齒。」《特牲》云：「主人洗爵，獻長兄弟、眾兄弟。」是以睦兄弟也。○「以齊上下」者，《祭統》云：「尸飲五，君洗玉爵獻卿；尸飲七，以瑤爵獻大夫」是也。○「夫婦有所」者，《禮器》云「君在阼，夫人在房」，及《特牲》夫婦交相致爵是也。○「是謂承天之祜」者，言行上事得所，則承受天之祜福也。○注「此言」至「備也」。○正義曰：「今禮饌具所因於古」者，此玄酒在室，及下作其祝號，並然後退而合亨，皆是今世祭祀之禮。醴、醆，犧牲之屬，是饌具也。用古玄酒醴醆，是所以因於古，故言「今禮饌具所因於古」也。云「及其事義」者，從「玄酒」以下至「其先祖」以上是事也，「以正君臣」以下至「承天天之祐」是義也。云「粢讀為齊」者，案《爾雅》云：「粢，稷也。」作酒用黍不用稷，故知粢當為齊，聲相近而致誤。引《周禮》「五齊」者，是《酒正》文也。鄭注云：「泛者，成而滓浮泛泛然，如今宜成醪矣。醴，猶體也，成而汁澤相將，如今恬酒矣。盎，猶翁也，成而翁翁然蔥白色，如今酇白矣。緹者成而紅赤，如今下酒矣。沈者成而滓沈，如今造青矣。」云「醆與盎，澄與沈，蓋同物」者，以《酒正》文醴緹之間有盎，此醴醍之間有醆，又《周禮》緹齊之下有沈齊，此醍齊之下有澄齊，故云「醆與盎，澄與沈，蓋同物也」。案此注澄是沈齊。案《酒正》注，澄酒是三酒，二注不同，故趙商疑而致問，鄭答之云：「此本不誤，轉寫益『澄』字耳。」如鄭所答，是轉寫《酒正》之文，誤益「澄」字，當云「酒三酒也」，則是與《禮運》注同。然案《坊記》云：「醴酒在室，醍酒在堂，澄酒在下，示民不淫也。」注云：「淫，猶貪也。」又以澄為清酒，田瓊疑而致問，鄭答之云：「《禮運》云：醴醆醍澄，各是一物。」皆不言酒，故推其意，澄為沈齊，酒為三酒。《坊記》云：「醴也，醍也，澄也。」皆言酒，故因注云：「澄酒，清酒也，其實沈齊也。」如鄭此言，《坊記》所云：「醴酒醆酒。」五齊亦言酒，則澄酒是沈齊也。是五者最清，故云澄酒，非為三酒之中清酒也，是與《禮運》不異也。云「奠之不同處，重古略近」者，奠之或在室，或在堂，或在下，是「不同處」。古酒奠於室，近酒奠於堂，或奠於下，是「重古略近」。云「祝，祝為主人饗神辭」者，案《特牲少牢禮》云「祝稱孝孫某用薦，歲事於皇祖伯某，尚饗」。是祝為主人饗神辭。云「嘏，祝為尸致福於主人之辭」者，此下云「嘏以慈告」，《詩．小雅》云：「錫爾純嘏，子孫其湛。」是致福於主人之辭也。云「祐，福也」者，《釋詁》文。「福之言備」，《郊特牲》文，言嘉慶備具，福之道也。其用酒之法，崔氏云：《周禮》大祫，於大廟則備五齊、三酒。朝踐，王酌泛齊，後酌醴齊。饋食，王酌盎齊，後酌醍齊。朝獻，王酌泛齊。因朝踐之尊，再獻，後酌醍齊。因饋食之尊，諸侯為賓，則酌沈齊。尸酢，王與後皆還用所獻之齊。賓長酳尸，酢用清酒，加爵亦用三酒。大禘則用四齊、三酒者，醴齊以下悉用之，故《禮運》云：「玄酒在室，醴醆在戶，粢醍在堂，澄酒在下。」用四齊者，朝踐，王酌醴齊，後酌盎齊。饋食，王酌醍齊，後酌沈齊。朝獻，王酌醴齊，再獻，後還酌沈齊。亦尊相因也。諸侯為賓，亦酌沈齊，用三酒之法，如祫禮也。四時之祭，唯二齊三酒，則自祫禘以下至四時祭，皆通用也。二齊，醴、盎也。故鄭注《司尊彝》四時祭法，但云醴、盎而巳。用二齊者，朝踐，王酌醴齊，後亦酌醴齊。饋食，王酌盎齊，後亦酌盎齊。朝獻，王還用醴齊，再獻，後還用盎齊，亦尊相因也。諸侯為賓，亦酌盎齊，三酒同於祫。三酒所常同不差者，三酒本為王以下飲，故尊卑自有常，依尊卑之常，不得有降。祫禘時祭，本明所用總有多少，故正祭之齊，有差降也。魯及王者之後，大祫所用，與五禘之禮同。若禘與王四時同，用三酒亦同於王。侯伯子男祫禘皆用二齊醴、盎而巳，三酒則並用。用二齊之法，朝踐，君夫人酌醴齊；饋食，君夫人酌盎齊。朝獻，君還酌醴齊；再獻，夫人還酌盎齊。諸臣為賓，酌盎齊。尸酢君夫人用昔酒，酢諸臣用清酒，加爵皆清酒。時祭之法，用一齊，故《禮器》云：「君親制祭，夫人薦盎。」鄭云：「謂朝事時也。」又云：「君親割牲，夫人薦酒。」鄭云：「謂進孰時也。」其行之法，朝踐君制祭，則夫人薦盎。為獻進孰時，君親割，夫人薦酒。朝獻時，君酌盎齊以酳尸，再獻時，夫人還酌酒，以終祭也。賓獻皆酒，加爵如禘祫之禮。天子諸侯酌奠，皆用齊酒，卿大夫之祭，酌奠皆用酒。其祫祭之法，既備五齊三酒，以實八尊，祫祭在秋。案《司尊彝》：「秋嘗，冬烝。」朝獻用兩著尊，饋獻用兩壺尊，則泛齊醴齊，各以著尊盛之；盎齊、醍齊、沈齊，各以壺尊盛之，凡五尊也。又五齊各有明水之尊，凡十尊也。三酒三尊，各加玄酒，凡六尊也。通斝彝盛明水，黃彝盛郁鬯。凡有十八尊，故崔氏云：「大祫祭凡十八尊，其明水郁鬯，陳之各在五齊三酒之上，祭日之旦，王服袞冕而入，尸亦袞冕，祝在後侑之。」王不出迎尸，故《祭統》云：「君不迎尸，所以別嫌也。」尸入室，乃作樂降神，故《大司樂》云「凡樂，圜鍾為宮，九變而降人鬼」是也。乃灌，故《書》云：「王入大室，祼當灌之。」時眾尸皆同在太廟中，依次而灌，所灌郁鬯。《小宰注》云「尸祭之，啐之，奠之」，是為一獻也。王乃出迎牲，後從灌，二獻也。迎牲而入至於庭，故《禮器》云：「納牲詔於庭。」王親執鸞刀，啟其毛，而祝以血毛告於室，故《禮器》云：「血毛詔於室。」凡牲則廟各別牢，故《公羊傳》云：「周公白牡，魯公騂犅。」案《逸禮》云：「毀廟之主，昭共一牢，穆共一牢，於是行朝踐之事，尸出於室。太祖之尸，坐於尸西南面，其主在右，昭在東，穆在西，相對坐，主各在其右。」故鄭注《祭統》云：「天子諸侯之祭，朝事延尸於戶外，是以有北面事尸之禮。」祝乃取牲膟膋，燎於爐炭，入以詔神於室，又出以墮於主前，《郊特牲》云「詔祝於室，坐尸於堂」是也。王乃洗肝於郁鬯而燔之，以制於主前，所謂制祭。次乃升牲首於室中，置於北墉下。後薦朝事之豆籩，乃薦腥於尸主之前，謂之朝踐，即此《禮運》「薦其血毛，腥其俎」是也。王乃以玉爵酌著尊泛齊以獻尸，三獻也。後又以玉爵酌著尊醴齊以亞獻，四獻也。乃退而合亨，至薦孰之時，陳於堂，故《禮器》云「設饌於堂」，乃後延主入室，大祖東面，昭在南面，穆在北面，徙堂上之饌於室內坐前，祝以斝爵酌奠於饌南，故《郊特牲》注云「天子奠斝，諸侯奠角」，即此之謂也。既奠之後，又取腸間脂，爇蕭合馨薌，《郊特牲》注云：「奠，謂薦孰時。」當此大合樂也。自此以前謂之接祭，乃迎尸入室，舉此奠斝，主人拜以妥尸，故《郊特牲》云：「舉斝角，拜妥尸」是也。後薦饌獻之豆籩，王乃以玉爵酌壺尊盎齊以獻尸，為五獻也。後又以玉爵酌壺尊醴齊以獻尸，是六獻也。於是尸食十五飯訖，王以玉爵因朝踐之尊，泛齊以酳尸，為七獻也，故鄭云：「變朝踐云朝獻，尊相因也。」朝獻，謂此王酳尸因朝踐之尊也。後乃薦加豆籩，尸酌酢主人，主人受嘏，王可以獻諸侯。於是後以瑤爵，因酌饋食壺尊醍齊以酳尸，為八獻也。鄭注《司尊彝》云：「變再獻為饋獻者，亦尊相因也。」再獻，後酳尸。獻，謂饋食時後之獻也，於時王可以瑤爵獻卿也。諸侯為賓者，以瑤爵酌壺尊醍齊以獻尸，為九獻。九獻之後，謂之加爵。案《特牲》有三加，則天子以下，加爵之數依尊卑，不秖三加也。故《特牲》三加爵，別有嗣子舉奠。《文王世子》諸侯謂之「上嗣」，舉奠亦當然。崔氏以為後獻皆用爵，又以九獻之外加爵，用璧角璧散。今案《內宰》云：「後祼獻則贊，瑤爵亦如之。」鄭注云：「瑤爵，謂尸卒食，王既酳尸，後亞獻之。」始用瑤爵，則後未酳尸以前不用也。又鄭注《司尊彝》云：「王酳尸用玉爵，而再獻者用璧角、璧散可知。」此璧角、璧散則瑤爵也。崔氏乃云：「正獻之外，諸臣加爵，用璧角璧散。」其義非也。其禘祭所用四齊者，禘祭在夏，醴齊盎齊，盛以犧尊，醍齊沈齊，盛以象尊。王朝踐獻用醴齊，後亞獻用盎齊，王饋獻用醍齊，後亞獻用沈齊，尸卒食，王酳尸因朝踐醴齊，後酳尸因饋食沈齊，諸臣為賓，獻亦用沈齊。禘祭無降神之樂，熊氏以為大祭皆有三始，有降神之樂，又未毀廟者，皆就其廟祭之，其餘皆如祫祭之禮。天子時祭用二齊者，春夏用犧尊盛醍齊，用象尊盛沈齊，秋冬用著尊盛醴齊，用壺尊盛盎齊，是一齊用一尊，《司尊彝》皆云「兩」者，以一尊盛明水，故皆云「兩」。若禘祫之祭，其齊既多，不得唯兩而巳。前巳備釋也。時祭唯用二齊，其諸侯用齊及酒，皆視天子，具如前說，其魯及王者之後皆九獻，其行之法與天子同。侯伯七獻，朝踐及饋獻時，君皆不獻，於九獻之中減二，故為七獻也。《禮器》云「君親制祭，夫人薦盎，君親割牲，夫人薦酒」是也。子男五獻者，亦以薦腥饋孰二，君皆不獻，酳尸之時，君但一獻而巳。九獻之中去其四，故為五。此皆崔氏之說，今案《特牲少牢》尸食之後，主人主婦及賓備行三獻，主婦因獻而得受酢。今子男尸食之後，但得一獻，夫人不得受酢，不如卿大夫，理亦不通。蓋子男饋孰以前，君與夫人並無獻也。食後行三獻，通二灌為五也。《禮器》所云，自據侯伯七獻之制也。一曰：尸酢侯伯子男，亦用所獻之齊也。
		</region>
	</paragraph>
	<paragraph index="16">
		<region typus="original" subtype="" id="5177" explains="">
「作其祝號，玄酒以祭，薦其血毛，腥其俎；孰其殽，與其越席，疏布以冪，衣其澣帛，醴醆以獻，薦其燔炙。君與夫人交獻，以嘉魂魄。是謂合莫。
		</region>
		<region typus="comment" subtype="注" id="5178" explains="5177">
此謂薦上古中古之食也。《周禮》祝號有六：「一曰神號，二曰鬼號，三曰祇號，四曰牲號，五曰繼號，六曰幣號。」號者，所以尊神顯物也。腥其俎，謂豚解而腥之，及血毛，皆所以法於大古也。孰其殽，謂體解而爓之。此以下，皆所法於中古也。越席，翦蒲席也。冪，覆尊也。澣帛，練染以為祭服。嘉，樂也。莫，虛無也。《孝經說》曰：「上通無莫。」○音義：祝，之六反，徐之又反，注同。殽，本或作餚，戶交反。越席，音活，注同，字書作趏，杜元凱云：結草。冪，本又作鼏，同，莫歷反。衣其，於既反。浣，戶管反。示號，音祇，本又作祗。齍音咨，皇云：「黍稷。」大音太，下「大史」同。爓，似廉反。染，如艷反，又如琰反。樂也，音洛。○音義：然後退而合亨，體其犬豕牛羊，實其簠、簋、籩、豆、鉶、羹。祝以孝告，嘏以慈告，是謂大祥。此謂薦今世之食也。體其犬豕牛羊，謂分別骨肉之貴賤，以為眾俎也。祝以孝告，嘏以慈告，各首其義也。祥，善也，今世之食，於人道為善也。○音義：鈃，本又作鉶，音刑，盛和羹器，形如小鼎。羹音庚，舊音衡。別，彼列反，下文同。
		</region>
		<region typus="original" subtype="" id="5179" explains="">
此禮之大成也。」
		</region>
		<region typus="comment" subtype="注" id="5180" explains="5179">
解子游以禮所成也。
		</region>
	</paragraph>
	<paragraph index="17">
		<region typus="comment" subtype="疏" id="5181" explains="5177,5178,5179,5180">
疏「作其祝號」至「是謂合莫」。○正義曰：此一節明祭祀用上古中古之法也。「玄酒以祭，薦其血毛，腥其俎」，此是用上古也，「孰其殽」以下用中古也。「作其祝號」者，謂造其鬼神，及牲玉美號之辭，史、祝稱之，以告鬼神，故云「作其祝號」。○「玄酒以祭」者，謂朝踐之時，設此玄酒於五齊之上，以致祭鬼神。此重古設之，其實不用以祭也。○「薦其血毛」者，亦朝踐時延尸在堂，祝以血毛告於室也。○「腥其俎」者，亦謂朝踐時，既殺牲，以俎盛肉，進於尸前也。○「孰其殽」，骨體也。孰，謂以湯爓之，以其所爓骨體進於尸前也。○「與其越席」至「浣帛」，皆謂祭初之時。越席，謂蒲席。疏布，謂粗布。若依《周禮》，越席、疏布是祭天之物。此經云「君與夫人」，則宗廟之禮也。此蓋記者雜陳夏殷諸侯之禮，故雖宗廟而用越席疏布也。○「衣其澣帛」者，謂祭服練帛，染而為之。○「醴醆以獻」者，朝踐之時用醴，饋食之時用醆。○「薦其燔炙」者，謂燔肉炙肝。案《特牲禮》：主人獻尸，賓長以肝從，主婦獻尸，賓長以燔從。則此君薦之用炙也，夫人薦用燔是也。皇氏云：「燔謂薦孰之時，爇蕭合馨薌。」知不然者，案《詩．楚茨》云：「或燔或炙。」鄭云：「燔，燔肉也。炙，肝炙也。」則知此燔炙亦然，皇說非也。君與夫人交獻，第一君獻，第二夫人獻，第三君獻，第四夫人獻，是君與夫人交錯而獻也。○「以嘉魂魄」者，謂設此在上祭祀之禮，所以嘉善於死者之來魂魄是於死者之魂魄。○「是謂合莫」，莫，謂虛無寂寞，言死者精神虛無寂寞，得生者嘉善，而神來歆饗，是生者和合於寂寞。但《禮運》之作，因魯之失禮，孔子乃為廣陳天子諸侯之事，及五帝三王之道，其言雜亂，或先或後，其文不次，舉其大綱，不可以一代定其法制，不可以一概正其先後，若審此理，則無所疑惑。○注「《周禮》」至「元莫」。○正義曰：案《周禮》大祝辨六號，「一曰神號」，註：「若皇天上帝」；「二曰鬼號」，註：「若皇祖伯某」；「三曰祇號」，「若后土地祇」；「四曰牲號」，「若牛，曰一元大武」；「五曰齍號」，「若稷曰明粢」；「六曰幣號」，「若幣曰量幣」是也。云「號者，所以尊神顯物」者，其神號、鬼號、祇號，是尊神也。牲號、齍號、幣號，是顯物也。云「腥其俎謂豚解而腥之」者，案《士喪禮》小斂之奠，載牲體兩髀、兩肩、兩胉，並脊凡七體也。《士虞禮》：「主人不視豚解。」注云：「豚解，解前後脛脊脅而已。」是豚解七體也。案《特牲少牢》以薦孰為始之時，皆體解，無豚解，以無朝踐薦腥故也。其天子諸侯既有朝踐薦腥，故知腥其俎之時豚解。云「孰其殽」，謂體解而爓之者。體解，則《特牲少牢》「所升於俎，以進神者」是也。案《特牲》九體，肩一、臂二、臑三、肫四、胳五、正脊六、橫脊七、長脅八、短脅九，《少牢》則十一體，加以脡脊、代脅為十一體也。是分豚為體解，此「孰其殽」，謂體解訖，以湯爓之，不全孰。次於腥而薦之堂，故《祭義》曰「爓祭，祭腥而退」是也。此則腥以法上古，爓法中古也。云「浣帛，練染以為祭服」者，此亦異代禮也。周禮則先染絲乃織成而為衣，故《玉藻》云：「士不衣織。」云「《孝經說》曰：上通無莫」者，《孝經緯》文，言人之精靈所感，上通元氣寂寞。引之者，證「莫」為虛無。正本元字作無，謂虛無寂寞，義或然也。○「然後」至「大祥」。○正義曰：論祭饋之節，供事鬼神及祭未獻賓，並祭竟燕飲饗食賓客兄弟。○「然後退而合亨」者，前明薦爓既未孰，今至饋食，乃退取曏爓肉，更合亨之今孰，擬更薦尸。又尸俎唯載右體，其餘不載者及左體等，亦於鑊中亨煮之，故云「合亨」。○「體其犬豕牛羊」者，亨之既孰，乃體別骨之貴賤，以為眾俎，供尸及待賓客兄弟等。體其犬豕牛羊，謂分別骨之貴賤，以為眾俎。知非尸前正俎者，以此經所陳，多是祭末之事。若是尸前正俎，當云「是謂合莫」，不得云「是謂大祥」。既是人之祥善，故為祭末饗燕之眾俎也。○「實其簠、簋、籩、豆、鉶、羹」者，此舉事尸之時所供設也。若籩豆亦兼據賓客及兄弟之等，故《特牲少牢》賓及眾賓兄弟之等，皆有籩豆及俎是也。○「祝以孝告，嘏以慈告」者，此論祭祀祝嘏之辭。案《少牢》：「祝曰：孝孫某敢用柔毛剛鬣，嘉薦普淖，用薦歲事於皇祖伯某，以某妃配某氏，尚饗。」是祝以孝告。《少牢》又云：「主人獻尸，祝嘏主人云：皇尸命工祝，丞致多福無疆，於女孝孫，來女孝孫，使女受祿於天，宜稼於田，眉壽萬年，勿替引之。」是嘏以慈告，言祝嘏於時以神之恩慈而告主人。○「是謂大祥」者，祥，善也。謂饋食之時，薦今世之食，於人道為善，故為大祥。○注「各首其義」者。○正義曰：首，猶本也。孝子告神，以孝為首。神告孝子，以慈為首。各本祝嘏之義也。
		</region>
	</paragraph>
	<paragraph index="18">
		<region typus="original" subtype="" id="5182" explains="">
孔子曰：「於呼哀哉！我觀周道，幽、厲傷之，吾舍魯，何適矣！
		</region>
		<region typus="comment" subtype="注" id="5183" explains="5182">
政亂禮失，以為魯尚愈。○音義：於音烏。呼，好奴反。舍音捨，下「舍禮」皆同。
		</region>
		<region typus="original" subtype="" id="5184" explains="">
魯之郊，禘，非禮也，周公其衰矣！
		</region>
		<region typus="comment" subtype="注" id="5185" explains="5184">
非，猶失也。魯之郊，牛口傷、鼷鼠食其角，又有四卜郊不從，是周公之道衰矣。言子孫不能奉行興之。○音義：禘，大計反。鼷音兮。
		</region>
	</paragraph>
	<paragraph index="19">
		<region typus="comment" subtype="疏" id="5186" explains="5182,5183,5184,5185">
疏「孔子」至「適矣」。○正義曰：此明孔子嘆意。前始發嘆，末言自嘆之意。子游有問，即隨問而答。答事既畢，故更述其所懷。「於呼哀哉」是傷嘆之辭。言觀周家文武之道，以經幽、厲之亂傷，此禮儀法則，無可觀瞻，唯魯國稍可，吾捨此魯國，更何之適而觀禮乎！言魯國尚愈。愈，勝也，言尚勝於餘國，故韓宣子適魯云：「周禮盡在魯矣。」○「魯之郊禘」至「其衰矣」。○正義曰：魯合郊禘也，非，是非禮。但郊失禮，則牛口傷，禘失禮，躋僖公。○注「非猶」至「興之」。○正義曰：「郊，牛口傷」，宣三年經文。「鼷鼠食其角」，成七年經文。「四卜郊不從」，僖三十一年經文。言子孫不能承奉興行周公之道，故致使郊牛有害，卜郊不從。
		</region>
	</paragraph>
	<paragraph index="20">
		<region typus="original" subtype="" id="5187" explains="">
「杞之郊也，禹也。宋之郊也，契也。是天子之事守也。
		</region>
		<region typus="comment" subtype="注" id="5188" explains="5187">
先祖法度，子孫所當守。○音義：契，息列反。
		</region>
		<region typus="original" subtype="" id="5189" explains="">
故天子祭天地，諸侯祭社稷。
		</region>
		<region typus="comment" subtype="注" id="5190" explains="5189">
○音義：祝嘏莫敢易其常古，是謂大假。假亦大也。不敢改其常古之法度，是謂大大也。將言今不然。
		</region>
	</paragraph>
	<paragraph index="21">
		<region typus="comment" subtype="疏" id="5191" explains="5187,5188,5189,5190">
疏「杞之」至「守也」。○正義曰：杞郊禹，宋郊契，蓋是夏、殷天子之事，杞、宋是其子孫，當所保守，勿使有失。案《祭法》云：「夏郊鯀，殷郊冥。」今杞郊禹，宋郊契者，以鯀、冥之德薄，故更郊禹、契，蓋時王所命也。
		</region>
	</paragraph>
	<paragraph index="22">
		<region typus="original" subtype="" id="5192" explains="">
祝嘏莫敢易其常，古是謂大假。
		</region>
		<region typus="comment" subtype="注" id="5193" explains="5192">
假亦大也，不敢改其常。古之法度，是謂大，大也。將言今不然。
		</region>
	</paragraph>
	<paragraph index="23">
		<region typus="comment" subtype="疏" id="5194" explains="5192,5193">
○「祝嘏」至「大假」。○正義曰：言天子諸侯所祭之時，祝以主人之辭而告神，神以嘏福而與主人，二者皆依舊禮，無敢易其常事古法，是謂大假。假，大也。既不敢易法，是於禮法大中之大，謂大大之極也。○注「假亦」至「不然」。○正義曰：「假，大也」，《釋詁》文。以經既有「大」字，故云「假亦大也」。從此以前皆論法於古道則為善，故上文「承天之祐」，次文「是謂合莫」，又次云「是謂大祥」，又次文「是謂大假」，皆論其善也。所以論其善者，將欲論其惡故也。鄭云「將言今不然」，今，謂孔子之時也，禮廢政壞，不如大祥大祥假之等。自此以下，皆論今時之惡，故下云「是謂幽國」、「是謂僣君」是也。
		</region>
	</paragraph>
	<paragraph index="24">
		<region typus="original" subtype="" id="5195" explains="">
「祝嘏辭說，藏於宗祝巫史，非禮也，是謂幽國。
		</region>
		<region typus="comment" subtype="注" id="5196" explains="5195">
藏於宗祝巫史，言君不知有也。幽，暗也。國闇者，君與大夫俱不明也。
		</region>
	</paragraph>
	<paragraph index="25">
		<region typus="comment" subtype="疏" id="5197" explains="5195,5196">
疏「祝嘏」至「幽國」。○正義曰：謂主人之辭告神；嘏，謂尸之辭致福告於主人，皆從古法。依舊禮，辭說當須以法用之於國，今乃棄去不用，藏於宗祝巫史之家，乃更改易古禮，自為辭說，非禮也。而國之君臣秖聞今日祝嘏之辭，不知古禮舊說，當是君臣俱暗，故云「是謂幽國」。
		</region>
	</paragraph>
	<paragraph index="26">
		<region typus="original" subtype="" id="5198" explains="">
「醆，斝及尸君，非禮也，是謂僣君。
		</region>
		<region typus="comment" subtype="注" id="5199" explains="5198">
僣禮之君也。醆、斝，先王之爵也，唯魯與王者之後得用之耳，其餘諸侯用時王之器而已。○音義：醆斝，古雅反，又音嫁，爵名也。夏曰醆，殷曰斝，周曰爵。
		</region>
	</paragraph>
	<paragraph index="27">
		<region typus="comment" subtype="疏" id="5200" explains="5198,5199">
疏「醆斝」至「僣君」。○正義曰：醆是夏爵，斝是殷爵。若是夏殷之後祭祀之時，得以醆、斝及於尸君，其餘諸侯於禮不合。今者諸侯等祭祀之時，乃以醆、斝及於尸君，非禮也，此諸侯乃是僣禮之君。○注「醆斝」至「用之」。○正義曰：案《明堂位》云：「夏曰醆，殷曰斝。」是先王之爵也。天子有六代之樂，王者之後，得用郊天，故知唯天子王者之後得用之，其餘諸侯用時王之器而已。此醆、斝謂祭祀尸未入之時，祝酌奠於鉶南者也。故《郊特牲》云「舉斝角」是也。若尋常獻尸，則用王爵耳。
		</region>
	</paragraph>
	<paragraph index="28">
		<region typus="original" subtype="" id="5201" explains="">
「冕弁兵革藏於私家，非禮也。是謂脅君。
		</region>
		<region typus="comment" subtype="注" id="5202" explains="5201">
劫脅之君也。冕弁，君之尊服。兵革，君之武衛及軍器也。○音義：脅，許劫反。
		</region>
	</paragraph>
	<paragraph index="29">
		<region typus="comment" subtype="疏" id="5203" explains="5201,5202">
疏「冕弁」至「脅君」。○正義曰：「冕弁兵革藏於私家，非禮」者，私家，大夫以下稱家。冕是袞冕，弁是皮弁。冕弁是朝廷之尊服，兵革是國家防衛之器，而大夫私家藏之，故云「非禮也」。○「是謂脅君」，脅，劫脅也。私藏公物，則見此君恆被臣之劫脅。
		</region>
	</paragraph>
	<paragraph index="30">
		<region typus="original" subtype="" id="5204" explains="">
「大夫具官，祭器不假，聲樂皆具，非禮也。是謂亂國。
		</region>
		<region typus="comment" subtype="注" id="5205" explains="5204">
臣之奢富儗於國君，敗亂之國也。孔子謂：「管仲官事不攝，焉得儉？」○音義：儗音擬。焉，於虔反。
		</region>
	</paragraph>
	<paragraph index="31">
		<region typus="comment" subtype="疏" id="5206" explains="5204,5205">
疏「大夫」至「亂國」。○正義曰：「大夫具官」者，天子六卿，諸侯三卿。卿大夫若有地者，則置官一人，用兼攝群職，不得官官各須具是如君也。故孔子譏管仲云「官事不攝，焉得儉」是也。○「祭器不假」者，凡大夫無地，則不得造祭器。有地雖造而不得具足，並須假借。若不假者，唯公孤以上得備造，故《周禮》：「四命受器。」鄭云：「此公之孤，始得有祭器者也。」又云：「王之下大夫亦四命。」○「聲樂皆具」者，大夫自有判縣之樂，而不得如三桓舞八佾。一曰大夫祭，不得用樂者，故《少牢饋食》無奏樂之文，唯君賜乃有之。○「非禮也」者，若大夫並為上事，則為非禮也。○「是謂亂國」者，大夫為此上諸事，與君相敵，乃是敗亂之國也。
		</region>
	</paragraph>
	<paragraph index="32">
		<region typus="original" subtype="" id="5207" explains="">
「故仕於公曰臣，仕於家曰僕。三年之喪，與新有昏者，期不使。以衰裳入朝，與家僕雜居齊齒，非禮也。是謂君與臣同國。
		</region>
		<region typus="comment" subtype="注" id="5208" explains="5207">
臣有喪昏之事而不歸，反服其衰裳以入朝，或與僕相等輩而處，是謂君臣共國，無尊卑也。有喪昏不歸唯君耳。臣有喪昏，當致事而歸。僕又不可與士齒。○音義：期，居其反。朝，直遙反，注同。或與僕相，息亮反，一讀如字，則連下為句。等輩，卜內反。
		</region>
	</paragraph>
	<paragraph index="33">
		<region typus="comment" subtype="疏" id="5209" explains="5207,5208">
疏「故仕」至「同國」。○正義曰：「仕於公曰臣」者，公是諸侯之號，臣是至賤之稱，今若仕於諸侯，其自稱以至賤之辭而曰臣，自貶退也。○「仕於家曰僕」者，謂卿大夫之僕，又賤於臣。若仕於大夫之家，即自稱曰僕，彌更卑賤也。○「三年之喪，與新有昏者，期不使」者，若君有喪昏，則恆在於國不歸。臣有喪昏，則歸向家，一期之間，不復使役也，故云「期不使」。○「以衰裳入朝，與家僕雜居齊齒，非禮也」者，今臣之有喪，乃不致事，身著衰裳而入君朝，或與家臣之僕錯雜而居，齊齒等輩，是為非禮也。○「是謂君與臣同國」者，君之喪昏而在國，臣有喪昏而不歸家，亦在國，是君與臣同國。又臣是卿大夫，與僕雜居。且臣是君之臣，僕是臣之僕，今卿大夫與僕雜居，尊卑無別，亦是君臣共國也。
		</region>
	</paragraph>
	<paragraph index="34">
		<region typus="original" subtype="" id="5210" explains="">
「故天子有田以處其子孫，諸侯有國以處其子孫，大夫有采以處其子孫，是謂制度。
		</region>
		<region typus="comment" subtype="注" id="5211" explains="5210">
言今不然也。《春秋》昭元年：」泰伯之弟針出奔晉。」剌其有千乘之國，不能容其母弟。○音義：針，其廉反，又祇廉反。乘，時證反。
		</region>
		<region typus="original" subtype="" id="5212" explains="">
故天子適諸侯，必舍其祖廟，而不以禮籍入，是謂天子壞法亂紀。
		</region>
		<region typus="comment" subtype="注" id="5213" explains="5212">
以禮籍入，謂大史典禮執簡記奉諱惡也。天子雖尊，舍人宗廟，猶有敬焉，自拱敕也。○音義：壞音怪。惡，烏路反。拱，徐居勇反，後「拱持」同。
		</region>
		<region typus="original" subtype="" id="5214" explains="">
諸侯非問疾弔喪，而入諸臣之家，是謂君臣為謔。
		</region>
		<region typus="comment" subtype="注" id="5215" explains="5214">
無故而相之，是獻謔也。陳靈公與孔甯儀行父數如夏氏，以取弒焉。○音義：謔，許約反，甯本又作寧。案《左傳》作「寧」，《公羊》作「甯」，各依字讀。父音甫。數，邑角反。取弒，申志反，又如字。
		</region>
	</paragraph>
	<paragraph index="35">
		<region typus="comment" subtype="疏" id="5216" explains="5210,5211,5212,5213,5214,5215">
疏故「天子」至「為謔」。○正義曰：「天子有田以處其子孫」者，案《王制》云「天子之田，方千里」是也。「以處其子孫」者，謂子孫若有功德者，封為諸侯，無功德直食邑於畿內也。○「諸侯有國以處其子孫」者，謂諸侯子孫，封為卿大夫。若有其大功德，其子孫亦有采地，故《左傳》云：「官有世功，則有官族，邑亦如之。」是處其子孫。○「大夫有采地以處其子孫」者，大夫位卑，不合割其采地以處子孫。但大夫以采地之祿，養其子孫，故云「以處其子孫」。然從「是謂幽國」以下，皆論其臣惡。今此云「是謂制度」而論善者，此論古之制度如此，今日則不然，謂今惡起文，故云「是謂制度」，非論今日之好，故注云「言今不然也。」○注「昭元」至「毋弟」。○正義曰：此所引《春秋》昭元年《公羊傳》文，引之者，證諸侯有國處子孫之義，譏秦伯不然也。○注「陳靈」至「殺焉」。○正義曰：此宣十年《左傳》文：陳靈公與孔寧儀行父通於夏徵舒之母夏姬，公謂孔寧儀行父曰：「徵舒似女。」行父對曰：「亦似君。」徵舒病之，公出，自其廄射而殺之。二子奔楚。後楚殺徵舒，立成公，是取弒也。
		</region>
	</paragraph>
	<paragraph index="36">
		<region typus="original" subtype="" id="5217" explains="">
是故禮者，君之大柄也，所以別嫌明微、儐鬼神、考制度、別仁義，所以治政安君也。
		</region>
		<region typus="comment" subtype="注" id="5218" explains="5217">
疾今失禮如此，為言禮之大義也。柄，所操以治事。○音義：柄，兵命反。儐，必刃反。治政，皇如字，徐直吏反，下文注「以治事」同。為，于偽反，下「又為」、「遂為」皆同。操，士刀反。
		</region>
		<region typus="original" subtype="" id="5219" explains="">
故政不正，則君位危；君位危則大臣倍，小臣竊。刑肅而俗敝，則法無常；法無常而禮無列；禮無列，則士不事也。刑肅而俗敝，則民弗歸也。是謂疵國。
		</region>
		<region typus="comment" subtype="注" id="5220" explains="5219">
又為言政失君危之禍敗也。肅，駿也。疵，病也。○音義：倍，步內反。敝音弊，本亦作弊。疵，才斯反。峻，恤俊反。
		</region>
	</paragraph>
	<paragraph index="37">
		<region typus="comment" subtype="疏" id="5221" explains="5217,5218,5219,5220">
疏「是故」至「君也」。正義曰：此一經疾時失禮致此在上禍敗之事，故言禮之大義。○「禮者，君之大柄」者，言人君治國須禮，如巧匠治物，執斤斧之柄。○「所以別嫌明微」者，此以下亦並明用禮為柄之事，使寡婦不夜哭，是別嫌；君子表微，是明微也。○「儐鬼神」者，以接賓以禮曰儐，以郊天祀地及一切神明，是儐鬼神也。○「考制度」者，考，成也。制度為廣狹丈尺，以禮成之也。○「別仁義」者，仁生義殺，各使中禮，有分別也。○「所以治政安君也」者，用禮為柄，如前諸事，故治國得政，君獲安存，故《孝經》云：「安上治民，莫善於禮。」○「大臣」至「俗敝」。○正義曰：大臣，謂大夫以上。倍，謂倍君行私也。或有屢諫不聽，皆越關倍君而去。○「小臣竊」者，小臣，士以下。竊者，盜也。職闇位卑，但為竊盜府庫之事。○「刑肅而俗敝，則法無常」者，肅，駿急也。敝，凋殘也。君位已危，大臣又倍，小臣盜竊，愚君無奈此何，唯知暴怒，急行刑罰，故云「刑肅」。上下乖離，故云「俗敝」。俗敝刑肅、故法教無常。○注「肅，駿也。疵，病也」。○正義曰：案《釋詁》文。云肅、駿俱訓為疾，是肅為駿也。《釋詁》文又云：「疵，病也。」疵國者，君既危於上，臣又叛於下，刑肅嚴重，風俗凋敝，皆國之病，故云「疵國」。
		</region>
	</paragraph>
	<paragraph index="38">
		<region typus="original" subtype="" id="5222" explains="">
故政者，君之所以藏身也。
		</region>
		<region typus="comment" subtype="注" id="5223" explains="5222">
於此又遂為之言政也。藏，謂輝光於外，而形體不見，若日月星辰之神。○音義：輝音暉。見，賢遍反。
		</region>
		<region typus="original" subtype="" id="5224" explains="">
是故夫政必本於天，殽以降命。
		</region>
		<region typus="comment" subtype="注" id="5225" explains="5224">
降，下也。殽天之氣，以下教令，天有運移之期，陰陽之節也。○音義：殽，戶教反。注及下同。
		</region>
		<region typus="original" subtype="" id="5226" explains="">
命降於社之謂殽地，
		</region>
		<region typus="comment" subtype="注" id="5227" explains="5226">
謂教令由社下者也。社，土地之主也。《周禮》土會之法，有五地之物生。○音義：會，古外反。
		</region>
		<region typus="original" subtype="" id="5228" explains="">
降於祖廟之謂仁義，
		</region>
		<region typus="comment" subtype="注" id="5229" explains="5228">
謂教令由祖下者，《大傳》曰：自禰率而上至於祖，遠者輕，仁也。自祖率而下至於禰，高者重，義也。○音義：上，時掌反。下「上配」、「上生」皆同。
		</region>
		<region typus="original" subtype="" id="5230" explains="">
降於山川之謂興作，
		</region>
		<region typus="comment" subtype="注" id="5231" explains="5230">
謂教令由山川下者也。山川有草木禽獸，可作器物，共國事。○音義：共音恭。
		</region>
		<region typus="original" subtype="" id="5232" explains="">
降於五祀之謂制度。
		</region>
		<region typus="comment" subtype="注" id="5233" explains="5232">
謂教令由五祀下者。五祀有中霤、門、戶、灶、行之神，此始為宮室制度。
		</region>
		<region typus="original" subtype="" id="5234" explains="">
此聖人所以藏身之固也。
		</region>
		<region typus="comment" subtype="注" id="5235" explains="5234">
政之行如此，何用城郭溝池之為。
		</region>
	</paragraph>
	<paragraph index="39">
		<region typus="comment" subtype="疏" id="5236" explains="5222,5223,5224,5225,5226,5227,5228,5229,5230,5231,5232,5233,5234,5235">
疏「故政」至「固也」。正義曰：此一節以上文云政之不正，則國亂君危。此則廣言政之大理，本於天地及宗廟山川五祀而來，所來既重，故君用之，得藏身安固也。○「故政者，君之所以藏身也」者，故，因上起下之辭。人君身在於中，施政於外，人但見其政，不見其身。若政之美盛，則君身安靜，故云「政者，所以藏身也」。鄭云「藏謂煇光於外，而形體不見，若日月星辰之神」是也。○「是故夫政必本於天」，是故，謂政是藏身之固。其事既重，所施教令，必本於天而來。天有運移，若星辰圍繞北極；氣有陰陽，若冬夏之有寒暑。○「殽以降命」者，殽，效也，言人君法效天氣，以降下政教之命，效星辰運轉於北極，為昏媾姻亞；效天之陰陽寒暑，為刑獄賞罰，是「殽以降命」。○「命降於社之謂殽地」者，上云「政本於天」，此論政降於地。上既云「必本於天，殽以降命」，此亦當云「必本於地，殽以降命」。但上文既具，故此略而變文，直云「命降於社之謂殽地」。命者，政令之命，降下於社，謂從社而來以降民也。社即地也，指其神謂之社，指其形謂之地。法社以下教令，故云「謂之殽地」。地有五土，生物不同，人君法地，亦養物不一也。○「降於祖廟」者，此亦政教之命降下於民，由祖廟而來，謂法祖廟以下政令。○「之謂仁義」者，父親，仁也。祖尊，義也。言法此父祖，施仁義於民也。上云「命降於社之謂殽地」，此亦當云「命降於祖之謂殽廟」，以上文既具，故此又略而變文，與上不同，自下皆然也。○「降於山川」者，謂所施政令之命下於民者，從山川而來，謂法效山川，以為教令也。○「之謂興作」者，山川有草木鳥獸，可作器物，人君法山川，以興作其物也。○「降於五祀」者，所施政令降於民者，從五祀而來，謂法此五祀之神，以施政令也。○「之謂制度」者，初造五祀之人，既立中霤、門、戶、灶、行大小形制，各有法度，後王所以取為制度等級也。○「此聖人所以藏身之固也」者，政既法天地，法祖廟山川五祀，所重若此，謹慎行之，所以藏其身而堅固。○注「殽天」至「之節」。○正義曰：案昭二十五年《左傳》云：「禮者，天之經，地之義，為父子兄弟昏媾姻亞以象天明，為溫慈惠和以效天之生殖長育，為刑罰威獄以類其震曜殺戮。」此注云「天有運移之期，陰陽之節」，總包之也，皆法天之所為，以下教令也。○注「社土」至「物生」。○正義曰：下云「社者，神地之道」，此云「土地之主」，主則神也。「土會之法，有五地之物生」者，此《大司徒》文。五地則山林、川澤、丘陵、墳衍、原隰各有所生。五地總生萬物，人君法之，施政令，亦總養萬民也。○注「《大傳》」至「義也」。○正義曰：引此者，證祖禰廟有仁義也。云「自禰率而上至於祖，遠者輕，仁也」者，自，用也。率，循也。言用禰之仁，依循而上，以至於祖，遠者恩愛漸輕，是據仁恩也。「自祖率而下至於禰，高者重，義也」者，言用祖之義，依循而下，以至於禰，高者尊重，是義事也。祖廟之中，自然有此仁義，人君法之，施此仁義教令，以教下民也。○注「五祀」至「制度」。○正義曰：此五祀，鄭云「有中霤、門、戶、灶、行之神，此始為宮室制度」者，如鄭此言，則五祀神者，謂初造五祀之神。此人造五祀，有其制度，後王法此人之神，更為制度，此人造五祀，非五祀本神也。其五祀亦自然有其虛無之神，非後王所取法也，故此不言之。○注「政之」至「之為」。○正義曰：言政之行若能如此法天陰陽，使賞罰得所，法地高下，令尊卑有序，法之祖廟而行仁義，法之山川五祀而為興作制度，若能如此，則民懷其德，禍害不來，何所防禦？故云：「何用城郭溝池之為？」言不用城郭溝池也。
		</region>
	</paragraph>
	<paragraph index="40">
		<region typus="original" subtype="" id="5237" explains="">
「故聖人參於天地，並於鬼神，以治政也。處其所存，禮之序也；玩其所樂，民之治也。
		</region>
		<region typus="comment" subtype="注" id="5238" explains="5237">
○注：並，并也，謂比方之也。存，察也。治，所以樂其事居也。○音義：所樂，音岳，又音洛，又五孝反，好也，注同。治，直吏反，注同，下「以自治」、注「身治」、「成治」皆放此。並，步頂反。
		</region>
		<region typus="original" subtype="" id="5239" explains="">
故天生時而地生財人，其父生而師教之。四者君以正用之，故君者，立於無過之地也。
		</region>
		<region typus="comment" subtype="注" id="5240" explains="5239">
○注：順時以養財，尊師以教民，而以治政，則無過差矣。《易》曰：「何以守位曰仁，何以聚人曰財。」○音義：差，初佳反，一音初買反。曰仁，本亦作「人」。
		</region>
	</paragraph>
	<paragraph index="41">
		<region typus="comment" subtype="疏" id="5241" explains="5237,5238,5239,5240">
疏「故聖」至「地也」。○正義曰：此一節結上政令之命降於天地宗廟之等，使禮儀有序，民之治理。○「故聖人參於天地」者，政是聖人藏身之固，所以聖人參擬於天地，則法於天地是也。○「並於鬼神」者，並，謂比方。鬼神，則祖廟、山川、五祀也。言比方祖廟、山川、五祀而為事。○「以治政」者，治，謂脩冶也。言參擬天地，比並鬼神，以脩治政教也。○「處其所存，禮之序也」者，存，謂觀察也。天有運移寒暑，地有五土生殖，廟有祖禰仁義，皆是人之所觀察。言聖王能處其人所觀察之事以為政，則禮得次序也。○「玩其所樂，民之治也」者，謂興作器物，宮室制度，皆是人之所樂。聖人能愛玩民之所樂，以教於民，則民所治理，各樂其事業居處也。○「故君者，立於無過之地也」者。○正義曰：若天不生時，地不生財，父不生子，師不教訓，直欲令人君教之。不可教誨，則君多有過。今人君順天時以養財，尊師傅以教民，因自然之性，其功易成，故人君得立於無過之地，言其功易成，無過差也。
		</region>
	</paragraph>
	<paragraph index="42">
		<region typus="original" subtype="" id="5242" explains="">
「故君者所明也，非明人者也。君者所養也，非養人者也。君者所事也，非事人者也。故君明人則有過，養人則不足，事人則失位。
		</region>
		<region typus="comment" subtype="注" id="5243" explains="5242">
○注：明猶尊也。○音義：養，羊向反，又如字，下同。
		</region>
		<region typus="original" subtype="" id="5244" explains="">
故百姓則君以自治也，養君以自安也，事君以自顯也。故禮達而分定，故人皆愛其死而患其生。
		</region>
		<region typus="comment" subtype="注" id="5245" explains="5244">
○注：則，當為明。人之道，身治、居安、名顯，則不苟生也。不義而死，捨義而生，是不愛死患生也。○音義：則君，則音明，出注。分，扶問反，後文注除「三分去一」、「三分益一」皆同。捨音捨。
		</region>
	</paragraph>
	<paragraph index="43">
		<region typus="comment" subtype="疏" id="5246" explains="5242,5243,5244,5245">
疏「故君」至「其生」。○正義曰：此一節論政之大體，皆下之事上，非上之事下也。上下分定，人皆以死事上。○「君者所明也」者，明猶尊也，謂在下百姓所尊奉君，使之光顯尊明人君。○「非明人者也」者，非謂遣君尊明在下之人。下云「君者所養也，非養人者也，君者所事也，非事人者也」，並與此義同，以所明與所養所事文同相類，故鄭以「明」為「尊」也。○「故君明人則有過」者，君位既尊，乃自下鄉尊人，於理不順，故云「則有過」○「養人則不足」者，君唯一身，若養百姓，力不能周贍，故云「養人則不足」也。○「事人則失位」者，君尊在上，而屈事於在下之人，是失位也。○「故禮達而分定」者，達，謂曉達。分，謂尊卑之分。以下之事上，於禮當然，人皆知之，是禮之曉達。尊者居上，卑者處下，是上下分定也。○「故人皆愛其死而患其生」者，愛，謂貪愛。患，謂恥患。人皆知禮，上下分定，君有危難，皆欲救之，故人皆貪愛其以義而死，競欲致死救之，恥患其不義而生，不欲苟且生也。○注「則當為明」。○正義曰：以此「則君以自治」，覆述上文，故知「則」當為「明」。
		</region>
	</paragraph>
	<paragraph index="44">
		<region typus="original" subtype="" id="5247" explains="">
「故用人之知，去其詐；用人之勇，去其怒；用人之仁，去其貪。
		</region>
		<region typus="comment" subtype="注" id="5248" explains="5247">
○注：用知者之謀，勇者之斷，仁者之施，足以成治矣。詐者害民信，怒者害民命，貪者害民財，三者亂之原。○音義：知音智，注同。去，羌呂反，後皆同。斷，丁亂反。施，始豉反，下「施生」同。
		</region>
		<region typus="original" subtype="" id="5249" explains="">
故國有患，君死社稷，謂之義；大夫死宗廟，謂之變。
		</region>
		<region typus="comment" subtype="注" id="5250" explains="5249">
○注：變，當為辯，聲之誤也，辯，猶正也。君守社稷，臣衛君宗廟者。患，謂見圍入。○音義：之變，音辯，出注。
		</region>
	</paragraph>
	<paragraph index="45">
		<region typus="comment" subtype="疏" id="5251" explains="5247,5248,5249,5250">
疏「故用」至「之變」。○正義曰：上既達禮分定，患其不義而生，因上生下，故云「故」也。此論去不義之事。○「用人之知，去其詐」者，知，謂謀計曉達前事，詐者不敢為之，故云「去其詐」。○「用人之勇，去其怒」者，勇，謂果敢決斷，能除惡人凶暴，怒者不敢為之，故云「去其怒」也。○「用人之仁，去其貪」者，仁者好施，不苟求其財，貪者見之，心慚止息也，故云「去其貪」也。○注「用知」至「之原」。○正義曰：言用此三者，足以成治。如鄭此言，但得知者、勇者、仁者，則足以成治矣，何須用詐、怒、貪者乎？故云去之。如鄭此言，則解之當云：選用人知者退去其奸詐者，不須用之，為其害民信也；用人之勇者，去其忿怒，不須用之，為其害民命也；用人之仁者，去其貪殘，不須用之，為其害民財也。如注之意指當如此。先師既為前解，故備載之，任後哲擇焉。○注「變當」至「圍入」。○正義曰：變與義相對，是正禮，明變是惡事，故讀為辯，辯即正也。以聲相近，故致字誤。云「臣衛君宗廟」者，恐是臣之宗廟，故云「衛君宗廟」致死。按《孝經》云「守其宗廟」，謂大夫家之宗廟，此所以為君宗廟者，以人臣義則進，不則退，不可致死於已宗廟，故為君宗廟也。《孝經》謂不被黜削，恆得守之，故為已宗廟，所據意異也。
		</region>
	</paragraph>
	<paragraph index="46">
		<region typus="original" subtype="" id="5252" explains="">
「故聖人耐以天下為一家，以中國為一人者，非意之也，必知其情，辟於其義，明於其利，達於其患，然後能為之。
		</region>
		<region typus="comment" subtype="注" id="5253" explains="5252">
○注：耐，古能字。傳書世異，古字時有存者，則亦有今誤矣。意，心所無慮也。辟，開也。○音義：耐音能。辟，婢亦反，徐芳益反。傳，丈專反。
		</region>
	</paragraph>
	<paragraph index="47">
		<region typus="comment" subtype="疏" id="5254" explains="5252,5253">
疏「故聖」至「為之」。○正義曰：此承上「君死社稷」以統於下，然後能治其國，因上生下，故云「故」也。○「聖人耐以天下為一家，以中國為一人」者，此孔子說聖人所能以天下和合共為一家，能以中國共為一人者，問其所能致之意。○「非意之也」者，釋其能致之理，所以能致者，非是以意測度謀慮而已，須知其諸事，謂以下之事。○「必知其情」者，謂必知民之情也，則下文七情是也。○「辟於其義」者，謂開闢其義以教之，則下文「父慈、子孝」十者之類是也。○「明於其利」者，謂顯明利事以安之，則下文「講信脩睦」是也。○「達於其患」者，謂曉達其禍患而防護之，則下文「爭奪相殺」是也。○「然後能為之」者，聖人必知此情義利患，然後能使天下為一家，中國為一人，皆感義懷德而歸之。○注「耐古」至「開也」。○正義曰：按《說文》云：耐者，須也。須謂頤下之毛，象形字也。古者犯罪以髡其須，謂之耐罪，故字從寸，寸為法也。以不虧形體，猶堪其事，故謂之耐。《漢書．惠帝紀》中具有其事，古之能字為此耐字，取堪能之義，故古之能字，皆作耐字。後來能字乃假借鱉三足為能，是後世傳書世人殊異，耐字悉作能也，故云「傳書世異」。今書雖悉作能，或有作耐字者，則此「耐以天下為一家」及《樂記》云「人不耐無樂」，仍作耐字，是「古字時有存者」。云「則亦有今誤矣」者，今書雖存古字為「耐」，亦有誤不安「寸」，直作「而」字，則《易．屯．彖》云「利建侯，而不寧」及劉向《說苑》「能」字皆為「而」也，是「亦有今誤矣」。按鄭注《樂記》：「耐，古能字，後世變之，此獨存焉，古以能為三合字。」兩注雖異，其意同矣。彼云「後世變之」，即此「傳書世異」也。彼云「此獨存焉」，即此云「古字時有存者」，云「古以能為三台字」者，謂今世以「能」字為堪能之「能」，古者以「能」字為三台字，是古今異也。云「意，心所無慮」者，謂於無形之處，用心思慮，無慮，即慮無也。宣十二年《左傳》云：「前茅慮無。」是備慮無形之處，謂聖人以德義而感天下，非是以意豫前無時以惻度思慮，故云「非意」也。一云：心所無慮，謂心無所思慮，但知其情等而已。
		</region>
	</paragraph>
	<paragraph index="48">
		<region typus="original" subtype="" id="5255" explains="">
「何謂人情？喜、怒、哀、懼、愛、惡、欲，七者弗學而能。何謂人義？父慈、子孝、兄良、弟弟、夫義、婦聽、長惠、幼順、君仁、臣忠，十者謂之人義。講信脩睦，謂之人利，爭奪相殺，謂之人患。
		</region>
		<region typus="comment" subtype="注" id="5256" explains="5255">
○注：極言人事。○音義：惡，烏路反，下皆同。弟弟，上如字，下音悌。長，丁丈反。爭，爭鬥之爭。
		</region>
		<region typus="original" subtype="" id="5257" explains="">
故聖人之所以治人七情，脩十義，講信脩睦，尚辭讓，去爭奪，舍禮何以治之？
		</region>
		<region typus="comment" subtype="注" id="5258" explains="5257">
○注：唯禮可耳。
		</region>
		<region typus="original" subtype="" id="5259" explains="">
飲食男女，人之大欲存焉。死亡貧苦，人之大惡存焉。故欲惡者，心之大端也。人藏其心，不可測度也。美惡皆在其心，不見其色也。欲一以窮之，舍禮何以哉！
		</region>
		<region typus="comment" subtype="注" id="5260" explains="5259">
○注：言人情之難知，明禮之重。○音義：度，大洛反。見，賢遍反。
		</region>
	</paragraph>
	<paragraph index="49">
		<region typus="comment" subtype="疏" id="5261" explains="5255,5256,5257,5258,5259,5260">
疏「何謂」至「以哉」。○正義曰：此一節以上經情義利患四者，聖人皆知之，能有天下，故此覆釋情義利患必須禮以治之，又明人之欲惡在心難知，若其捨禮，無由可化。○「喜、怒、哀、懼、愛、惡、欲」者，案昭二十五年《左傳》云：「天有六氣，在人為六情，謂喜怒哀樂好惡。」此之喜怒及哀惡與彼同也。此云「欲」則彼云「樂」也，此云「愛」則彼「好」也，謂六情之外，增一「懼」而為七。熊氏云：「懼則怒中之小別，以見怒而怖懼耳。」六氣，謂陰陽風雨晦明也。按彼傳云：「喜生於風，怒生於雨，哀生於晦，樂生於明，好生於陽，惡生於陰。」其義可知也。○「何謂人義？父慈、子孝、兄良、弟弟、夫義、婦聽、長惠、幼順、君仁、臣忠」者，此文先從親者為始，以漸至疏，故長幼在後，君臣處未。按昭二十六年《左傳》云：「君令、臣共、父慈、子孝、兄愛、弟敬、夫和、妻柔、姑慈、婦聽。」與此大同。「兄愛」即此「兄良」也，「弟敬」即此「弟弟」也，「夫和」即此「夫義」也，故彼云「夫和而義」。「妻柔」即此「婦聽」也，「君令」即此「君仁」也，以仁恩而號令。「臣共」即此「臣忠」也。又隱三年《左傳》云：「君義、臣行、父慈、子孝、兄愛、弟敬。」義亦同。但傳之二文，皆以國家之事言之，故先君臣，後父子，但異人之說，既有多少，不皆同也。○「治人七情，脩十義，講信脩睦」者，七情好惡不定，故云「治」。十義俱是義事，故云「脩」。信是深隱，故須「講」。睦恐乖離，故云「脩」。各隨事立文也。○「欲惡者，心之大端也」者，端，謂頭緒。飲食男女，是人心所欲之大端緒也。死亡貧苦，是人心所惡之大端緒也。○「人藏其心，不可測度」者，言人深心厚貌，內外乖違，包藏欲惡之心，既無形體，不可測度而知，故美惡皆在其心，外邊不見其色。○「欲一窮之，捨禮何以哉」者，一，謂專一。窮，謂窮盡，言人君欲誠愨專一，窮盡人美惡之情，若捨去其禮，更將何事以知之哉！禮所以知人心者，有事於中心，貌必見於外。若七情美善，十義流行，則舉動無不合禮。若七情違辟，十義虧損，則動作皆失其法，故云：「捨禮何以哉！」
		</region>
	</paragraph>
	<paragraph index="50">
		<region typus="original" subtype="" id="5262" explains="">
「故人者，其天地之德，陰陽之交，鬼神之會，五行之秀氣也。
		</region>
		<region typus="comment" subtype="注" id="5263" explains="5262">
○注：言人兼此氣性純也。
		</region>
	</paragraph>
	<paragraph index="51">
		<region typus="comment" subtype="疏" id="5264" explains="5262,5263">
疏「故人」至「氣也」。○正義曰：上既言禮知人情，從此以下言人感天地鬼神而生，聖王還因天地鬼神作其法則以化人，所以人情萬物可知也。○「故人者，其天地之德」者，天以覆為德，地以載為德，人感覆載而生，是天地之德也。○「陰陽之交」者，陰陽，則天地也。據其氣謂之陰陽，據其形謂之天地。獨陽不生，獨陰不成，二氣相交乃生，故云「陰陽之交」也。○「鬼神之會」者，鬼謂形體，神謂精靈。《祭義》云：「氣也者，神之盛也。魄也者，鬼之盛也。」必形體精靈相會，然後物生，故云「鬼神之會」。○「五行之秀氣也」者，秀，謂秀異。言人感五行秀異之氣，故有仁義禮知信，是五行之秀氣也。故人者天地之德，陰陽之交，是其氣也；鬼神之會，五行之秀，是其性也，故注云「兼此氣性純也」。今按下文云：「鬼神以為徒。」覆說此經鬼神，不云陰陽鬼神者，陰陽鬼神，天地中物，故不重陳。鄭下註：「鬼神謂山川也。」此義未知孰是，故兩存焉。
		</region>
	</paragraph>
	<paragraph index="52">
		<region typus="original" subtype="" id="5265" explains="">
「故天秉陽，垂日星；
		</region>
		<region typus="comment" subtype="注" id="5266" explains="5265">
○注：秉，猶持也。言天持陽氣，施生照臨下也。
		</region>
		<region typus="original" subtype="" id="5267" explains="">
地秉陰，竅於山川。播五行於四時，和而后月生也。是以三五而盈，三五而闕。
		</region>
		<region typus="comment" subtype="注" id="5268" explains="5267">
○注：竅，孔也。言地持陰氣，出內於山川，以舒五行於四時，比氣和，乃後月生而上配日，若臣功成進爵位也。一盈一闕，屈伸之義也。必三五者，播五行於四時也。一曰水，二曰火，三曰木，四曰金，五曰土，合為十五之成數也。○音義：竅，徐苦吊反。播，彼佐反，舒也。五行四時，絕句，本亦作播五行於四時。伸音升。
		</region>
		<region typus="original" subtype="" id="5269" explains="">
五行之動，迭相竭也。五行四時十二月，還相為本也。五聲六律十二管，還相為宮也。五味六和十二食，還相為質也。五色六章十二衣，還相為質也。
		</region>
		<region typus="comment" subtype="注" id="5270" explains="5269">
○注：竭，猶負載也。言五行運轉，更相為始也。五聲：宮、商、角、徵、羽也。其管陽曰律，陰曰呂，布十二辰，始於黃鐘，管長九寸，下生者三分去一，上生者三分益一，終於南呂，更相為宮，凡六十也。五味：酸、苦、辛、鹹、甘也。和之者，春多酸，夏多苦，秋多辛，冬多鹹，皆有滑甘，是謂六和。五色六章，畫繢事也。《周禮．考工記》曰：「土以黃，其象方，天時變，火以圜，山以章，水以龍，鳥獸蛇，雜四時五色之位以章之，謂之巧也。」○音義：迭，大計反，又田結反。竭，義作揭，其列反。負，擔也。還音旋，下同。六和，戶臥反，注同。更，古衡反，下同。徵，張裡反。南事，律名，京房律始於執始，終於南事，凡六十。饋，戶對反。圜音環，又音圓。
		</region>
	</paragraph>
	<paragraph index="53">
		<region typus="comment" subtype="疏" id="5271" explains="5265,5266,5267,5268,5269,5270">
疏「故天」至「質也」。○正義曰：此一節以上經人稟天地陰陽鬼神五行，而生此又述明天地之德及五行之氣也。以陰陽鬼神是天地中物，故不重陳，但陳天地與五行耳。○「故天秉陽，垂日星」，此論大德，言天秉持陽氣，垂懸日星，以施生照臨於下也。○「地秉陰，竅於山川」，此一經總論地之德也，謂地秉持於陰氣。竅，孔也，為孔於山川，以出納其氣也。○「播五行於四時」者，播，謂播散五行金木水火土之氣，於春夏秋冬之四時也。○「和而後月生也」者，若四時不和，日月乖度，寒燠失所，則月不得依時而生。若五行四時調和，道度不失，而後月依時而生也。○「是以三五而盈，三五而闕」者，以其依時得節，是以三五十五日而得盈滿，又三五十五日而虧闕也。日無虧闕之理，故前經天德直言「垂日星」。地既播五行之氣，月有虧盈之理，故須備言之，故略於天德而詳於地德也。○「五行之動，迭相竭也」，前經論天地既畢，故此更論五行之動。動，謂運轉。竭，謂負載。言五行運轉，迭相負竭，猶若春時木王，則水為終謝迭往。王者為負竭，夏火王，則負竭於木也。○「五行四時十二月，還相為本也」，猶若孟春則建寅之月，為諸月之本，仲春則以建卯之月，為諸月之本，是還回迭相為本也。○「五聲六律十二管，還相為宮」也，五聲，謂宮、商、角、徵、羽。六律，謂陽律也。舉陽律則陰呂從之可知，故十二管也。十一月黃鐘為宮，十二月大呂為宮，是還回迭相為宮也。○「五味六和十二食，還相為質也」，五味為酸、苦、辛、鹹，加之以滑與甘，為六和也。每月之首，各以其物為質，是十二月之食，還相為質也。○「五色六章十二衣，還相為質也」，五色，謂青、赤、黃、白、黑，據五方也。六章者，兼天玄也。以玄、黑為同色，則五中通玄，繢以對五方，則為六色為六章也。為十二月之衣，各以色為質，故云「還相為質也」。○注「竅孔」至「數也」。○正義曰：地持陰氣，出納於山川，氣有陰氣陽氣，皆出於地，地體是陰，故雖陽氣，亦總謂之陰氣也。云「以舒五行於四時」者，謂氣在地中，含藏聚斂，出於地則舒散，故云「舒五行於四時」也。定本無「於」字，直云「播五行四時」，謂宣「播五行及四時也」。五行四時者，以金木水火各為一行，土無正位，分寄四時，故云「播五行於四時也」。云「此氣和，乃後月生而上配日，若臣功成進爵位也」者，此氣，謂此五行之氣。凡月體之生，稟於日光。若氣之不和，日月行度差錯，失於次序，則月生不依其時。若其五行氣和，則月依其時而生，上配日也。猶若治理得所，臣之功成，進受爵位，上配君也。云「一盈一闕，屈伸之義也」者，盈，謂月光圓滿，若臣之進受高位，是其伸也。闕，謂月光虧損，君臣之退就下位，是其屈也。云「一曰水，二曰火」以下，是《尚書．洪範》文也。積一二三四五，總為十五也。○注「竭猶」至「巧也」。○正義曰：「竭」是擔竭之名，故為負戴，「負」為背負，「戴」謂頭戴也。云「言五行運轉，更相為始也」者，解負戴之義也。物之在人上謂之為負戴。氣之過去在上者，其在下者，亦負戴也。春為木王，負戴於水。夏為火王，負戴於木；秋為金王，負戴於火；冬為水王，負戴於金是也。「更相為始」，負戴前氣也。云「其管陽曰律，陰曰呂，布十二辰，始於黃鐘，管長九寸，下生者三分去一，上生者三分益一」，皆《律歷志》文。云「終於南呂，更相為宮，凡六十也」者，以十二管更相為宮，以黃鐘為始，當其為宮，備有五聲。言黃鐘下生林鐘，林鍾上生大蔟，大蔟下生南呂，南呂上生姑洗，姑洗下生應鐘，應鍾上生蕤賓，蕤賓上生大呂，大呂下生夷則，夷則上生夾鐘，夾鍾下生無射，無射上生中呂，此則相生之次也。隨其相生之次，每辰各自為宮，各有五聲十二管相生之次，至中呂而匝。黃鐘為第一宮，下生林鍾為徵，上生大蔟為商，下生南呂為羽，上生姑洗為角。林鍾為第二宮，上生大蔟為徵，下生南呂為商，上生姑洗為羽，下生應鍾為角。大蔟為第三宮，下生南呂為徵，上生姑洗為商，下生應鍾為羽，上生蕤賓為角。南呂為第四宮，上生姑洗為徵，下生應鍾為商，上生蕤賓為羽，上生大呂為角。姑洗為第五宮，下生應鍾為徵，上生蕤賓為商，上生大呂為羽，下生夷則為角。應鍾為第六宮，上生蕤賓為徵，上生大呂為商，下生夷則為羽，上生夾鍾為角，蕤賓為第七宮，上生大呂為徵，下生夷則為商，上生夾鍾為羽，下生無射為角。大呂為第八宮，下生夷則為徵，上生夾鍾為為商，下生無射為羽，上生中呂為角。夷則為第九宮，上生夾鍾為徵，下生無射為商，上生中呂為羽，上生黃鐘為角。夾鍾為第十宮，下生無射為徵，上生中呂為商，上生黃鐘為羽，下生林鍾為角。無射為第十一宮，上生中呂為徵，上生黃鐘為商，下生林鍾為羽，上生大蔟為角。中呂為第十二宮，上生黃鐘為徵，下生林鍾為商，上生大蔟為羽，下生南呂為角。是十二宮各有五聲，凡六十聲。南呂最處於末，故云「終於南呂」。以此言之，則南呂為是。然諸本及定本多作「終於南事」，則是京房律法。按漢元帝時，郎中京房知五音十二律之數，上使大子大傅韋玄成等親試問房於樂府，房對受學故小黃令焦延壽等六十律相生之法，以上生下，皆三生二；以下生上，皆三生四；陽下生陰，陰上生陽，終於中呂，而十二律畢矣；中呂上生執始，執始下生去滅，上下相生，終於南事，六十律畢矣。夫十二律之變至於六十，猶八卦之變至於六十四也。宓犧作《易》，紀陽氣之初以為律法。建日冬至之聲，以黃鐘為宮，大蔟為商，姑洗為角，林鍾為徵，南呂為羽，應鍾為變宮，蕤賓為變徵，此聲氣之元，五音之正也。故各統一月，其餘以次運行，當月者各自為宮，而商、徵以類定焉。《禮運》篇曰「五聲六律十二管，還相為宮」，此之謂也。以六十律分一期之日，黃鐘自冬至始，及冬至而後陰陽寒燠風雨之占生焉，於以檢攝群音，考其高下。黃鐘下生林鐘，黃鐘為宮，大蔟為商，林鍾為徵，一日，律九寸。色育下生謙待，色育為宮，未知商，謙待徵，六日，律八寸九分，分，微強。執始下生去滅，執始為宮。時息商，去滅徵，六日，律八寸八分，小分八，弱。丙盛下生安度，丙盛為宮，屈齊商，安度徵，六日，律八寸七分，小分六，微弱。分勳下生歸嘉，分勳為宮，隨期商，歸嘉徵，六日，律八寸六分，小分四，強。質未下生否與，質未為宮，刑晉商，否與徵，六日，律八寸五分，小分二，半強。大呂下生夷則，大呂為宮，夾鍾商，夷則徵，八日，律八寸四分，小分三，弱。分否下生解刑，分否為宮，開時商，解刑徵，八日，律八寸三分，小分一，強。陵陰下生去南，陵陰為宮，侯嘉商，去南徵，八日，律八寸二分一，少弱。少出下生分積，少出為宮，爭南商，分積徵，六日，律八寸，小分九，強。大蔟下生南呂，大蔟為宮，姑洗商，南呂徵，一日，律八寸。未知下生白呂，未知為宮，南授商，白呂徵，六日，律七寸九分，小分八，強。時息下生結躬，時息為宮，變虞商，結躬徵，二日，律七寸八分，小分九，強。屈齊下生歸期，屈齊為宮，路時商，歸期徵，七日，律七寸七分，小分九，強。隨期下生未卯，隨期為宮，刑始商，未卯徵，六日，律七寸六分，小分八，強。刑晉下生夷汗，刑晉為宮，依行商，夷汗徵，六日，律七寸五分，小分八，弱。夾鍾下生無射，夾鍾為宮，中呂商，無射徵，六日，律七寸四分，小分九，強。開時下生閉掩，開時為宮，南中商，閉掩徵，七日，律七寸三分，小分九，微強。侯嘉下生鄰齊，侯嘉為宮，內負商，鄰齊徵，七日，律七寸一分，小分九，微強。爭南下生期保，爭南為宮，總應商，期保徵，七日，律七寸一分，小分九，強。姑洗下生應鐘，姑洗為宮，蕤賓商，應鍾徵，一日，律七寸一分，小分一，微強。南授下生分烏，南授為宮，南事商，分烏徵，六日，律七寸，小分九，大強。變虞下生遲內，變虞為宮，盛變商，遲內徵，六日，律七寸，小分一，強。路時下生未育，路時為宮，離躬商，未育徵，六日，律六寸九分，小分二，微強。刑始下生遲時，刑始為宮，制時商，遲時徵，五日，律六寸八分，小分三，弱。依行上生色育，依行為宮，嫌待商，色育徵，七日，律六寸七分，小分三，大強。中呂上生執始，中呂為宮，去滅商，執始徵，八日，律六寸六分，小分六，弱。南中上生丙盛，南中為宮，安度商，丙盛徵，七日律六寸五分，小分七，微弱。內負上生分勳，內負為宮，歸嘉商，分勳徵，八日，律六寸四分，小分八，強。總應上生質未，總應為宮，否與商，質未徵，七日，律六寸三分，小分九，強。蕤賓上生大呂，蕤賓為宮，夷則商，大呂徵，一日，律六寸三分，小分二，微強。南事下生南事，窮，無商、徵，不為宮，七日，律六寸三分，小分一弱。盛變上生分否。盛變為宮，解刑商，分否徵，七日，律六寸二分，小分三，半強。離躬上生陵陰，離躬為宮，去南商，陵陰徵，七日，律六寸一分，小分五，微強。制時上生少出，制時為宮，分積商，少出徵，八日，律六寸，小分七，弱。林鍾上生大蔟，林鍾為宮，南呂商，大蔟徵，一日，律六寸。謙待上生未知，謙待為宮，白呂商，未知徵，五日，律五寸九分，小分九，弱。去滅上生時息，去滅為宮，結躬商，時息徵，七日，律五寸九分，小分三，弱。安度上生屈齊，安度為宮，歸期商，屈齊徵，六日，律五寸八分，小分四，微弱。歸嘉上生隨期，歸嘉為宮，未卯商，隨期徵，六日，律五寸七分，小分六，微強。否與上生刑晉，否與為宮，夷汗商，刑晉徵，五日，律五寸六分，小分八，強。夷則上生夾鐘，夷則為宮，無射商，夾鍾徵，八日，律五寸六分，小分二，弱。解刑上生開時，解刑為宮，閉掩商，開時徵，八日，律五寸五分，小分四，強。去南上生侯嘉，去南為宮，鄰齊商，侯嘉徵，八日，律五寸四分，小分六，大強。分積上生爭南，分積為宮，期保商，爭南徵，七日，律五寸三分，小分九，強。南呂上生姑洗，南呂為宮，應鍾商，姑洗徵，一日，律五寸二分，小分三，強。白呂上生南授，白呂為宮，分烏商，南授徵，五日，律五寸三分，小分二，強。結躬上生變虞，結躬為宮，遲內商，變虞徵，七日，律五寸二分，小分六，強。歸期上生路時，歸期為宮，未育商，路時徵，六日，律五寸一分，小分九，微強。未卯上生刑始，未卯為宮，遲時商，刑始徵，六日，律五寸一分，小分二，微強。夷汗上生依行，夷汗為宮，色育商，依行徵，五日，律五寸，小分五，強。無射上生中呂，無射為宮，執始商，中呂徵，八日，律四寸九分，小分九，強。掩閉上生南中，掩閉為宮，丙盛商，南中徵，八日，律四寸九分，小分二，弱。鄰齊上生內負，鄰齊為宮，分勳商，內負徵，七日，律四寸八分，小分六，微強。期保上生總應，期保為宮，質未商，總應徵，八日，律四寸七分，小分九，微強。應鍾上生蕤賓，應鍾為宮，大呂商，蕤賓徵，一日，律四寸九分，小分四，微強。分烏上生南事，分烏窮，次無徵，不為宮，七日，律四寸七分小分三，微強。遲內上生盛變，遲內為宮，分否商，盛變徵，八日，律四寸六分，小分八，弱。未育上生離躬，未育為宮，陵陰商，離躬徵，八日，律四寸六分，小分一，少強。遲時上生制時，遲時為宮，少出商，制時徵，六日，律四寸五分，小分五，弱。又京房《易》云：「十二律得位者生五子，失位者生三子，不失不得生四子。五律得位，各生五子，謂黃鐘、大蔟、姑洗、林鍾、南呂也。五五二十五，並本五，凡三十也。失位者生三子，亦五律，謂大呂、夾鍾、中呂、夷則、無射，三五十五，並本五，凡二十。二十就三十，合成五十也。不得不失者生四子，謂蕤賓、應鍾也。二四為八，並本二為十也。十就五十，合為六十也。」言其得位者，謂以陽居陽，以陰居陰，失位者，謂以陽居陰，以陰居陽。不失不得者，處陰陽交際之間也。又黃鐘、大蔟等七律各統一日，自為宮，其餘五十三律，隨所生日六七等，為其日之宮，則週一期日數，如京房所述。然其所生者，則黃鐘生色育、執始，大呂生分否、陵陰之類是也。其上生三分益一，下生三分損一，皆《漢書．律歷志》文。云「春多酸，夏多苦，秋多辛，冬多鹹，皆有滑甘」，《周禮．食醫》之文。以四時有四味，皆有滑有甘，益之為六也，是為六和也。云「五色六章，畫繢事也」者，繢，猶畫也。然初畫曰畫，成文曰繢，鄭注《司服》云「畫以為繢」是也。云「《周禮．考工記》曰」至「謂之巧也」，證繢畫有五色六章也。「土以黃其象方」者，言若畫作土，必黃而四方之，像地之黃而方。鄭註：「古人之象無天地也，為此記者，見時有之耳。」云「天時變」者，畫作天，則無定色，是隨四時色而為之也。鄭司農云：「畫天隨四時色。」云「火以圜」者，鄭司農云：「為圜形似火。」鄭康成云：「形如半環然。」云「山以章」者，鄭康成云：「獐，山物也。」云「水以龍」者，鄭云：「龍，水物。」云「鳥獸蛇」者，鄭康成云：「所謂華蟲也，蟲之毛鱗有文采者。」云「雜四時五色之位以章之，謂之巧」者，鄭康成云：「章，明也。繢繡皆用五采鮮明之，是為巧。」庾云：「鄭注《考工記》以六章為當時行，非古人之象，而引之以會此者，明亦周制也。其十二管每月各一，得有還相為宮，其事可明。其食與衣服，唯有四時之異，故《周禮》春多酸，謂《月令》食麥與羊，春三月其食皆同，夏、秋、冬亦然，無月別之異，故《月令》云：「春衣青衣，夏衣赤衣。」三月俱同，亦無每月之異。此云十二食十二衣，似月別各別衣食者，熊氏云：「此是異代之法，故與《周禮．月令》不同。」或則每時三月衣食雖同，大總言之，一歲之中，有十二月之異，故總云「十二」也。
		</region>
	</paragraph>
	<paragraph index="54">
		<region typus="original" subtype="" id="5272" explains="">
「故人者，天地之心也，五行之端也，食味、別聲、被色而生者也。
		</region>
		<region typus="comment" subtype="注" id="5273" explains="5272">
○注：此言兼氣生之效也。○音義：別，彼列反。被，皮義反，徐法義反。
		</region>
		<region typus="original" subtype="" id="5274" explains="">
故聖人作則，必以天地為本，以陰陽為端，以四時為柄，以日星為紀，月以為量，鬼神以為徒，五行以為質，禮義以為器，人情以為田，四靈以為畜。
		</region>
		<region typus="comment" subtype="注" id="5275" explains="5274">
○注：天地以至於五行，其製作所取象也。禮義人情，其政治也。四靈者，其徵報也。此則《春秋》始於元，終於麟，包之矣。呂氏說《月令》而謂之「春秋」，事類相近焉。量，猶分也。鬼神，謂山川也，山川助地通氣之象也。器，所以操事。田，人所捊治也。禮之位，賓主象天地，介僎象陰陽，四面之位象四時，三賓像三光，夫婦象日月，亦是也。○音義：柄，本又作枋，兵命反。量音亮，下同。畜，許六反，下同。治，直吏反。麟，艮人反。近，附近之近。操，七刀反。桴，薄侯反，徐音普溝反。介僎，上音界，下音遵。
		</region>
	</paragraph>
	<paragraph index="55">
		<region typus="comment" subtype="疏" id="5276" explains="5272,5273,5274,5275">
疏「故人」至「為畜」。○正義曰：此一節以前文論人稟天地五行氣性而生，此以下論稟氣性之有效驗，各依文解之。○「故人者，天地之心也」者，天地高遠在上，臨下四方，人居其中央，動靜應天地，天地有人，如人腹內有心，動靜應人也，故云「天地之心也」。王肅云：「人於天地之間，如五藏之有心矣。」人乃生之最靈，其心五藏之最聖也。○「五行之端也」者，端，猶首也。萬物悉由五行而生，而人最得其妙氣，明仁義禮智信為五行之首也。王云：「端，始。」用五行者也。○「食味」者，人既是天地之心，五行之端，故有此下之事也。五行各有味，人則並食之。○「別聲」者，五行各有聲，人則含之，皆有分別也。○「被色」者，五行各有色，人則被之以生也。被色，謂人含帶五色而生者也。五行有此三種，最為彰著，而人皆稟之以生，故為五行之端者也。然味言「食」，聲言「別」，色言「被」，各別，隨義為言也。○注「此言兼氣性之效也」。○正義曰：此並是五行彰著之事，而人氣性有之，故云「兼氣性之效也」。然前注「五行秀氣」，亦言「兼此氣性純」，而此云「氣性效」者，前明之始，此明之末，以末故云「效」。效，猶驗實也，即五味五聲五色，是其效也。○「故聖」至「為畜」。○「故聖人作則，必以天地為本」，則，法也。本，根本也。人既是天地之心，又帶五色、五行、五味，故聖人作法，必用天地為根本也。祭帝於郊，祭社於國，是用天地為本也。然則自此至「四靈以為畜」，凡十句，分為三重；此至「五行以為質」七句，明聖人制教所法象也；又自「禮義」、「人情」二句，明聖人為治政之時事也；又「四靈」一句，明徵報之功也。○「以陰陽為端」者，端，猶首也。用天地為根本，又自陰陽為端首也。猶如劍戟以近柄處為根本，以鋒杪為端首也。聖人製法，左右法陰陽，及賞以春夏，刑以秋冬，是法陰陽為端首也。○「以四時為柄」者，春生夏長，秋斂冬藏，是法四時為柄也。劍戟須柄而用之，聖人為教象，須法四時而通也。○「以日星為紀」者，紀，綱紀也。日行有次度，星有四方，列宿分部昏明，敬授民時，是法日星為綱紀也。○「月以為量」者，量，猶分限也。天之運行，每三十日為一月，而聖人制教，亦隨人之才分，是法月為教之限量也。○「鬼神以為徒」者，鬼神，謂山川鬼神，助地以通氣，是以為地之徒屬，聖王象之，樹立群臣，助已以施教，為已徒屬也。○「五行以為質」者，質，體也。五行循回不停，週而復始，聖人為教，亦循還復始，是法五行為體也。○「禮義以為器」者，此以下二句，明聖人為治政時事也。上既有法象為先，故可執禮義為器用，如農夫之執耒耜也。○「人情以為田」者，禮義以為器，可耕於人情。人情得禮義之耕，如田得耒耜之耕也。○「四靈以為畜」者，此一句明徵報也。聖人既法象天地，用禮義耕人情，故獲天地應以徵報也。四靈並至，聖人畜之，如人養牛馬為畜。然「自天地為本」至此凡十句，上四句皆以「以」字在於事上，從「月以為量」以下六句，「以」字置於事下者，上明天道，事遠，故「以」字在事上，連於天也；後明地道，事近，故「以」字居下，欲連於人。按前經云「人者，天地之德，陰陽之交，鬼神之會，五行之秀氣」，備論四者，此經云「天秉陽」，覆說天有日星；次經云「地秉陰」，地有四時，並有月也；次經云五行之動，覆說五行也，於前天地陰陽鬼神五行之中，唯說天地與五行，舉其大者。此經總覆前事，故云「以天地為本，以陰陽為端，以四時為柄，以日星為紀，月以為量，鬼神以為徒，五行以為質」，皆覆說前事，「禮義以為器」，覆說上「捨禮何以哉」。○「人情以為田」，覆說上人情也。○「四靈以為畜」一句，論若行以前諸事，施之得所，則四靈報應也。○注「天地」至「是也」。○正義曰：「天地以至於五行，製作所取象也」者，天地陰陽四時日星月量鬼神五行等，皆外物，非人所行，故云「所取象也」，謂聖人所法象以為教也。云「禮義人情，其政治也」者，此是人親自行，故云「其政治」，謂聖人行之為政，以治天下也。云「此則《春秋》始於元，終於麟，包之矣」者，言此一經初以天地為本，終以四靈為畜，是當《春秋》始於元年，終於獲麟也。「包之」者，謂《春秋》元年以後，獲麟以前，包籠此天地陰陽四時星辰日月之等。按《春秋》書「元年，春，王，正月，公即位」，為五始。元者，氣之始，則天地也。春者，四時之始，則四時也。王者，政教之始，則禮義也。正月者，十二月之始，則月以為量也。公即位者，即一國之始，亦禮義也。熊氏云：「《春秋》書『郊祭天』，是天也。書『地震』，是地也。書『冬無冰』，是陽也。書『大雨雹』，是陰也。書『春夏秋冬』，是四時也，又四時陰陽也。隱元年，『公子益師卒』，公不與小斂，故不書『日』。《春秋》記事皆書『日』，是日也。莊七年，『恆星不見』，是星也。《春秋》記事皆有『月』，是月也。僖十四年，『沙鹿崩』；成五年，『梁山崩』：是鬼神也。桓二年，『取郜大鼎』，是金也。成十六年，『雨木冰』，是木也。桓元年秋，『大水』，是水也。宣十六年，『成周宣榭火』，是火也。莊二十九年，『城諸及防』是土也。金木水火土，即五行也。《春秋》得禮則褒，失禮則貶，是禮義也。恆元年，『公即位』，先君被弒而行即位，安忍其喪？其情惡也。莊元年不書『即位』，文姜出，不忍行即位之禮，其情善也，此是人情也。哀十四年，『西狩獲麟』，是四靈為畜也。」云「呂氏說《月令》而謂之「春秋」，事類相近焉」者，呂氏，謂呂不韋也。說十二月之令，謂為《呂氏春秋》，事之倫類，與孔子所脩《春秋》相隨近焉。《月令》亦載天地、陰陽、四時、日月、星辰、五行、禮義之屬，故云「相近」也。云「器所以操事」者，操，執也，謂操執所為之事，若手秉耒耜耕田之事，手操執之。云「田人所捊治也」者，捊，謂以手捊聚，即耕種耘鋤也，即上「污尊而抔飲」之類也。云「禮之位」至「三光」，是《鄉飲酒義》文。賓於西北象天，主於東南象地。介是賓副，坐於西南，像天嚴凝之氣，始於西南；僎是主人之觀禮者，坐於東北，像陽氣之始：是介、僎象陰陽。主人在阼階西面，賓在戶西南面，介在西階東面，僎在房戶之間南面，以四者位殊，故為「四面之位象四時」。云「三賓」者，眾賓三人，在正賓西南面，是為「三賓」也。《禮器》云「君在阼，夫人在房」，像日月也。云「亦是也」者，以禮之取象，其數非一，以無正文，故取此義而明之，故云「亦是」，言亦是法象之義也。
		</region>
	</paragraph>
	<paragraph index="56">
		<region typus="original" subtype="" id="5277" explains="">
「以天地為本，故物可舉也。
		</region>
		<region typus="comment" subtype="注" id="5278" explains="5277">
○注：物，天地所養生。
		</region>
		<region typus="original" subtype="" id="5279" explains="">
以陰陽為端，故情可睹也。
		</region>
		<region typus="comment" subtype="注" id="5280" explains="5279">
○注：情以陰陽通也。○音義：睹，丁古反。
		</region>
		<region typus="original" subtype="" id="5281" explains="">
以四時為柄，故事可勸也。
		</region>
		<region typus="comment" subtype="注" id="5282" explains="5281">
○注：事以四時成。
		</region>
		<region typus="original" subtype="" id="5283" explains="">
以日星為紀，故事可列也。
		</region>
		<region typus="comment" subtype="注" id="5284" explains="5283">
○注：事以日與星為侯，與作有次第。
		</region>
		<region typus="original" subtype="" id="5285" explains="">
月以為量，故功有藝也。
		</region>
		<region typus="comment" subtype="注" id="5286" explains="5285">
○注：藝，猶才也。十二月各有分，猶人之才各有所長也。藝或為倪。○音義：倪，五計反，視也。
		</region>
		<region typus="original" subtype="" id="5287" explains="">
鬼神以為徒，故事有守也。
		</region>
		<region typus="comment" subtype="注" id="5288" explains="5287">
○注：山川守職不移。
		</region>
		<region typus="original" subtype="" id="5289" explains="">
五行以為質，故事可復也。
		</region>
		<region typus="comment" subtype="注" id="5290" explains="5289">
○注：事下竟，復由上始也。
		</region>
		<region typus="original" subtype="" id="5291" explains="">
禮義以為器，故事行有考也。
		</region>
		<region typus="comment" subtype="注" id="5292" explains="5291">
○注：考，成也，器利則事成。
		</region>
		<region typus="original" subtype="" id="5293" explains="">
人情以為田，故人以為奧也。
		</region>
		<region typus="comment" subtype="注" id="5294" explains="5293">
○注：奧，猶主也，田無主則荒。
		</region>
		<region typus="original" subtype="" id="5295" explains="">
四靈以為畜，故飲食有由也。
		</region>
		<region typus="comment" subtype="注" id="5296" explains="5295">
○注：由，用也。四靈與羞物為群。
		</region>
	</paragraph>
	<paragraph index="57">
		<region typus="comment" subtype="疏" id="5297" explains="5277,5278,5279,5280,5281,5282,5283,5284,5285,5286,5287,5288,5289,5290,5291,5292,5293,5294,5295,5296">
疏「以天」至「由也」。○正義曰：此一節覆明前經諸事，若行諸事，治理皆應，則萬事得成也。以天地為本，故萬物可舉也。天地生養萬物，今本天地而為政教，故萬物可舉而興也。○「以陰陽為端，故人情可睹也」，人情與陰陽相通，今法陰陽為教，故人情無隱，所以可睹見也。○「以四時為柄，故事可勸也」，生長收藏，隨時無失，故民不假督勵，而事自勸成也。○「以日星為紀，故事可列也」，列，猶次第也。日中星鳥，敬授民時，無失早晚，故民事有次第也。○「月以為量，故功有藝也」，藝，猶才也。十二月限分，猶人才各有所長，聖人隨人才而教之，則人竭其才之所長而為功，故云「功有藝也」。○「鬼神以為徒，故事有守也」，山川鬼神，各有分職不移，今為教引鬼神為徒屬，則事無失業，故云「事有守也」。○「五行以為質，故事可復也」，五行週而復始，運回無窮，為教法則此，則事必不絕，故云「可復」，復，反也。○「禮義以為器，故事行有考也」，考，成也。工欲善其事，必先利其器，若治國用禮義為器，是器之利者，故所治之事，行必有成也。○「人情以為田，故人以為奧也」，上「人」是人民，下「人」是聖人。奧，主也。田無主則荒廢，故用人為主。今以人情為田，用聖人以為田主，則人情不荒廢也。○「四靈以為畜，故飲食有由也」，由，用也。靈是眾物之長，長既至為聖人所畜，則其屬並隨其長而至，得以充庖廚，是「飲食有用也」。○注「情以陰陽通也」。○正義曰：按《易．文言》云：「同聲相應，同氣相求，水流濕，火就燥。」是萬物之情，因陰陽而通也。○注「事下竟，復由上始也」。○正義曰：五行相次，終而復始，凡所營為之事，亦終而復始，故云「事下竟，復由上始也」，謂事於下終未竟了，更復從上而始也。○注「考成」至「事成」。○正義曰：考，成也，《釋詁》文。《論語》云：「工欲善其事，必先利其器。」是器利則事成也。
		</region>
	</paragraph>
	<paragraph index="58">
		<region typus="original" subtype="" id="5298" explains="">
「何謂四靈？麟、鳳、龜、龍謂之四靈。故龍以為畜，故魚鮪不淰。鳳以為畜，故鳥不獝。麟以為畜，故獸不狘。龜以為畜，故人情不失。
		</region>
		<region typus="comment" subtype="注" id="5299" explains="5298">
○注：淰之言閃也。獝、狨，飛走之貌也。失，猶去也。龜，北方之靈，信則至矣。○音義：鮪，於軌反，魚名。淰音審，徐舒冉反。矞，字又作獝，況必反。狘，況越反。閃，失冉反。
		</region>
	</paragraph>
	<paragraph index="59">
		<region typus="comment" subtype="疏" id="5300" explains="5298,5299">
疏「何謂」至「不失」。○正義曰：此一經以上有四靈之文，更復解四靈之事，故記人假問答以明四靈也。「何謂四靈？麟、鳳、龜、龍謂之四靈」者，問答四靈名也。謂之「靈」者，謂神靈。以此四獸皆有神靈，異於他物，故謂之靈。○「故龍以為畜，故魚鮪不淰」，解飲食有由之義也。淰，水中驚走也。魚鮪，從龍者，龍既來為人之畜，故其屬見人不淰然驚走也。○「鳳以為畜，故鳥不獝」，獝，驚飛也。鳥從鳳來，鳳既來為人之畜，故其屬見人不獝然驚飛也。○「麟以為畜，故獸不狘」，狘，驚走也。獸，從麟者，麟既來為人之畜，故其屬見人不狘然驚走也。○「龜以為畜，故人情不失」，以龜知人情，龜既來應人，知人情善惡，故人各守其行，其情不失也。然上三靈皆言其長來而族至，則此應云「龜以為畜，而甲族馴狎」，今獨云「其感信而至」者，與上三族相互也。此言感信，則上亦感仁義禮而至也。但因龜是知人情之易見者，故就龜而言耳。又初陳四靈，麟在初者，孔子獲麟，記者，隨時所見為先也。後列以龍為首，依四方之舊次也。○注「淰之」至「至矣」。正義曰：讀淰為閃者，淰是水中之形狀，故字從水。閃是忽有忽無，故字從門中人也。人在門，或見或不見。獝見飛而獝起，狘是狘然驚走，故云獝、狘，飛走之貌也。云「龜，北方之靈，信則至矣」者，按《月令》冬云「其蟲介」，注云：「龜鱉之屬。」則龜為水蟲，水主信，故信則至。知水主信者，《易．乾鑿度》云：「陽氣合閉信之類。」故北方水為信。水既為信，則土為知也，故《乾鑿度》云：「四時之義，皆法中央。」中央土者，可以兼四方之行，知之決也，是土為知。但水、土二行俱有信、知，故《樂緯》云：「宮致鳳皇身信，羽致幽昌身知。」又《中庸》注云：「水神則信，土神則知。」是土、水俱有信。知龜屬北方水，《大戴禮》及《樂緯》云：「介蟲三百六十，龜為長。鱗蟲三百六十龍，為長羽蟲三百六十，鳳為長。毛蟲三百六十，麟為長。」按《月令》「春，其蟲麟」，則龍屬東方木也。「夏，其蟲羽」，則鳳屬南方火也。「秋，其蟲毛」，則麟屬西方金也。按《異義》：「說《左氏》者以昭二十九年傳云：水官不脩，故龍不至。以水生木，故為脩母致子之說。故服虔注『獲麟』云：『麟，中央土獸，土為信。信，禮之子，脩其母，致其子，視明禮脩而麟至，思睿信立而白虎擾，言從父成而神龜在沼，聽聰知正則名川出龍，貌恭性仁則鳳皇來儀。』又《毛詩傳》云：『麟信而應禮。』又云：『騶虞，義獸，有至信之德則應之。』皆為以脩母致子之義也。」若鄭康成之說，則異於此，脩當方之事，則當方之物來應。故《異義》：「《公羊》說哀十四年獲麟，此受命之端，周亡失天下之異。《左氏》說麟是中央軒轅大角獸，孔子脩《春秋》者，札脩以致其子，故麟來為孔子瑞。陳欽說：麟，西方毛蟲，孔子作《春秋》有立言，西方兌，兌為口，故麟來。許慎謹按：公議郎尹更始、待詔劉更生等議石渠，以為吉凶不並，瑞災不兼。今麟為周亡天下之異，則不得為瑞，以應孔子至，玄之暗也。」《洪範》五事，二曰言。言作從，從作乂。乂，治也。言於五行屬金。孔子時，周道衰亡，已有聖德，無所施用，作《春秋》以見志，其言少從，以為天下法，故應以金獸性仁之瑞，賤者獲之，則知將有庶人受命而行之。受命之徵已見，則於周將亡，事勢然也。興者為『立言』之說密也。「如鄭此說，從陳欽之義，以孔子有立言之教，故致其方毛蟲。熊氏申鄭義云：「若人臣官脩，則脩母致子之應，《左氏》之說是也，若人君脩其方，則當方來應。孔子脩《春秋》為素王法以立言，故西方毛蟲來應，未知然否，且具錄焉。或以脩母致子，康成所以不用也。故《異義》：「《公羊》說麟，木精，《左氏》說麟，中央軒轅大角之獸，陳欽說麟是西方毛蟲。許慎謹按：《禮運》云麟、鳳、龜龍謂之四靈。龍，東方也。虎，西方也。鳳，南方也。龜，北方也。麟，中央也。」鄭駮云：「古者聖賢言事亦有效，三者取象天地人，四者取象四時，五者取象五行。今云麟鳳龜龍謂之四靈，是則當四時明矣。虎不在靈中，空言西方虎者，麟中央得，則無近誣乎？」如鄭此言，是麟非土精，無脩母致子之義也。四靈配四方，如上所說，若其取象，理有多途，虎雖屬西方，以其淺毛，得屬中央土也。故《月令》「中央土，其蟲裸。」注云「虎豹之屬恆淺毛，又於陰陽虎屬寅」是也。麟屬東方，取其性仁，則屬木也，故《公羊》說「麟者，木精」。鄭云：「金九以木八為妻，金性義，木性仁。得陽氣，性似父，得陰氣，性似母。麟，毛蟲，得木八之氣而性仁。」《鶡冠子》云：「麟，北方玄枵之獸。」是取象不一也。鳳屬南方，亦屬中央，故《樂緯》云「官致鳳皇」是也，龜屬北方，亦屬東方，《五行傳》云「一曰貌，時有龜孽」是也。龍屬東方，亦屬天，《五行傳》云「皇之不極，則有龍蛇之孽」是也。《五行傳》又云：「二曰言，時則有介蟲之孽；三曰視，時則有裸蟲之孽。」是取象既多，理非一概。今以煩而無用，故不備言其數也。《釋獸》云：「&lt;鹿吝&gt;，麇身，牛尾，一角。」京房《易傳》云：「麟，麇身，牛尾，馬蹄，有五采，腹下黃，高丈二。」《廣雅》云：「麒麟，狼頭，肉角，含仁懷義，音中鐘呂，行中規矩，游必擇地，詳而後處，不履生蟲，不折生草，不群居，不侶行，不入檻檻阱，不入羅網，文章斌斌，故呼為大角之獸也。」
		</region>
	</paragraph>
	<paragraph index="60">
		<region typus="original" subtype="" id="5301" explains="">
「故先王秉蓍龜，列祭祀，瘞繒，宣祝嘏辭說，設制度。故國有禮，官有御，事有職，禮有序。
		</region>
		<region typus="comment" subtype="注" id="5302" explains="5301">
○注：皆卜筮所造置也。埋牲曰瘞，幣帛曰繒。宣猶揚也。繒或作贈。○音義：蓍音尸。瘞，於例反，一音於器反。繒，本又作增，同，似仍反，又則登反，又似登反。○音義：故先王患禮之不達於下也。患下不信也。
		</region>
	</paragraph>
	<paragraph index="61">
		<region typus="comment" subtype="疏" id="5303" explains="5301,5302">
疏「故先」至「有序」。○正義曰：此一節論上既言龜知人情，故此言卜筮所造置之事，故先王有事，秉蓍龜。龜既知人情，因美龜德也。先王聖人，將有大事，必秉執蓍龜而問吉凶。言蓍者，凡卜皆先筮，故兼言之也。○「列祭祀」，自此至「禮有序」，皆秉蓍龜事也。陳列祭祀，謂郊廟以下，皆用卜筮也。○「瘞繒」者，瘞，埋也，謂祀地埋牲也。《祭法》云：「瘞埋於泰折，祭地也。」幣帛曰繒，繒之言贈也，謂埋告又贈神也。○「宣祝嘏辭說」，宣，揚也。祝嘏有舊辭，更宣揚告神也。○「設制度」者，謂造宮室城隍車旗之屬也。○「故國有禮」者，上諸事既並用卜筮，故國家必有其禮也。○「官有御」者，國既有禮，故百官各御其事也。○「事有職」者，官既有御，故百事各有職主也。○「禮有序」者，凡所行禮，皆有次序也。
		</region>
	</paragraph>
	<paragraph index="62">
		<region typus="original" subtype="" id="5304" explains="">
「故先王患禮之不達於下也」。
		</region>
		<region typus="comment" subtype="注" id="5305" explains="5304">
○注：患下不信也。
		</region>
	</paragraph>
	<paragraph index="63">
		<region typus="comment" subtype="疏" id="5306" explains="5304,5305">
疏○正義曰：此一經為下生文，雖並用卜筮，而民下猶未見信，先王患之，更為下諸事，使達下也。
		</region>
	</paragraph>
	<paragraph index="64">
		<region typus="original" subtype="" id="5307" explains="">
「故祭帝於郊，所以定天位也；祀社於國，所以列地利也；祖廟，所以本仁也；山川，所以儐鬼神也；五祀，所以本事也。故宗祝在廟，三公在朝，三老在學，王前巫而後史，卜筮瞽侑皆在左右。王中心無為也，以守至正。
		</region>
		<region typus="comment" subtype="注" id="5308" explains="5307">
○注：此所以達禮於下也。教民尊神，慎居處也。宗，宗人也。瞽，樂人也。有，四輔也。○音義：儐，皇音儐，敬也，舊必信反。朝，直遙反，下同。筮，巿制反。瞽音古。侑音又。
		</region>
	</paragraph>
	<paragraph index="65">
		<region typus="comment" subtype="疏" id="5309" explains="5307,5308">
疏「故宗」至「至正」。○正義曰：此一節論上云「禮有序」，故記人因說禮須達下之事。○「故祭帝於郊，所以定天位也」者，天子至尊，而猶祭於郊，以行臣禮而事天也，是欲使嚴上之禮達於下。天高在上，故云「定天位也」，亦即是必本於天也。○「祀社於國，所以列地利也」者，天子至尊，而猶自祭社，欲使報恩之禮達於下也。地出財，故云「列地利也」，亦即是命降於社之謂殽地也。○「祖廟，所以本仁也」者，王在宗廟，以子禮事尸，是欲使仁義之教達於下也，亦即降於祖廟之謂仁義。○「山川，所以儐鬼神也」者，王自祭山川，是欲使儐敬鬼神之教達於下也。儐，敬也，亦即是降於山川之謂興作也。○「五祀，所以本事也」者，王自祭五祀，是欲使本事之教達於下也。五祀是制度，故云「本事也」，亦即是降於五祀之謂制度也。○「故宗祝在廟」者，前明因事鬼神，使禮達於下，此明因委於人，使禮達於下也。宗，宗伯也。祝，大祝也。王在宗廟，則委於宗、祝，示不自專以達下也。○「三公在朝」者，在朝職事，則委在三公也。○「三老在學」者，乞言則受之三老。○「王前巫」者，若王吊臨，則前委於巫也。○「而後史」者，動則左史書之，言則右史書之，不敢為非也。既言「前巫」，故云「後史」也。○「卜筮瞽侑，皆在左右」者，卜筮主決疑。瞽是樂人，主和也。侑是四輔，典於規諫者也。示不自專，故並置左右也。○「王中心無為也，以守至正」者，既祭祀尊神及委任得人，故中心無為，以守至正之道也。○注「此所」至「輔也」。○正義曰：自「祭帝於郊」至「五祀，所以本事」，是祭祀尊神也。自「宗祝在廟」至「皆在左右」，是慎居處也。左輔右弼，前疑後承，皆侑勸人君為善，故以侑為輔。其四輔之義，已具於《文王世子》。
		</region>
	</paragraph>
	<paragraph index="66">
		<region typus="original" subtype="" id="5310" explains="">
「故禮行於郊，而百神受職焉；禮行於社，而百貨可極焉；禮行於祖廟，而孝慈服焉；禮行於五祀，而正法則焉。
		</region>
		<region typus="comment" subtype="注" id="5311" explains="5310">
○注：言信得其禮，則神物與人皆應之。百神，列宿也。百貨，金玉之屬。○音義：應，應對之應。宿音秀。
		</region>
		<region typus="original" subtype="" id="5312" explains="">
故自郊社、祖廟、山川、五祀，義之脩而禮之藏也。
		</region>
		<region typus="comment" subtype="注" id="5313" explains="5312">
○注：脩猶節也。藏，若其城郭然。○音義：藏，如字，徐才浪反。
		</region>
	</paragraph>
	<paragraph index="67">
		<region typus="comment" subtype="疏" id="5314" explains="5310,5311,5312,5313">
疏「故禮」至「藏也」。○正義曰：此一節論上文禮既達於下，有功而見徵應。○「故禮行於郊，而百神受職焉」者，百神，天之群神也。王郊天備禮，則星辰不忒，故云「受職」。○「禮行於社，而百貨可極焉」者，王祀社盡禮，則五穀豐稔，金玉露形，盡為國家之用，故云「可極焉」。○「禮行於祖廟，而孝慈服焉」者，王祭廟盡禮，而天下皆服行孝慈也。《詩》云「無思不服」是也。王云：「孝慈之道，為遠近所服也。」○「禮行於五祀，而正法則焉」者，王祭五祀以禮，而天下法則各得其正也。然前有山川興作，此不言者，法則之事包之也。「故自郊社、祖廟、山川、五祀，義之脩而禮之藏也」，此經覆說祭在上諸神，是義之脩飾禮之府藏也。
		</region>
	</paragraph>
	<paragraph index="68">
		<region typus="original" subtype="" id="5315" explains="">
「是故夫禮必本於大一，分而為天地，轉而為陰陽，變而為四時，列而為鬼神。其降曰命。
		</region>
		<region typus="comment" subtype="注" id="5316" explains="5315">
○注：聖人像此，下之以為教令。○音義：大音泰，下注同。
		</region>
		<region typus="original" subtype="" id="5317" explains="">
其官於天也。
		</region>
		<region typus="comment" subtype="注" id="5318" explains="5317">
○注：官，猶法也。此聖人所以法於天也。
		</region>
	</paragraph>
	<paragraph index="69">
		<region typus="comment" subtype="疏" id="5319" explains="5315,5316,5317,5318">
疏「是故」至「天也」。○正義曰：此一節論上言禮既藏於郊社天地之中，是故制禮必本於天以為教也。○「必本於大一」者，謂天地未分，混沌之元氣也。極大曰大，未分曰一，其氣既極大而未分，故曰大一也。禮理既與大一而齊，故制禮者用至善之大理以為教本，是本於大一也。○「分而為天地」者，混沌元氣既分，輕清為天在上，重濁為地在下，而制禮者法之，以立尊卑之位也。○「轉而為陰陽」者，天地二形既分，而天之氣運轉為陽，地之氣運轉為陰。而制禮者，貴左以象陽，貴右以法陰。又因陽時而行賞，因陰時而行罰也。○「變而為四時」者，陽氣則變為春夏，陰氣則變為秋冬，而制禮者，吉禮則有四面之坐，凶時有恩理節權，是法四時也。○「列而為鬼神」者，鬼神，謂生成萬物鬼神也。四時變化，生成萬物，皆是鬼神之功。聖人制禮，則陳列鬼神之功以為教也。○「其降曰命」者，降，下也。言聖人制禮，皆仰法「太一」以下之事，而下之以為教命也。○「其官於天也」者，結之也。官，猶法也。言聖人所以下為教命者，皆是取法於天也。
		</region>
	</paragraph>
	<paragraph index="70">
		<region typus="original" subtype="" id="5320" explains="">
「夫禮必本於天，
		</region>
		<region typus="comment" subtype="注" id="5321" explains="5320">
○注：本於大一與天之義。
		</region>
		<region typus="original" subtype="" id="5322" explains="">
動而之地，
		</region>
		<region typus="comment" subtype="注" id="5323" explains="5322">
○注：後法地也。
		</region>
		<region typus="original" subtype="" id="5324" explains="">
列而之事，
		</region>
		<region typus="comment" subtype="注" id="5325" explains="5324">
○注：後法五祀。五祀所以本事也。
		</region>
		<region typus="original" subtype="" id="5326" explains="">
變而從時，
		</region>
		<region typus="comment" subtype="注" id="5327" explains="5326">
○注：後法四時。
		</region>
		<region typus="original" subtype="" id="5328" explains="">
協於分藝，
		</region>
		<region typus="comment" subtype="注" id="5329" explains="5328">
○注：協，合也。言禮合於月之分，猶人之才也。○音義：合於月之分，本或作「日月之分」。「日」，衍字。
		</region>
		<region typus="original" subtype="" id="5330" explains="">
其居人也曰養，
		</region>
		<region typus="comment" subtype="注" id="5331" explains="5330">
○注：養，當為「義」字之誤也。下之則為教令，居人身為義。《孝經說》曰：「義由人出。」○音義：養音義，出注。
		</region>
		<region typus="original" subtype="" id="5332" explains="">
其行之以貨力、辭讓、飲食、冠、昏、喪、祭、射、御、朝、聘。
		</region>
		<region typus="comment" subtype="注" id="5333" explains="5332">
○注：貨，摯幣庭實也。力，筋骸強者也，不則偃罷。○音義：冠，古亂反。摯，本又作贄，音至。罷音皮。
		</region>
	</paragraph>
	<paragraph index="71">
		<region typus="comment" subtype="疏" id="5334" explains="5320,5321,5322,5323,5324,5325,5326,5327,5328,5329,5330,5331,5332,5333">
疏「夫禮」至「朝聘」。○正義曰：此一節論上本說禮從天地四時五行而生也，而教於人，故此以下，論人用之以行刑罰冠昏朝聘之等，皆得其宜也。○「夫禮必本於天」，謂本於大一與上天也。謂行至誠大道，是本大一，效天降命，是本於天也。○「動而之地」，祀社於國是也。○「列而之事」，謂五祀，即「五祀，所以本事」是也。○「變而從時」，時，四時也。則四時以為柄是也。○「協於分藝」，協，合也；分，是日月之量也；藝，人之才也。言制禮以月為量，合人才之長短也。○「其居人也曰養」者，養，宜也。言制度以上諸事之禮，居人中身，則人得其宜也。○「其行」至「朝聘」，此皆居人身曰義之禮也，謂諸禮皆須義行，故云「行」也。貨，庭實也。力，筋力，拜伏也。辭讓，賓主三辭三讓。飲食，饗食之屬也。冠，二十成人而冠。昏，三十而取。射，五射。御，五馭。朝，五年朝及諸侯自相朝相見之禮。聘，謂比年一小聘，三年一大聘。言人若有義在身，則能行此諸禮也。○注「養當」至「人出」。○正義曰：知「養當為義」者，以上云「義之脩，禮之藏」，下云聖人「陳義以種之」，又云「義者，藝之分，仁之節」，故知「養當為義」也。按《聖證論》王肅以下云：「獲而弗食，食而弗肥，字宜曰養。」《家語》曰：「其居人曰養。」鄭必破為義者，馬昭云：「立人之道曰仁與義。又此云『禮義者，人之大端』，下每云『義』，故知『養當為義』也。」張融謹案：「亦從鄭說。」云「下之則為教令；居人身為義」者，鄭為此注，欲明改養為義之意，言法天地山川，下教於民者，則為教令；法天地山川，居在人身之中者，則為義事，是不得為養也。引「《孝經說》曰：義由人出」者，證義從人身而出也。
		</region>
	</paragraph>
	<paragraph index="72">
		<region typus="original" subtype="" id="5335" explains="">
「故禮義也者，人之大端也。所以講信修睦，而固人之肌膚之會，筋骸之束也。所以養生送死，事鬼神之大端也。所以達天道順人情之大竇也。
		</region>
		<region typus="comment" subtype="注" id="5336" explains="5335">
○注：竇，孔穴也。○音義：竇音豆。
		</region>
		<region typus="original" subtype="" id="5337" explains="">
故唯聖人為知禮之不可以已也，故壞國，喪家、亡人，必先去其禮。
		</region>
		<region typus="comment" subtype="注" id="5338" explains="5337">
○注：言愚者之反聖人也。○音義：壞音怪，又呼怪反。喪，息浪反。
		</region>
	</paragraph>
	<paragraph index="73">
		<region typus="comment" subtype="疏" id="5339" explains="5335,5336,5337,5338">
疏「故禮」至「其禮」。○正義曰：此一節論上文說禮為治理之本，故今說禮不可去之事。○注「竇，孔穴也」。○正義曰：按哀元年《左傳》云「逃出自竇」，又「篳門閨竇」，是竇孔穴也。孔穴開，通人之出入。禮義者，亦是人之所出入，故云「達天道順人情之大竇也」。
		</region>
	</paragraph>
	<paragraph index="74">
		<region typus="original" subtype="" id="5340" explains="">
故禮之於人也，猶酒之有□也，君子以厚，小人以薄。
		</region>
		<region typus="comment" subtype="注" id="5341" explains="5340">
○注：皆得以為美味，性善者醇耳。○音義：□，魚列反。醇，巿春反。
		</region>
	</paragraph>
	<paragraph index="75">
		<region typus="comment" subtype="疏" id="5342" explains="5340,5341">
疏「故禮」至「以薄」。○正義曰：此一節論上云禮不可去，故次云禮之在人有厚薄之事。○「禮之於人也，猶酒之有□也」者，禮不可以已之，故在人，譬如釀酒，須用麴□則成酒，無麴□則酒不成，人無禮則敗壞也。○「君子以厚，小人以薄」者，君子，譬精米嘉器也。小人，譬粗米弊器。言譬如釀酒，共用一麴，分半，持釀精美嘉器，則其味醇和，一半釀粗米弊器，則其味醨薄。亦猶如禮，自是一耳，行之自有厚薄，若君子性識純深，得禮而彌深厚，小人智慮淺薄，得禮自虛薄者，也。
		</region>
	</paragraph>
	<paragraph index="76">
		<region typus="original" subtype="" id="5343" explains="">
「故聖王修義之柄、禮之序，以治人情。
		</region>
		<region typus="comment" subtype="注" id="5344" explains="5343">
○注：治者，去瑕穢，養菁華也。○音義：菁，子丁反。
		</region>
		<region typus="original" subtype="" id="5345" explains="">
故人情者，聖王之田也，修禮以耕之，
		</region>
		<region typus="comment" subtype="注" id="5346" explains="5345">
○注：和其剛柔。
		</region>
		<region typus="original" subtype="" id="5347" explains="">
陳義以種之，
		</region>
		<region typus="comment" subtype="注" id="5348" explains="5347">
○注：樹以善道。
		</region>
		<region typus="original" subtype="" id="5349" explains="">
講學以耨之，
		</region>
		<region typus="comment" subtype="注" id="5350" explains="5349">
○注：存是去非類也。○音義：耨，奴豆反，鉏也。
		</region>
		<region typus="original" subtype="" id="5351" explains="">
本仁以聚之，
		</region>
		<region typus="comment" subtype="注" id="5352" explains="5351">
○注：合其所盛。○音義：盛，巿正反，又音成。
		</region>
		<region typus="original" subtype="" id="5353" explains="">
播樂以安之。
		</region>
		<region typus="comment" subtype="注" id="5354" explains="5353">
○注：感動使之堅固。
		</region>
		<region typus="original" subtype="" id="5355" explains="">
故禮也者，義之實也。協諸義而協。
		</region>
		<region typus="comment" subtype="注" id="5356" explains="5355">
○注：協，合也。合禮於義，則與義合，不乖剌。○音義：剌，力達反，本或作制。
		</region>
		<region typus="original" subtype="" id="5357" explains="">
則禮雖先王未之有，可以義起也。
		</region>
		<region typus="comment" subtype="注" id="5358" explains="5357">
○注：以其合於義，可以義起作。
		</region>
		<region typus="original" subtype="" id="5359" explains="">
義者，藝之分，仁之節也。
		</region>
		<region typus="comment" subtype="注" id="5360" explains="5359">
○注：藝，猶才也。
		</region>
		<region typus="original" subtype="" id="5361" explains="">
協於藝，講於仁，得之者強。
		</region>
		<region typus="comment" subtype="注" id="5362" explains="5361">
○注：有義則人服之也。
		</region>
		<region typus="original" subtype="" id="5363" explains="">
仁者，義之本也，順之體也，得之者尊。
		</region>
		<region typus="comment" subtype="注" id="5364" explains="5363">
○注：有人則人仰之也。
		</region>
	</paragraph>
	<paragraph index="77">
		<region typus="comment" subtype="疏" id="5365" explains="5343,5344,5345,5346,5347,5348,5349,5350,5351,5352,5353,5354,5355,5356,5357,5358,5359,5360,5361,5362,5363,5364">
疏「故聖」至「者尊」。正義曰：此一節論因上君子小人厚薄不同，故此論聖人脩禮義治人情，以至大順也，各依文解之。○「故聖王脩義之柄」者，柄，操也。謂執持而用者，謂脩理義之要柄，脩理禮之次序，以治正人情，使去其瑕穢之惡，養其菁華之善也。○「故人情者，聖王之田也」者，土地是農夫之田，人情者亦是聖王之田也。○「脩禮以耕之」者，農夫之田，用耒耜以耕之，和其剛柔。聖人以禮耕人情，正其上下。○「陳義以種之」者，農夫耕田既畢，以美善種子而種之。聖王以禮正人情既畢，用此善道而教之。○「講學以耨之」者，農夫種苗既畢，勤力耘鋤，去草養苗，則苗善矣。聖王以善道教民既畢，又須講說學習以勸課之，存是去非，則善也。○「本仁以聚之」者，農夫既勤耘耨，苗稼成孰，當本此仁恩愛惜之心，以聚集所收，勿令浪為費散，聖王勸課行善既畢，本此仁恩和親聚集善道，使不廢棄也。○「播樂以安之」者，播，布也。農夫收穫既畢，布其歡樂之心，共相飲食以安美之。聖王既勸民善道備足，又說樂感動，使其勤行善道，保寧堅固也。○「故禮也者，義之實也」，前既明禮耕義種仁聚之，今此以下，廣明上三者相須也。此明禮義相須，禮是造物，為實，義以脩飾，為禮之華，故云「禮也」者，義之實也」。○「協諸義而協」者，協，合也。諸，之也。今將此禮合會於義，謂以禮比方於義而協，謂禮與義相協會也。○「則禮雖先王未之有，可以義起也」者，起，作也。禮既與義合，若應行禮，而先王未有舊禮之制，則便可以義作之，如將軍文子之子是也。先無其禮，臨時以義斷之，垂涕洟待賓於廟，是其以義而作禮也。庾云：「謂先王制禮，雖所未有，而此事亦合於義，則可行之以，義與禮合也。」○「義者，藝之分，仁之節也」者，此明仁須義也。義者，裁斷合宜也。藝，才也。仁，施也。人有才能，又有仁施。若非義裁斷則過失，故用義乃得分節也。此唯明仁須義，而云「才」者，因明一切皆須義斷。庾云：「藝者審其分，仁者宜得節，皆須義以斷之。」是義為藝之分，仁之節，明義之貴也。○「協於藝」者，斷才得分，即是義能合藝也。○「講於仁」者，講，猶明也。使仁得節，是義能明於仁也。○「得之者強」者，若能得才分仁節之理，則是豪強，為眾所畏服也。○「仁者，義之本也」者，上云「義者，藝之分，仁之節」，明義能與仁為節；此言「仁者，義之本」，謂仁能與義作本。○「順之體也」者，仁者施生，故為順之體也。○「得之者尊」，既能施生，又為順體，故為人所尊仰也。但義主斷割，能服於人，故得義者強。仁是恩施，眾所敬仰，故得仁者尊也。○注「協合」至「乖剌」。○正義曰：「合禮於義」，解經「協諸義」。「則與義合」者，解經「而協」也。云「合禮於義」者，謂將禮比方於義。云「則與義合」者，言禮與義相合，不乖剌也。禮所以與義合者，禮者，體也。統之於心，行之合道，謂之禮也。義者，宜也，行之於事，各得其宜，謂之義也。是禮據其心，義據其事，但表裡之異，意不相違，故禮與義合也。○注「以其」至「起作」。正義曰「云以其合於義」者，謂此禮以其合會於義，故雖當無禮，臨事制宜而行禮，是可以義起作也。衛將軍文子之子，既除喪而後越人來吊，於時無除喪後受吊之禮，主人乃量事制宜，練冠垂涕洟，待於廟而受吊，是以義而起作此禮也。
		</region>
	</paragraph>
	<paragraph index="78">
		<region typus="original" subtype="" id="5366" explains="">
「故治國不以禮，猶無耜而耕也。
		</region>
		<region typus="comment" subtype="注" id="5367" explains="5366">
○注：無以入也。○音義：耜音似。
		</region>
		<region typus="original" subtype="" id="5368" explains="">
為禮不本於義，猶耕而弗種也。
		</region>
		<region typus="comment" subtype="注" id="5369" explains="5368">
○注：嘉穀無由生也。○音義：種，之用反。不，亦作弗，何休注《公羊》云：「弗者，不之深也。」下皆放此。
		</region>
		<region typus="original" subtype="" id="5370" explains="">
為義而不講之以學，猶種而弗耨也。
		</region>
		<region typus="comment" subtype="注" id="5371" explains="5370">
○注：苗不殖，草不除。
		</region>
		<region typus="original" subtype="" id="5372" explains="">
講之以學，而不合之以仁，猶耨而弗穫也。
		</region>
		<region typus="comment" subtype="注" id="5373" explains="5372">
○注：無以知收之豐荒也。○音義：獲，戶郭反。收，如字，又手又反。
		</region>
		<region typus="original" subtype="" id="5374" explains="">
合之以仁，而不安之以樂，猶獲而弗食也。
		</region>
		<region typus="comment" subtype="注" id="5375" explains="5374">
○注：不知味之甘苦。
		</region>
		<region typus="original" subtype="" id="5376" explains="">
安之以樂，而不達於順，猶食而弗肥也。
		</region>
		<region typus="comment" subtype="注" id="5377" explains="5376">
○注：功不見也。○音義：見，賢遍反。
		</region>
		<region typus="original" subtype="" id="5378" explains="">
四體既正，膚革充盈，人之肥也。父子篤，兄弟睦，夫婦和，家之肥也。大臣法，小臣廉，官職相序，君臣相正，國之肥也。天子以德為車，以樂為御，諸侯以禮相與，大夫以法相序，士以信相考，百姓以睦相守，天下之肥也。是謂大順。大順者，所以養生，送死、事鬼神之常也。
		</region>
		<region typus="comment" subtype="注" id="5379" explains="5378">
○注：常謂皆有禮，用無匱乏也。車或為居。
		</region>
		<region typus="original" subtype="" id="5380" explains="">
故事大積焉而不苑，並行而不繆，細行而不失，深而通，茂而有間，連而不相及也，動而不相害也。此順之至也。
		</region>
		<region typus="comment" subtype="注" id="5381" explains="5380">
○注：言人皆明於禮，無有蓄亂滯合者，各得其分，理順其職也。○音義：苑，於粉反，積也。繆音謬。畜，丑六反。
		</region>
		<region typus="original" subtype="" id="5382" explains="">
故明於順，然後能守危也。
		</region>
		<region typus="comment" subtype="注" id="5383" explains="5382">
○注：能守自危之道也。君子居安如危，小人居危如安，《易》曰：「危者安其位。」
		</region>
	</paragraph>
	<paragraph index="79">
		<region typus="comment" subtype="疏" id="5384" explains="5366,5367,5368,5369,5370,5371,5372,5373,5374,5375,5376,5377,5378,5379,5380,5381,5382,5383">
疏「故治」至「危也」。○正義曰：此以下顯前譬也。人君治人情若無禮，猶農夫耕而無耜也。○「為禮不本於義，猶耕而弗種也」者。治國雖用禮，不本其所宜，如農夫徒耕而不下種子也。○「為義而不講之以學，猶種而弗耨也」者，治國雖用善道所宜，而不更為講學，使民知其理道，如農夫雖種嘉穀而不耘壅，則苗不滋茂厚實也。○「講之以學，而不合之以仁，猶耨而弗獲也」者，治國雖講之以學，而不聚其仁行者，如農夫雖耘壅成熟，而不收穫取之也。○「合之以仁，而不安之以樂，猶獲而弗食也」者，治國雖聚仁，若不奏樂和之，則仁心不堅，如農夫雖聚穀而不食，則甘穀空失也。○「安之以樂而不達於順，猶食而弗肥也」者，前陳聖人禮耕以至安樂，今顯譬農夫耒耜以至食之，其事相似。今更欲設譬以人身之肥，譬家國禮足，聖人為教，反覆相明，正在此矣。言雖奏樂於仁人而不使知達至順之理，亦為未善，猶如人雖食五味，而調和溫清不順，則雖食不肥也。○「四體」至「常也」。○音義：此一節明人及國家天下等皆悉肥盛，所以養生送死，常事鬼神。○「膚革充盈」者，膚是革外之薄皮，革是膚內之厚皮革也。○「天子以德為車，以樂為御」，率土皆達順，故合天下之肥也。「天子以德為車」，謂用孝悌以自載也。德，孝悌也。「以樂為御」，謂用要道以行之。樂，要道也。行孝悌之事須禮樂，如車行之須人御也。○「大順者，所以養生、送死、事鬼神之常也」者，前雖明國家之順，而皆局有條目，而順理廣被，無所不在，此更總說其事也。一切生死鬼神，無不用順為常也。故孔子答孟武伯問「無違」之言，云「生事之以禮，死葬之以禮」是也。養生、送死、事鬼神，無違道之常也。○「故事」至「危也」。○音義：皇氏云：「事大積焉而不苑者，既用順為常，事無苑滯。」事大者，天子事也，雖復萬機輻湊，而應之有次序，不使苑積也。○「並行而不繆」者，並行，謂諸侯來朝也。既四方隨時貢賦有序，雖並列俱陳，而不錯繆也。○「細行而不失」者，謂大夫士出聘者也。天子不遺小國之臣，是不失也。○「深而通」者，深，為九州之外也。雖地在遠荒，而皆通貢王庭，越常是也。○「茂而有間」者，謂萬國貢賦，庭實密茂，而國朝之間，自不廁雜。○音義：以國之相次，小則讓大，不相及入也。萬乘龍趨，干乘雷動，不相妨害。自「四體既正」至此，皆由王者順之至也。熊氏云：「此普據天下萬事，有大有細，有深有通，有連有動。」言人皆明禮順政事，無蓄亂滯合，各得其分理，順於其職，所以大小深淺，併合得其宜，此順之至。結自「四體既正」以下至此，並是順之至極也。○「故明於順，然後能守危也」者，上言順之至，此明順有益。「明於順，然後能守危」者，既明順道，不敢為非，則能守自危之道，謂以危戒慎而自守保也。○注「《易》曰：危者安其位」。○正義曰：此《易．上系》文也。按《易．系》乃云：「危者安其位者也，亡者保其存者也。」危者安其位，謂所以今日危亡者，正為不知畏懼，偷安其位，故致危也。引之者，證人之所居，恆須危懼也。
		</region>
	</paragraph>
	<paragraph index="80">
		<region typus="original" subtype="" id="5385" explains="">
「故禮之不同也，不豐也，不殺也，所以持情而合危也。
		</region>
		<region typus="comment" subtype="注" id="5386" explains="5385">
○注：豐、殺，謂天子及士，名位不同，禮亦異數，所以拱持其情，合安其危。○音義：殺，所戒反，徐所戒反，注同。
		</region>
		<region typus="original" subtype="" id="5387" explains="">
故聖王所以順，山者不使居川，不使渚者居中原，而弗敝也。
		</region>
		<region typus="comment" subtype="注" id="5388" explains="5387">
○注：小洲曰渚，廣平曰原。山者利其禽獸，渚者利其魚鹽，中原利其五穀，使各居其所安，不易其利勞敝之也。民失其業則窮，窮則濫。○音義：渚，之汝反。
		</region>
		<region typus="original" subtype="" id="5389" explains="">
用水、火、金、木、飲食必時。
		</region>
		<region typus="comment" subtype="注" id="5390" explains="5389">
○注：用水，謂漁人以時漁為梁，「春獻鱉蜃，秋獻龜魚」也。用火，謂《司爟》「四時變國火，以救時疾」及「季春出火」「季秋納火」也。用金，謂《丱人》「以時取金玉錫石」也。用木，謂《山虞》「仲冬斬陽木，仲夏斬陰木」。飲食，謂「食齊視春時，羹齊夏時，醬齊視秋時，飲齊視冬時」。○音義：漁音魚。鱉，必列反。蜃，石忍反。爟，古亂反。丱，革猛反，又瓜猛反，徐古猛反。夏，戶嫁反，下同。謂食，音嗣。齊，才細反，下皆同。
		</region>
		<region typus="original" subtype="" id="5391" explains="">
合男女，頒爵位，必當年德。
		</region>
		<region typus="comment" subtype="注" id="5392" explains="5391">
○注：謂《媒氏》「令男三十而取，女二十而嫁」；《司士》「稽士任，進退其爵祿」也。○音義：頒音班。當，丁浪反。媒音梅。取音娶，本又作娶。稽，古兮反。
		</region>
		<region typus="original" subtype="" id="5393" explains="">
用民必順，
		</region>
		<region typus="comment" subtype="注" id="5394" explains="5393">
○注：不奪農時。
		</region>
		<region typus="original" subtype="" id="5395" explains="">
故無水旱昆蟲之災，民無凶饑妖孽之疾。
		</region>
		<region typus="comment" subtype="注" id="5396" explains="5395">
○注：言大順之時，陰陽和也。昆蟲之災，螟螽之屬也。○音義：災音災。妖孽，又作{嶭蟲}，魚列反。妖又作祅，《說文》云：「衣服歌謠草木之怪謂之祅，禽獸蟲蝗之怪謂之{嶭蟲}。」螟，亡丁反。螽，徐音終。
		</region>
		<region typus="original" subtype="" id="5397" explains="">
故天不愛其道，地不愛其寶，人不愛其情。
		</region>
		<region typus="comment" subtype="注" id="5398" explains="5397">
○注：言嘉瑞出，人情至也。
		</region>
		<region typus="original" subtype="" id="5399" explains="">
故天降膏露，地出醴泉，山出器車，河出馬圖，鳳皇麒麟皆在郊棷，龜龍在宮沼，其餘鳥獸之卵胎，皆可俯而闚也。
		</region>
		<region typus="comment" subtype="注" id="5400" explains="5399">
○注：膏，猶甘也。器，謂若銀罋丹甑也。馬圖，龍馬負圖而出也。棷，聚草也。沼，池也。○音義：澧，本又作醴，音禮。麒麟，音其，下音慄人反。棷，素口反，徐總會反，澤也，本或作藪。沼，之紹反。卵，力管反。胎，士才反。俯音府。窺，本又作闚，去規反。甕，本又作罋，烏弄反，徐於弄反。
		</region>
		<region typus="original" subtype="" id="5401" explains="">
則是無故，
		</region>
		<region typus="comment" subtype="注" id="5402" explains="5401">
○注：非有他事使之然也。
		</region>
		<region typus="original" subtype="" id="5403" explains="">
先王能脩禮以達義，體信以達順，故此順之實也。」
		</region>
		<region typus="comment" subtype="注" id="5404" explains="5403">
○注：實，猶誠也，盡也。
		</region>
	</paragraph>
	<paragraph index="81">
		<region typus="comment" subtype="疏" id="5405" explains="5385,5386,5387,5388,5389,5390,5391,5392,5393,5394,5395,5396,5397,5398,5399,5400,5401,5402,5403,5404">
疏「故禮」至「實也」。○正義曰：此一節論上既得明順乃安位，此以下說行順以致大平之事，各依文解之。○「故禮之不同也」者，天子至士，貴賤宜順，故禮不得同也。○「不豐也」者，禮應須少，不可求多也。○「不殺也」者，禮應須多，不可殺少也。○「所以持情而合危也」者，能順序如上，故使扶持其情，合安其危，不使危也。○「故聖王所以順，山者不使居川」，既使天下皆肥，由於至順，此更廣說順也。既欲其順，本居山者，所利便於禽獸，本居川者，所利在舟楫，故聖人隨而安之，不奪宿習，不使居山之人居川也，不使渚者居中原。小洲曰渚，渚利魚鹽。廣平曰原，原利五穀。既順安之，故不使渚者徙中原。○「而弗敝也」者，必各保其業，故恆豐而不敝困也。○「用水、火、金、木、飲食必時」者，舉動皆順，故必時也。水時者，謂虞人入澤梁，及出入水之屬也。火時者，鄭注《司爟》引司農說：「以鄹子曰：春取榆柳之火，夏取棗杏之火，季夏取桑柘之火，秋取柞楢之火，冬取槐檀之火。」釋者曰：「榆柳青，故春用之。棗杏赤，故夏用之。桑柘黃，故季夏時用之。柞楢白，故秋用之。槐檀黑，故冬用之。」金謂金錫石也。木謂仲冬斬陽木，仲夏斬陰木也。「飲酒必時」者，謂「食齊視春」之屬也。○「合男女」者，《媒氏》「仲春令男三十而取，女二十而嫁」。○「頒爵位」者，頒，分也，謂《司士》「稽士任，而進退其爵祿」也。○「必當年德」者，合男女使當其年，頒爵位必當其德。年，謂男三十，女二十也。當德，謂「君十卿祿」，「下士食九人」等是也。○「用民必順」者，使之以時，不奪農務也。○「故無水旱昆蟲之災」，此論聖王用大順之道，故致陰陽和調，群瑞並至，正由順之誠實，故至於此也。○「故天不愛其道」者，此以下明天地為至順之主，下瑞應也。「四時和」，「甘露降」，是天不愛其道也。○「地不愛其寶」者，謂五穀豐，醴泉生，器車出也。○「人不愛其情」者，皆盡孝悌及越常至也。○音義：山出器車，按《禮緯．斗威儀》云：「其政大平，山車垂鉤。」注云：「山車，自然之車。垂鉤，不揉治而自圓曲。」○「河出馬圖」，按《中侯．握河紀》：「堯時受河圖，龍銜赤文綠色。」注云：「龍而形象馬，故云馬圖。」是龍馬負圖而出。又云：「伏羲氏有天下，龍馬負圖出於河，遂法之，畫八卦。」又龜書，洛出之也。○「鳳皇麒麟，皆在郊棷」，按《中侯．握河紀》云：「鳳皇巢阿閣。」今云「在郊棷」者，言鳳皇之眾，或郊棷，或阿閣也。○「其餘鳥獸之卵胎，皆可俯而窺也」者，此飲食有由也，各隨其長而至，既不獝狘，故生乳而眾多也。俯，下頭也。鳥不畏人，作巢在下，故下頭可闚其巢卵也。手撫獸背，則知有胎也。○「則是無故」者，言致此上事，則是更無他故，由先王能脩禮達義，體信達順之誠盡，故致此也。○注「器，謂若銀罋丹甑也」。○正義曰：此「銀罋丹甑」，《援神契》文。按《援神契》：「德及於天，斗極明，日月光，甘露降。德及於地，嘉禾生，蓂莢起，秬鬯出。德至八極，則景星見。德至草木，則朱草生，木連理。德至鳥獸，則鳳皇來，鸞鳥舞，麒麟臻，白虎動，狐九尾，雉白首。德至山陵，則景云出。德至深泉，則黃龍見，醴泉湧，河出龍圖，洛出龜書。」其所致群瑞非一，不可盡也。故略記之而已。
		</region>
	</paragraph>
</text>
