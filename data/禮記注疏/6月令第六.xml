<?xml version='1.0' encoding='UTF-8'?>
<text title="禮記注疏" section="月令第六" juan="6" original_title="禮記">
	<paragraph index="0">
		<region typus="original" subtype="" id="3389" explains="">
孟春之月，日在營室，昏參中，旦尾中。
		</region>
		<region typus="comment" subtype="注" id="3390" explains="3389">
○注：孟，長也。日月之行，一歲十二會，聖王因其會而分之，以為大數焉。觀鬥所建，命其四時。此云孟春者，日月會於諏訾，而斗建寅之辰也。凡記昏明中星者，為人君南面而聽天下，視時以授民事。○音義：參，析林反。中如字，徐丁仲反，後放此。長，丁丈反。諏，足俱反，又足侯，反本又作娵，同。訾，子斯反。為人，於偽反。
		</region>
	</paragraph>
	<paragraph index="1">
		<region typus="comment" subtype="疏" id="3391" explains="3389,3390">
疏「孟春」至「尾中」。○正義曰：此言孟春者，夏正建寅之月也。呂不韋在於秦世，秦以十月為歲首，不用秦正，而用夏時者，以夏數得天正，故用之也。《周禮》雖以建子為正，其祭祀田獵亦用夏正也。「日在營室」者，按《三統曆》立春，日在危十六度；正月中，日在室十四度。《元嘉歷》立春，日在危三度；正月中，日在室一度。○「昏參中」者，按《三統曆》立春，昏畢十度中，去日八十九度；正月中，昏井二度中，去日九十三度。《元嘉歷》立春，昏昴九度中，月半昏觜觿一度中。皆不昏參中者，《月令》昏明中星，皆大略而言，不與歷兆墁，但有一月之內有中者，即得載之，計正月昏參中。依《三統曆》在立春之後六日，參星初度昏得中也。但二十八宿，其星體有廣狹，相去遠近。或月節月中之日，昏明之時，前星以過於午，後星未至正南。又星有明暗，見有早晚，明者昏早見而旦晚沒，暗者則昏晚見而旦早沒，所以昏明之星，不可正依曆法，但舉大略耳。餘月昏明，從此可知。○注「孟長」至「民事」。○正義曰：《禮緯》謂庶長稱孟，故云「孟，長也「。若於人言之，庶謂孟；若於物言之，直謂長也。不取庶長之義，先儒以孟春亦謂之庶長。按《尚書．康誥》云「孟侯」，《書傳》「天子之子十八，稱孟侯」，並皆稱孟，豈亦庶長乎？先儒以孟春稱庶長者非也。云「日月之行，一歲十二會」者，日行遲，一月行二十九度半餘；月行疾，一月行天一匝三百六十五度四分度之一，過匝更行二十九度半餘，逐及於日，而與日會，所會之處謂之為辰。鄭注《周禮．大師職》云：「十一月辰在星紀，十二月辰在玄枵，正月辰在娵訾，二月辰在降婁，三月辰在大梁，四月辰在實沈，五月辰在鶉首，六月辰在鶉火，七月辰在鶉尾，八月辰在壽星，九月辰在大火，十月辰在析木。此是一歲十二會也。云「聖王因其會而分之，以為大數焉」者，聖王因其日月自然之會，而分為十二分，以為大略之數焉。所以為大略之數者，以二十九日過半，月及於日，月不可分，兩月各有二十九日，又兩月各有強半之日，合兩半而成一日，是一月有三十日，一月二十九日，一大一小之外，仍有餘分。一年十二月，六大六小，總有三百五十四日，是歲十二會之實數也。仍少十一日四分日之一，未得周天。聖王總以三百六十五日四分日之一，為十二會之大數。一會即一辰也，是一辰有三十度，十二辰總有三百六十度，餘有五度四分度之一，度別為九十六分，總五度有四百八十分又四分度之一，為二十四分，並之為五百四分，十二辰分之，各得四十二分，則是每辰有三十度九十六分度之四十二，計之日月實行一會，唯二十九分過半。若通均一歲會數，則每會有三十度九十六分度之四十二，是以分之為大數也。「此云孟春者，日月會於娵訾，而斗建寅之辰」者，娵訾是亥次之號，立春之時，日在危十六度；月半雨水之時，日在營室十四度，營室號娵訾，但星次西流，日行東轉，東西相逆。若月初之時，則日在星分之初；月半之時，則在星分之半；月終之時，在星分之末。凡十二月日之所在，或舉月初，或舉月末，皆據其大略，不細與歷數齊同。其昏明中星，亦皆如此。鬥，謂北斗，循天而轉，行建一月一辰，辰三十度九十六分度之四十二。正月建寅，二月建卯，三月建辰，四月建巳，五月建午，六月建未，七月建申，八月建酉，九月建戌，十月建亥，十一月建子，十二月建丑也。其十二辰之名，按《律歷志》云「孳萌於子」，則子，孳也。又云「紐牙於丑」，則丑，紐也。又云「引達於寅」，則寅，引也。又云「冒茆於卯」，則卯，冒也。又云「振美於辰」，則辰，振也。又云「巳盛於巳」，則巳，巳也。又云「萼佈於午」，則午，萼也。又云「昧僾於未」，則未，昧也。又云「申堅於申」，則申，堅也。又云「留孰於酉」，則酉，留也。又云「畢入於戌」，則戌，畢也。又云「該閡於亥」，則亥，該也。《律歷志》又云：「北，伏也，陽氣伏於下，於時為冬，冬，終也：萬物終藏。南，任也，陽氣任養萬物，於時為夏，夏，假也；假，大也。西，遷也，陰氣遷落萬物，於時為秋，秋者揪也：物揪斂也。東者動也，陽氣動物，於時為春，春，蠢也：物蠢生也。」云：「凡記昏明中星者，為人君南面而聽天下，視時候授民事」者，按《書緯考靈耀》云：「主春者鳥星，昏中可以種稷。主夏者心星，昏中可以種黍。主秋者虛星，昏中可以種麥。主冬者昴星，昏中則入山可以斬伐、具器械。」王者南面而坐，視四星之中者，而知民之緩急，急則不賦力役，故敬授民時，是觀時候授民事也。
		</region>
	</paragraph>
	<paragraph index="2">
		<region typus="original" subtype="" id="3392" explains="">
其日甲乙。
		</region>
		<region typus="comment" subtype="注" id="3393" explains="3392">
○注：乙之言軋也。日之行，春東從青道，發生萬物，月為之佐，時萬物皆解孚甲。自抽軋而出，因以為日名焉。乙不為月名者，君統臣功也。○音義：軋，乙八反。孚音敷。
		</region>
	</paragraph>
	<paragraph index="3">
		<region typus="comment" subtype="疏" id="3394" explains="3392,3393">
疏「其日甲乙」。○正義曰：其當孟春、仲春、季春之時，日之生養之功謂為甲乙。○注「乙之」至「功也」。○正義曰：乙、軋聲相近，故云「乙之言軋也」。云「日之行，春東從青道」者，以星辰之次謂之黃道，春時星辰西遊，黃道近西。黃道之東，謂之青道，日體不移，依舊而行，當青道之上，故云「東從青道」。云「月為之佐」者，以日月皆經天而行，月亦從青道，陰佐於陽，故云「月為之佐」。知月亦從青道者，以《緯》云「月行九道，九道者並與日同，而青道二，黃道東；赤道二，黃道南；白道二，黃道西；黑道二，黃道北；並黃道而為九道也」，並與日同也。云「萬物皆解孚甲，自抽軋而出，因以為日名焉」者，以日能生養萬物，萬物皆抽軋而生，因其抽軋，以為日功之名也。孚甲在前，抽軋在後，則應孟春甲，季春為乙。今三春總云甲乙者，孚甲抽軋，相去不遠，早生者，即孟春孚甲而抽軋也；晚生者，即季春孚甲而抽軋也。《律歷志》云「出甲於甲」，則甲是孚甲也。又云「奮軋於乙」，則乙，軋也。又云「明炳於丙」，則丙，炳也。又云「大成於丁」，則丁，成也。又云「豐茂於戊」，則戊，茂也。又云「理紀於已」，則已，理也，理謂正紀綱也。又云「改更於庚」，則庚，更也，謂物改更也。又云「悉新於辛「，則辛，新也。又云「懷任於壬」，則壬，任也。又云「陳揆於癸」，則癸，揆也，謂物之陳列可揆度也。云「乙不為月名者，君統臣功也」者，月既佐日，同有甲乙之功。今獨以甲乙為日名，不以乙為月名，故云「君統臣功」，君謂日也。日統領月之功，猶若君統領臣之功以為已功。俗本云「君統臣功」，定本云「君統功」，無臣字，義俱通也。
		</region>
	</paragraph>
	<paragraph index="4">
		<region typus="original" subtype="" id="3395" explains="">
其帝大皞，其神句芒。
		</region>
		<region typus="comment" subtype="注" id="3396" explains="3395">
○注：此蒼精之君，木官之臣，自古以來，著德立功者也。大皞，宓戲氏。句芒，少皞氏之子，曰重，為木官。○音義：大皞，上音太，後文及注「大蔟」、「太史」、「大寢」、「大室」、「大微」、「大廟」、「大祝」、「大尉」、「大宰」皆同：皞亦作昊，胡老反；大皞，宓戲也。句芒，古候反；下音亡。句芒，木正也，少皞之子曰重為之，後「句芒」皆放此。宓戲音密，又音服；戲又作虧，亦作犧，又作羲，同許宜反。重，直龍反。
		</region>
	</paragraph>
	<paragraph index="5">
		<region typus="comment" subtype="疏" id="3397" explains="3395,3396">
疏「其帝」至「句芒」。○正義曰：自「孟春之月」訖「其日甲乙」，明於天道，其事略竟。從此以下至「鴻雁來」，明聖人奉天時，及萬物節候也。故蔡邕云「法象莫大乎天地，變通莫大乎四時，縣象著明莫大乎日月」。故先建春以奉天，奉天然後立帝，立帝然後言佐，言佐然後列昆蟲之列，物有形可見，然後音聲可聞，故陳音。有音，然後清濁可聽，故言鍾律。音聲可以彰，故陳酸膻之屬也。群品以著五行，為用於人，然後宗而祀之，故陳五祀。此以上者，聖人記事之次也。「東風」以下者，效初氣之序也。二者既立，然後人君承天時行庶政，故言帝者居處之宜，衣服之制，布政之節，所明欽若昊天，然後奉天時也。○「其帝大皞」者，謂自古以來，木德之君，其帝大皞也。謂之皞者，按《異義》，《古尚書》說「元氣廣大謂之皞天」，則皞皞廣大之意，以伏犧德能同天，故稱皞。以東方生養，元氣盛大，西方收斂，元氣便小，故東方之帝謂之大皞，西方之帝謂之少皞。○「其神句芒」者，謂自古以來，主春立功之臣，其祀以為神。是句芒者，生木之官，木初生之時，句屈而有芒角，故云句芒。言大皞、句芒者，以此二人生時，木王，主春，立德立功。及其死後，春祀之時，則祀此大皞、句芒，故言也。此之言，據死後享祭之時，不論生存之日，故云「其神句芒」。句芒言其神，則大皞亦神也。大皞言帝，則句芒當云臣也。互而相通，大皞在前，句芒在後，相去縣遠，非是一時。大皞木王，句芒有主木之功，故取以相配也。○注「此蒼」至「木官」。○正義曰：蒼是東方之色，故下云「駕蒼龍，服蒼玉」。此是蒼精之君也，則東方當木行之君也。云「著德立功」者，著德謂大皞，立功謂句芒也。云「大皞宓戲氏」者，以東方立德，則謂之大皞，德能執伏犧牲，謂之伏犧，即宓戲也。《律歷志》云：「大皞作罔罟，以田漁取犧牲，故天下號曰庖犧氏。」又《帝王世紀》云：「取犧牲以供庖廚食天下，故號曰庖犧氏。」或作密戲氏者，密字誤也，當宀下著必，是古之伏字。按《帝王世紀》云：「大皞帝庖犧氏，風姓也。母曰華胥，遂人之世，有大人之跡出於雷澤之中，華胥履之，生庖犧於成紀，蛇身人首，有聖德，為百王先。帝出於震，未有所因，故位在東主春，像日之明，是以稱大皞，一號黃熊氏。」云「少皞氏之子曰重，為木官」者，按昭二十九年《左傳》蔡墨云，「少皞氏有四叔：曰重，曰該，曰脩，曰熙」，重為句芒，該為蓐收，脩及熙為玄冥」，「顓頊氏有子曰犁，為祝融。共工氏有子曰句龍，為后土」，是重為句芒。若然，按《楚語》云：「重為南正司天，犁為火正司地。」所以又為南正、火正不同者，蓋重為木正，兼為南正司天；犁為火正，兼為北正司地，故韋昭注《國語》云「火當為北，重既顓頊時為南正」。按《楚世家》高辛氏誅重、犁，依帝系，顓頊、高辛各有一人為帝，則重既事顓頊，又事高辛，鄭則依《命歷序》，以顓頊傳九世，帝嚳傳十世，則重何得事顓頊又事高辛者？師解「重，人號。雖子孫皆號曰重，猶若羿為堯時射官，至夏后相之時，猶有羿也」。自古以來，紀君臣之號，按昭十七年《左傳》云「顓頊以來，不能紀遠，乃紀於近，命以民事」，服注云「自少皞以上，天子之號以其德，百官之號以其徵。自顓頊以來，天子之號以其地，百官之紀以其事」，則伏犧、神農、黃帝、少皞皆以德為號也，高陽、高辛、唐虞皆以地為號也。雖以地為號，兼有德號，則帝嚳、顓頊、堯、舜，是其德號。
		</region>
	</paragraph>
	<paragraph index="6">
		<region typus="original" subtype="" id="3398" explains="">
其蟲鱗。
		</region>
		<region typus="comment" subtype="注" id="3399" explains="3398">
○注：像物孚甲將解。鱗，龍蛇之屬，
		</region>
		<region typus="original" subtype="" id="3400" explains="">
其音角。
		</region>
		<region typus="comment" subtype="注" id="3401" explains="3400">
○注：謂樂器之聲也。三分羽益一以生角，角數六十四。屬木者，以其清濁中，民象也。春氣和，則角聲調。《樂記》曰：「角亂則憂，其民怨。」凡聲尊卑取象五行，數多者濁，數少者清，大不過宮，細不過羽。
		</region>
	</paragraph>
	<paragraph index="7">
		<region typus="comment" subtype="疏" id="3402" explains="3398,3399,3400,3401">
疏「其音角」。○正義曰：其春時之音為當於角，取象木之聲。不云其聲角，而云其音者，單出曰聲，雜比曰音，音則樂曲也。以春時調和，樂以角為主，故云「其音角」。○注「謂樂」至「過羽」。○正義曰：恐是他物之聲，故云樂器也。但角是扣木之聲，但作樂器之體，像此扣木之聲。云「三分羽益一以生角，角數六十四」者，以天地人謂之三才，又陽數極於九，故《律歷志》云「五聲之本生黃鐘，律之九寸為宮」，於管則九寸，於弦則九九八十一絲也。《律歷志》又云「或損或益，以定宮、商、角、徵、羽」。宮三分去一下生徵，徵數五十四；徵三分益一上生商，商數七十二；商三分去一下生羽，羽數四十八羽；三分益一上生角，角數六十四。是共損益相生之數也。《律歷志》云：「商之為言章也，物成熟可章度也。角，觸也，觸地而出，戴芒角也。宮，中也，居中央，暢四方，唱始施生，為四聲綱也。徵，祉也，物盛大而蕃祉也。羽，聚也，聚藏宇覆之也。」云「屬木者，以其清濁中，民象也」者，木之聲清於土金之聲，濁於水火之聲。今角聲亦清於宮商，濁於徵羽，故角聲屬木，所以清濁中。凡「數多者濁，數少者清」，今宮數八十一，商數七十二，徵數五十四，羽數四十八，角數六十四，少於宮商，多於徵羽，故云「清濁中」。既尊者為濁，卑者為清，民則卑於君臣，尊於事物，亦是尊卑之中，故云民之象也。按《樂記》及《律歷志》云「宮為君，商為臣，角為民，徵為事，羽為物」。羽屬北方，其數少，所以黃鐘在子，其數多者，冬時凝寒之氣在於地上，水又清輕，羽既稟其寒氣，又像水聲，故其數少。冬至陽氣伏於地下，溫蛔芰中，黃鐘含藏陽氣，又像土聲，故其數多。各自為義，不相須也。引「《樂記》曰：角亂則憂，其民怨」者，證明角主於人。云「凡聲尊卑取象五行」者，宮主土，土聲濁，其數多，故主君。商主金，金聲稍重，其數稍多，故為臣。角主木，木聲清濁中，其數多少中，故為民。徵主火，火聲稍輕，其數稍少，故為事，事謂人之所營事務也。羽為水，水聲極輕，其數最少，故為物也，物謂人之所用財物。指其所營謂之事，論其所用之體謂之物。人是萬物之靈，事物是人營作，故卑於人也。云「大不過宮，細不過羽」者，按《國語》景王欲鑄無射，仱州鳩諫云「大不逾宮，細不逾羽」，逾即過也。
		</region>
	</paragraph>
	<paragraph index="8">
		<region typus="original" subtype="" id="3403" explains="">
律中大蔟。
		</region>
		<region typus="comment" subtype="注" id="3404" explains="3403">
○注：律，候氣之管，以銅為之。中猶應也。孟春氣至，則大蔟之律應。應謂吹灰也。大蔟者，林鍾之所生，三分益一，律長八寸。凡律空圍九分。《周語》曰：「大蔟所以金奏，贊陽出滯。」○音義：律中，丁仲反，後放此；凡如此之例，十二月文注，皆可以類求之。蔟，七豆反，奏也。應，應對之應，下皆放此。長，直亮反，又如字。後皆放此。律空，徐音孔。
		</region>
		<region typus="original" subtype="" id="3405" explains="">
其數八。
		</region>
		<region typus="comment" subtype="注" id="3406" explains="3405">
○注：數者，五行佐天地生物成物之次也。《易》曰：「天一地二，天三地四，天五地六，天七地八，天九地十。」而五行自水始，火次之，木次之，金次之，土為後。木生數三，成數八，但言八者，舉其成數。
		</region>
		<region typus="original" subtype="" id="3407" explains="">
其味酸，其臭膻。
		</region>
		<region typus="comment" subtype="注" id="3408" explains="3407">
○注：木之臭味也。凡酸、膻者皆屬焉。○音義：膻，失然反。
		</region>
		<region typus="original" subtype="" id="3409" explains="">
其祀戶，祭先脾。
		</region>
		<region typus="comment" subtype="注" id="3410" explains="3409">
○注：春陽氣出，祀之於戶，內陽也。祀之先祭脾者，春為陽中，於藏直脾，脾為尊。凡祭五祀於廟，用特牲，有主有屍，皆先設席於奧。祀戶之禮，南面設主於戶內之西，乃制脾及腎為俎，尊於主北；又設盛於俎西，祭黍稷、祭肉、祭醴，皆三。祭肉，脾一，腎再，既祭，徹之，更陳鼎俎，設饌於筳前，迎屍，略如祭宗廟之儀。○音義：脾，脾支反。藏，才浪反，後放此。直，丈吏反，又如字。下「宿直」同，後放此。奧，烏報反。腎，時忍反。
		</region>
	</paragraph>
	<paragraph index="9">
		<region typus="comment" subtype="疏" id="3411" explains="3403,3404,3405,3406,3407,3408,3409,3410">
疏「律中大蔟」。○正義曰：上從「其日甲乙」，下終「其祀戶」，皆總主三月一時之事。此「律中大蔟」，惟主正月之氣，宜與東風解凍文次相連，必在於其此者，角是春時之音，律審正月之氣，音由氣成，以其音氣相須，故律角同處。言正月之時，候氣之管，中於大蔟，中猶應也，謂候氣飛灰，應於大蔟，其大蔟夾鐘，六律六呂之等，皆是候氣管名。言正月之時，律之候氣應於大蔟之管，又計大蔟管數，倍而更半，鑄之為鐘，名曰大蔟之鐘，是大蔟之鐘。元生於大蔟之律，是律在於前，鍾生於後，故《律歷志》云：「黃帝使伶人氏，自大夏之西，崑崙之陰，阪竹之解谷，斷兩節間而吹之，以為黃鐘之宮，制十二筩，以聽鳳凰之鳴，其雄鳴則為六律，雌鳴則為六呂。」是律生在前。蔡氏以為大蔟鍾名，先有其鐘，後有其律，言律中此大蔟之鐘，其義非也。陽管為律，律，法也，言陽氣與陰氣為法，鄭云「律，述也，述氣之管，陰管為呂」。《律歷志》云「呂，助也。言助陽宣氣。」又云：「呂，拒也。言與陽相承，更迭而至。」又陰律稱同，言與陽同也。總而言之，陰陽皆稱律，故十二月皆云「律中」是也。按《律歷志》云「黃鐘，黃者，中之色，君之服也；鍾者，種也」，「陽氣施種於黃泉，孳萌萬物，為六氣元也」，「變動不居，周流六虛，位於子，在十一月。大呂，呂，旅也，言陰氣大旅，助黃鐘宣氣而牙物也，位於丑，在於十二月。大蔟，蔟，湊也，言陽氣大湊地而達物也，位於寅，在正月。夾鐘，鐘，鍾也；夾，助也，言陰夾助大蔟，宣四方之氣，而出鍾物也，位於卯，在二月。姑洗，洗之言絜也，言陽氣洗物姑絜之也，位於辰，在三月。仲呂，言微陰始起未成，著於其中，旅助姑洗，宣氣齊物也，位於巳，在四月。蕤賓，蕤，繼也；賓，道也，言陽氣始道陰氣，使繼養物也，位於午，在五月。林鐘，林，君也，陰氣受任，助蕤賓君主種物，使長大茂盛也，位於未，在六月。夷則，則，法也，言陽正法度，而使陰氣夷當傷之物，位於申，在七月。南呂，南，任也，言陰氣旅助夷則任成萬物也，位於酉，在八月。無射，射，厭也，言陽氣究物，而使陰氣畢剝落之，終而復始，無厭己也，位於戌，在九月。應鐘，言陰氣應無射，該藏萬物，而雜陽閡種也，位於亥，在十月」。其十二律，則有上生下生，同位異位，長短分寸之別，故鄭注《周禮．大師職》云「其相生，則以陰陽六體為黃鐘初九也，下生林鍾之初六，林鍾又上生大蔟之九二，大蔟又下生南呂之六二，南呂又上生姑洗之九三，姑洗又下生應鍾之六三，應鍾又上生蕤賓之九四，蕤賓又上生大呂之六四，大呂又下生夷則之九五，夷則又上生夾鍾之六五，夾鍾又下生無射之上九，無射又上生中呂之上六。同位者象夫妻，異位者象子母，所謂律取妻而呂生子也。黃鐘長九寸，其實一籥。下生者三分去一，上生者三分益一，五下六上，乃一終矣。大呂長八寸二百四十三分寸之一百四，大蔟長八寸，夾鍾長七寸二千一百八十七分寸之千七十五，姑洗長七寸九分寸之一，中呂長六寸萬九千六百八十三分寸之萬二千九百七十四，蕤賓長六寸八十一分寸之二十六，林鍾長六寸，夷則長五寸七百二十九分寸之四百五十一，南呂長五寸三分寸之一，無射長四寸六千五百六十一分寸之六千五百二十四，應鍾長四寸二十七分寸之二十」是也。同位象夫妻者，則黃鐘之初九，下生林鍾之初六，同是初位，故為夫婦，又是律娶妻也。異位為子母者，謂林鍾上生大蔟，林鍾是初位，大蔟是二位，故云異位為子母，又是呂生子也。云五下六上者，謂林鍾、夷則、南呂、無射、應鐘，皆被子午巳東之管，三分減一，而下生之。六上者，謂大呂、大蔟、夾鍾、姑洗、中呂、蕤賓，皆被子午已西之管，三分益一，而上生之。子午皆屬上生，應云七上而云六上者，以黃鐘為諸律之首，物莫之先，似若無所稟生，故不數黃鐘也。其實十二律終於仲呂，還反歸黃鐘，生於仲呂，三分益一，大略得應黃鐘九寸之數也。《律歷志》云「黃鐘為天統」，「林鍾為地統」，「大蔟為人統」，故數整，餘律則各有分數。○注「律候」至「出滯」。○正義曰：按司農注《周禮》云：「陽律以竹為管，陰律以銅為管。」鄭康成則以皆用銅為之。知者，按《律歷志》「量者，籥合升斗斛」，「本起黃鐘之籥」，而五量如之，其法皆用銅，聲中黃鐘，以此准之，故知用銅也。司農云陽律以竹，陰律以銅，非也。云「應謂吹灰也」者，蔡邕云：「以法為室三重，戶閉，塗釁必周密，布緹縵室中，以木為案，每律各一案，內庳外高，從其方位，加律其上，以葭灰實其端，其月氣至，則灰飛而管通。」如蔡所云，則是為十二月律，則布室內十二辰，若其月氣至，則其辰之管灰飛而管空也。然則十二律，各當其辰，邪埋地下，入地處庳，出地處高，故云「內庳外高」。黃鐘之管，埋於子位，上頭向南，以外諸管，推之可悉知。又律云，以河內葭莩為灰，宜陽金門山竹為管。熊氏云：「按吹灰者，謂作十二律管，於室中四時位上埋之，取蘆莩燒之作灰，而實之律管中，以羅縠覆之，氣至則吹灰動縠矣。小動為氣和，大動為君弱臣強專政之應，不動縠為君嚴猛之應。」云「凡律空圍九分」者，以黃鐘為諸律之首，諸律雖長短有差，其圍皆以九分為限。孟康云「林鍾長六寸，圍六分」，則圍之大小，逐管長短。然則分寸之數不可定也，故鄭皆為圍九分也。引「《周語》曰」以下者，按《周語》景王欲鑄無射，伶州鳩對以此辭。按彼注云：「大蔟正聲商，故為金奏，所以助陽出滯物也。」○注「數者」至「成數」。○正義曰：「五行佐天地，生成萬物之次」者，五行謂金木水火土。謂之五行者，按《白虎通》云：「行者，言欲為天行氣也」。謂之水者，《白虎通》云「水訓准，是平均法則之稱也，言水在黃泉養物，平均有準則也。木，觸也，陽氣動躍，觸地而出也。火之為言化也，陽氣用事，萬物變化也。金訓禁也，言秋時萬物，陰氣所禁止也。土訓吐也，言土居中，總吐萬物也」。生物者，謂木火七八之數也。成物者，謂金水九六之數也。則春夏生物也，春冬成物也。故《易．繫辭》云「精氣為物，遊魂為變」也，注云「精氣謂七八，遊魂謂九六，則是七八生物，九六終物」是也。引《易》曰：「以下者，《易．下》系文也。天陽地陰，陽數奇，陰數耦。陽所以奇者，陽為氣，氣則渾沌為一，無分別之象；又為日，日體常明，無虧盈之異，故其數奇。其陰數所以耦者，陰為形，形則有彼此之殊；又為月，則有晦朔之別，故其數耦。按《律歷志》云：「天數二十五」，所以二十五者，天一、天三、天五、天七、天九，總為二十五。《律歷志》又云：「地數三十」者，地二、地四、地六、地八、地十，故三十也。以天地之數相合，則《易》之大衍之數五十五也。云：「五行自水始，火次之，木次之，金次之，土為後」者，天一生水於北，地二生火於南，三生木於東，地四生金於西，天五生土於中，以益五行生之本。按《尚書．洪範》云：「一曰水，二曰火，三曰木，四曰金，五曰土」故其次如是也。所以一曰水者，乾貞於十一月子，十一月一陽生，故水數一也，又天地之內，水體最微，故水為始也；二曰火者，坤貞於六月未，六月兩陰生，陰不敢當午，火比於水，嚴厲著見，故次火也；三曰木者，正月三陽生，是建寅之月，故三曰木，木比火像有體質，故次木也；四曰金者，八月四陰生，是建酉之月，故四曰金，金比木，其體堅剛，故次金也；五曰土者，三月五陽生，三月建辰之月，辰為土，是四季之首，土王四季，故五曰土載四行，又廣大，故次土也。水所以在北方者，從盛陰之氣，所以潤下者，下從陰也。火所以在南方者，從盛陽之氣，炎上者，從陽也。木所以在東者，東是半陰半陽，曲直以陰陽俱有，體質尚柔，故可曲可直也。金所以在西方者，西方亦半陰半陽，但物既成就，體性堅之，雖可改革，猶須火柔之。土所以在中者，以其包載四行，含養萬物為萬物之主，稼者，所以養萬物也。云：「木生數三，成數八」者，鄭注《易．繫辭》云：「天一生水於北，地二生火於南，天三生木於東，地四生金於西，天五生土於中。陽無耦，陰無配，未得相成。地六成水於北，與天一併；天七成火於南，與地二並；地八成木於東，與天三並；天九成金於西，與地四並；地十成土於中，與天五並也。大衍之數五十，有五行各氣並，氣並而減五，惟有五十，以五十之數，不可以為七八九六卜筮之占以用之，故更減其一，故四十有九也。」是鄭注之意，水數一，成數六，火數二，成數七，木數三，成數八，金數四，成數九，土數五，成數十，故此云：「木生數三，成數八」。「但言八者，舉其成數」者，金木水火以成數為功，皇氏用先儒之義，以為金木水火得土而成，以水數一，得土數五，故六也；火數二，得土數五，為成數七；木數三，得土數五，為成數八，又金數四，得土數五，為成數九。此非鄭義，今所不取。○注「木之」至「屬焉」。○正義曰：通於鼻者謂之臭，在口者謂之味，臭則氣也。所以「木味酸」，《尚書》孔傳云「木實之性」。然則木實酸。凡草木所生，其氣膻也。夏「其味苦，其臭焦」者，《尚書》孔傳云：「焦之氣味，火燒物焦，焦則味苦」。中央云：「其味甘，其臭香」，孔傳云「甘味生於百穀，味甘則氣香」。秋「其味辛，其臭腥」者，孔傳云「金之氣味，言金臭之氣則腥，在口則辛」。冬云「其味鹹，其臭朽者」，孔傳云「水鹵所生，故味鹹。又水受惡穢，故有朽腐之氣」。○注「春陽」至「之儀」。○正義曰：「春陽氣出，祀之於戶」者，戶在內，從外向內，戶又在內，故云：「內陽也」。戶是人之出八，戶則有神，故《祭法》注「七祀」云：「小神居人之間，司察小過，作譴誥者爾。」此戶神則陽氣在戶內之神，故云「祀之於戶，內陽也」，由位在戶內。又秋「其祀門」，注云「秋陰氣出，祀之於門」者，門在外，從內向外，門又在外，故云「外陰也」。則門神陰氣之神，是陰陽別氣在門戶者，與人作神也。又云「春為陽中，於藏值脾，脾為尊」者，以祭戶之時，脾腎俱有，先用脾以祭之者，以春為陽中，於藏值脾。脾既春時最尊，故先祭之，脾為尊也。所以春位當脾者，牲立南首，肺祭在前而當夏也，腎最在後而當冬也。從冬稍前而當春，從腎稍前而當脾，故春位當脾。從肺稍卻而當心，故中央主心。從心稍卻而當肝，故秋位主肝。此等直據牲之五藏所在而當春夏秋冬之位耳。若其五行所生，主五藏，則不然矣。故《異義》云：「《今文尚書》歐陽說：肝，木也；心，火也；脾，土也；肺，金也；腎，水也。《古尚書》說：脾，木也；肺，火也；心，土也；肝，金也；腎，水也。許慎按：《月令》『春祭脾，夏祭肺，季夏祭心，秋祭肝，冬祭腎』。」與《古尚書》同。鄭駮之云：「《月令》祭四時之位，及其五藏之上下次之耳。冬位在後而腎在下，夏位在前而肺在上，春位小前故祭先脾，秋位小卻故祭先肝。腎也、脾也，俱在鬲下。肺也、心也、肝也，俱在鬲上。祭者必三，故有先後焉，不得同五行之氣，今醫疾之法，以肝為木，心為火，脾為土，肺為金，腎為水，則有瘳也。若反其術，不死為劇。」如鄭此言，五行所主，則從《今文尚書》之說，不同許慎之義。云「凡祭五祀於廟，用特牲」之下，皆《中霤禮》文。云「祭五祀於廟」者，設祭戶，祭中霤，在於廟室之中，先設席於廟堂之奧。若祀灶、祀門、祀行，皆在廟門外，先設席於廟門之奧。雖廟室廟門有別，總而言之，皆謂之廟，故云「凡祭五祀於廟」。此謂殷禮也，若周則七祀，加司命與厲也。不審祀之處所，亦當與灶、門、行等俱在廟門之外祀也。若周總在宮內，故《宮正》注云「祭社稷七祀於宮中」。此特牲謂特牛，故《小司徒》云：「小祭祀，奉牛牲。」注云：「小祭祀，王玄冕所祭，若諸侯或亦當然。其大夫所祭，或特羊也。」云「有主有屍」者，謂天子諸侯。若卿大夫廟無主，則五祀無主也。云「祀之禮設主於戶內西」者，先設席於奧，乃更設席於廟，戶西，夾北鄉置主位，設主之人南面，設主於戶西位上，使主北面。云「乃制脾及腎為俎，奠於主北」者，謂設主之後，以割制脾之與腎為俎實，奠於主北，主既北面，奠於主前。云「又設盛於俎西」者，盛於黍稷，俎在主前稍東，故黍稷之簋在主前稍西。云「祭黍稷、祭肉、祭醴，皆三」者，當時惟始設主，未有迎屍，則是祀官祭簋中黍稷，祭俎中脾腎之肉，祭薦之醴，皆三度祭之，黍亦三祭，醴亦三祭，肉亦三祭，故云「皆三」。云「祭肉，脾一，腎再」者，申明祭肉三度之事，其祭肉三者，脾尊故一祭，腎脾故再祭。云「既祭，徹之，更陳鼎俎，設饌於筵前」者，謂既祭黍稷、祭肉、醴之後，徹去俎之與盛，更陳列鼎俎，設其饌食於初設奧之筳前，其時主已移於筵上，主人出戶迎屍，屍入即筵而坐，但宗廟之祭，屍入之後，始祭籩豆及黍、稷、醴。其祭戶之時，已於西祭黍、祭肉、祭醴。今迎屍而入，則應坐而饌食，不更祭黍稷、祭肉、祭醴，故云「略如祭宗廟之儀」。祭戶所以先設席於奧，乃設饌筵迎屍皆在奧者，就尊之處也。中間設主，祭黍祭肉祭醴。戶西者，就戶處也。其餘五祀所祭，設主皆就其處也。
		</region>
	</paragraph>
	<paragraph index="10">
		<region typus="original" subtype="" id="3412" explains="">
東風解凍，蟄蟲始振，魚上冰，獺祭魚，鴻雁來。
		</region>
		<region typus="comment" subtype="注" id="3413" explains="3412">
○注：皆記時候也。振，動也。《夏小正》「正月啟蟄」，「魚陟負冰」。漢始亦以驚蟄為正月中。此時魚肥美，獺將食之，先以祭也。雁自南方來，將北反其居。今《月令》「鴻」皆為「候」。
		</region>
	</paragraph>
	<paragraph index="11">
		<region typus="comment" subtype="疏" id="3414" explains="3412,3413">
疏「東風」至「雁來」。○正義曰：此記正月之時候，然十二月之時候，體例不一，而正月、七月記時候，凡有五句，自餘皆四句。多少不同者，時候多則五句，少則四句，無義例也。其二至二分之月，皆再記於時候者，以二至是陰陽之始終，二分是陰陽之交會，是節之大者，故再記之。季春亦記時候者，蠶之將生，故記其蠶候也，故季春「鳴鳩拂其羽，戴勝降於桑」，注「蠶將生之候」是也。凡記時候，先言者則氣候在前，後言者則氣候在後。言「蟄蟲始振」者，謂正月中氣之時，蟄蟲得陽氣，初始振動，至二月乃大驚而出，對二月故云「始振」。云「魚上冰」者，魚當盛寒之時，伏於水下，逐其溫暖，至正月陽氣既上，魚游於水上，近於冰，故云「魚上冰」也。○注「夏小」至「為候」。○正義曰：《夏小正》，《大戴禮》之篇名。云「正月啟蟄」者，證經中「蟄蟲始振」，始振則啟蟄也。云「魚陟負冰」者，陟，升也，謂魚從水下升於冰上而負冰，證經中「魚上冰」。云「漢始亦以驚蟄為正月中」者，以漢之時立春為正月節，驚蟄為正月中氣，雨水為二月節，春分為二月中氣。至前漢之末，以雨水為正月中，驚蟄為二月節，故《律歷志》云：「正月立春節，雨水中。二月驚蟄節，春分中。」是前漢之末，劉歆作《三統曆》，改驚蟄為二月節。鄭以舊歷正月啟蟄，即驚也，故云「漢始亦以驚蟄為正月中」。但蟄蟲正月始驚，二月大驚，故在後移驚蟄為二月節，雨水為正月中，凡二十四氣。按《三統曆》：「正月節立春，雨水中。二月節驚蟄，春分中。三月節穀雨，清明中。四月節立夏，小滿中。五月節芒種，夏至中。六月節小暑，大暑中。七月節立秋，處暑中。八月節白露，秋分中。九月節寒露，霜降中。十月節立冬，小雪中。十一月節大雪，冬至中。十二月節小寒，大寒中。」桉《通卦驗》及今歷，以清明為三月節，穀雨為三月中，餘皆與《律歷志》並同。謂之雨水者，言雪散為雨水也。謂之驚蟄者，蟄蟲驚而走出。謂之穀雨者，言雨以生百穀。謂之清明者，謂物生清淨明絜。謂之小滿者，言物長於此，小得盈滿。謂之芒種者，言有芒之穀，可稼種。謂之小暑大暑者，就極熱之中，分為小大，月初為小，月半為大。謂之處暑者，謂暑既將退伏而潛處。謂之白露者，陰氣漸重，露濃色白。謂之寒露者，言露氣寒，將欲凝結。謂之小雪大雪者，以霜雨凝結而雪，十月猶小，十一月轉大。謂之小寒大寒者，十二月極寒之時，相對為大小，月初寒為小，月半寒為大。凡二十四氣，氣有十五日有餘；每氣中半分之，為四十八氣，氣有七日半有餘，故鄭注《周禮》云「有四十八箭」，是一氣易一箭也。凡二十四氣，每三分之，七十二氣，氣間五日有餘，故一年有七十二候也。故《通卦驗》：「冬至之前五日，商賈不行，兵甲伏匿，人主與群臣左右從東爾。」五日，以五日一候也。按《通卦驗》云「立春，雨水降，條風至，雉雊雞乳，冰解」。條風，即東風也。冰解，即解凍也。與《月令》同。雨水者，謂節氣早，月初雨水也。雉雊雞乳，於《月令》在季冬，若節氣晚，亦得退在正月。《通卦驗》云「正月中，猛風至」，注云「猛風，動搖樹木有聲」者，猛風即東風之甚也。「獺祭魚」與此同。按下季冬「雁北鄉」，據其從南始北，正月來至中國，故此云「鴻雁來」。但來有先後，後者二月始來，故《通卦驗》二月節云「候雁北」。云「今《月令》鴻皆為候」者，但《月令》出有先後，入《禮記》者為古，不入《禮記》者為今，則《呂氏春秋》是也，「鴻」字皆為「候」也。
		</region>
	</paragraph>
	<paragraph index="12">
		<region typus="original" subtype="" id="3415" explains="">
天子居青陽左个，乘鸞路，駕倉龍，載青旂，衣青衣，服倉玉，食麥與羊，其器疏以達。
		</region>
		<region typus="comment" subtype="注" id="3416" explains="3415">
○注：皆所以順時氣也。青陽左個，大寢東堂北偏。鸞路，有虞氏之車，有鸞和之節，而飾之以青，取其名耳。春言鸞，冬夏言色，互文。馬八尺以上為龍。凡所服玉，謂冠飾及所珮者之衡璜也。麥實有孚甲，屬木。羊，火畜也。時尚寒，食之以安性也。器疏者刻鏤之，像物當貫土而出也。凡此車馬衣服，皆所取於殷時而有變焉，非周制也。《周禮》：「朝祀戎獵事服各以其事，不以四時為異。」又《玉藻》曰：「天子龍卷以祭，玄端而朝日，皮弁以日視朝。」與此皆殊。○音義：個，古賀反，後放此。鸞，力官反。路，本又作輅。載音戴，後放此。旂，巨機反，後放此。衣青，於既反，後放此，下注「衣甲保」、「猶衣」同。，本又作器，同。冬夏，此卷內可以意求之。璜音黃。畜，許六反。貫，古亂反。朝，直遙反，下文注同。卷，本又作袞，古本反。玄端音冕。
		</region>
	</paragraph>
	<paragraph index="13">
		<region typus="comment" subtype="疏" id="3417" explains="3415,3416">
疏「天子」至「以達」。○正義曰：此巳前明天時氣侯早晚，此明天子每時居處及所乘車馬、所建旌旗、所服衣玉、所食牲穀及器物之屬。龍與玉言蒼者，蒼亦青也，遠望則蒼。旂與衣云青者，欲見人功所為，故以近色言之。○注「皆所」至「皆殊」。○正義曰：色則順時，食與器則順氣也。云「青陽左個，大寢東堂北偏」者，北偏，近北也。然則此是明堂北偏，而云大寢者，欲明明堂與大廟大寢制同，故兼明於明堂聽朔竟，次還大廟，次還大寢也。然云東堂，則知聽朔皆堂，不於五角之室中也。云「鸞路，有虞氏之車」者，《明堂位》云：「鸞車，有虞氏之路也。」今既云鸞路，故知是有虞氏之車也。用有虞氏，則知非周也。云「有鸞和之節，而飾之以青，取其名耳」者，因其有鸞，故不言青而云鸞也。云「春言鸞，冬夏言色，互文」者，春言鸞，則夏秋冬並鸞也。夏云朱，冬云玄，則春青秋白可知也。云「馬八尺以上為龍」者，出《庾人職》。云「凡所服玉，謂冠飾及所佩者之衡璜」者，冠飾即冕之旒及笄也。衡璜即是所佩玉之名也。佩玉之制，按《韓詩外傳》云「佩玉，上有蔥衡，下有雙璜牙，蠙珠以納其間」，則古之佩玉，上以蔥為衡，橫置於上，以貫珠之繩三條縣於衡上，垂之而下，以雙璜懸於兩畔繩之下端，又以牙懸於中繩下端，使前後觸璜以為聲，衡之下，璜之上，皆貫蠙珠，故云「蠙珠以納其間」，謂納於衡璜之間也。云「麥實有孚甲，屬木」者，鄭云「黍秀舒散，屬火。麻實有文理，屬金。菽實孚甲堅合，屬水。稷五穀之長，屬土」，是五穀所配之方也。云「羊，火畜也」者，按《尚書．五行傳》曰「貌之不恭，則有雞禍」，注「雞，畜之有冠翼者，屬貌」；「言之不從，則有犬禍」，注「犬，畜之以口吠守者，屬言」；「視之不明，則有羊禍」，注「羊畜之遠視者，屬視」；聽之不聰，則有豕禍」，注「豕，畜之居閒衛而聽者，屬聽」；「思之不睿，則有牛禍」，注「地厚德載物，牛，畜之任重者，屬思」；「王之不極，則有馬禍」，注「天行健，馬，畜之疾行者，屬王極」。是雞為木畜，羊為火畜，牛為土畜，犬為金畜，豕為水畜。但陰陽取象多塗，故午為馬，酉為雞，不可一定也。云「時尚寒，食之以安性也」者，羊是火畜，而春時食之，明其有意食以安性也。春時尚寒，故食火畜以助之。夏食菽與雞者，以氣尤熱，水能克火，木必折土，故食北方之聲與東方之性，減其熱氣，亦以安性。秋食麻與犬者，秋氣既涼，又將鄉寒，不有其害，故食當方之穀牲也。冬食黍與彘者，冬氣極寒，故食火穀以減寒，寒勝於熱，故食當方之牲。云「器疏者刻鏤之，像物當貫土而出也」者。諸刻鏤為文，使文理粗疏，直而通達也。云「凡此車馬衣服，皆所取於殷時而有變焉，非周制也」者，以虞夏之制，有日月星辰十二章之服，周之制，朝祀戎獵車服各有殊。今此下與《周禮》不同，上與虞夏又異，故云「取殷時」也。殷乘木路，此乘鸞路，不純用殷，故云「而有變焉」，謂變殷而乘虞路也。云「《周禮》朝祀戎獵車服，各以其事，不以四時為異」者，按《周禮》朝則皮弁服，祀則六冕服，戎則韋弁服，田獵冠弁服。又《周禮》朝乘象路，祀乘玉路，戎乘革路，獵乘木路。是車服各以其事，不以四時為異也。又引《玉藻》「天子龍袞以祭」者，證四時皆龍袞衣纁裳，不隨時而別。又引《玉藻》「玄端而朝日」者，證此朝日不玄端而著青衣。又引「皮弁以日視朝」者，皮弁白布衣，四時皆然，不隨時而變。是與此皆殊，明《月令》所云非周法也。
		</region>
	</paragraph>
	<paragraph index="14">
		<region typus="original" subtype="" id="3418" explains="">
是月也，以立春。先立春三日，大史謁之天子曰：「某日立春，盛德在木。」天子乃齊。
		</region>
		<region typus="comment" subtype="注" id="3419" explains="3418">
○注：太史，禮官之屬，掌正歲年以序事。謁，告也。○音義：先，悉薦反。齊，側皆反，本亦作齋，卷內放此。
		</region>
		<region typus="original" subtype="" id="3420" explains="">
立春之日，天子親帥三公、九卿、諸侯、大夫，以迎春於東郊。還反，賞公、卿、諸侯、大夫於朝。
		</region>
		<region typus="comment" subtype="注" id="3421" explains="3420">
○注：迎春，祭蒼帝靈威仰於東郊之兆也。《王居明堂禮》曰：「出十五里迎歲。」蓋殷禮也。周近郊五十里。賞謂有功德者有以顯賜之也。朝，大寢門外。○音義：還音旋，後放此。
		</region>
	</paragraph>
	<paragraph index="15">
		<region typus="comment" subtype="疏" id="3422" explains="3418,3419,3420,3421">
疏「是月」至「於朝」。正義曰：此一節論立春天子迎春氣及行賞之事，各依文解之。○「是月也，以立春」者，十二月節氣有早晚，若節氣晚，則月之節氣在當月之內；若節氣早，月之節氣在前月之中。故立春為正月之節，有在十二月之時。但至立春之時，雖在十二月，即行立春之事。云「是月」者，謂是月之氣，不謂是月之日也。凡四立之月，天子車服之下，皆云是月，以其為下立春、立夏、立秋、立冬事重，故云是月。其非四立之月，仲夏即云養壯佼，季夏云命漁師剩敓一月云飭死事，十二月云命有司大難，皆不云是月者，或是事為細小，或是事通他月，故不云是月。季冬難事雖大，惟此月為之，亦不云是月者，以年事既終，惟難而巳，故不須云是月。或作記之人，辭有詳略，不為義例也。凡言是月者，是月之後，若是事相連接，辭有首尾，則因前是月，不別起是月之文；若別事異端，則更云是月也，他皆仿此。此云「是月」，下至「以初為常」，是皆立春之時告命之事，故不更云是月。次云「祈穀於上帝」，至「命曰勞酒」，論祈穀耕藉，反回勞飲，是其一事，故不更云是月。次云「是月也，命樂正入學習舞」至「埋胔」，論習舞修祭，母用牝牲，是含養之事，故毋覆巢及掩骼埋胔，中間小異，事亦相連，故不別云是月。次云「是月也，不可以稱兵」，與上事別，又論天地人之大道，故別云是月。舉此為例，其餘月或云是月，或不云是月，就文可知。○「先立春三日」者，周法，四時迎氣，皆前期十日而齋，散齋七日，致齋三日。今秦法簡省，故三日也。蓋散齋二日，致齋一日。○「盛德在木」者，天以覆蓋生民為德，四時各有盛時，春則為生，天之生育盛德在於木位，故云「盛德在木」。○注「大史」至「謁告」也。○正義曰：按《周禮》大史屬春官，春官主禮，故云「大史，禮官之屬」。云：「掌正歲年以序事者，大史職文鄭注云：「中數曰歲，朔數曰年。」中數者，謂十二月中氣一周，總三百六十五日四分之一，謂之一歲。朔數者，朔，十二月之朔，一周謂三百五十四日，謂之為年。此是歲年相對，故有朔數、中數之別。若散而言之，歲亦年也。故《爾雅．釋天》云「唐虞曰載，夏曰歲，商日祀，周曰年」是也。按《釋言》云：「告、謁，請也。」同訓為請，是謁為告也。○「立春」至「於朝」。○音義：此立春立秋云「天子親帥三公、九卿、諸侯、大夫」，立夏立冬云「親帥三公、九卿、大夫」，不云諸侯，文不備，當亦有諸侯，故立夏下云「乃封諸侯」。於夏既然，明冬諸侯亦然。在孟春云「賞公、卿、諸侯、大夫於朝」，孟夏云「還乃行賞封諸侯，慶賜遂行，無不欣說」，孟秋云「還乃賞軍帥武人於朝」，孟冬云「還乃賞死事恤孤寡」。四時所賞不同者，庾云：「順時氣也。春陽氣始著，仁澤之時，故順其時而賞朝臣及諸侯也。至夏陽氣尢盛，萬物增長，故用是時慶賜轉廣，是以無不欣說也。秋陰氣始著嚴凝之時，故從其時而賞軍帥及武人也。至冬陰氣尤盛，萬物衰殺，故用是時賞死事者及其妻子也。」○注「迎春」至「門外」。○正義曰：按賈、馬、蔡邕皆為迎春祭大皞及句芒，以上云「其帝大皞，其神句芒」故也。今鄭獨以為蒼帝靈威仰者，以《春秋文耀鉤》云：「蒼帝靈威仰。」《禮器》云：「饗帝於郊，而風雨寒暑時。」是人帝，何能使風雨寒暑得時？又《詩》及《尚書》云，上帝皆為天也。《周禮．司服》云：「王祀昊天上帝，則服大裘而冕，祀五帝亦如之。」五帝若是人帝，何得與天帝同服？故以為靈威仰。上云「盛德在木」者，盛德則靈威仰之盛德也。云「王居明堂禮」者，《逸禮》之篇名。引之者，證十五里迎春與周不同，故云「蓋殷禮也」。云「周近郊五十里」者，鄭注《尚書．君陳序》云：「天子近郊五十里。」今河南洛陽相去則然是也。云「朝，大寢門外」者，大寢則路寢。天子有三朝，一是燕朝，在路寢也。二是治朝，則此路寢門外，應門之內，以其賞賜公卿大夫，宜在治事之朝，故云「大寢門外」。三是外朝，在庫門之外，皋門之內，大詢眾庶，聽斷罪人之處也。
		</region>
	</paragraph>
	<paragraph index="16">
		<region typus="original" subtype="" id="3423" explains="">
命相布德和令，行慶施惠，下及兆民。
		</region>
		<region typus="comment" subtype="注" id="3424" explains="3423">
○注：相，謂三公，相王之事也。德，謂善教也。令，謂時禁也。慶，謂休其善也。惠，謂恤其不足也。天子曰兆民。○音義：相，息亮反，注同，下「善相」並注放此。施如字，又始豉反。休，許收，許虯二反，美也。
		</region>
		<region typus="original" subtype="" id="3425" explains="">
慶賜遂行，毋有不當。
		</region>
		<region typus="comment" subtype="注" id="3426" explains="3425">
○注：遂猶達也。言使當得者皆得，得者無非其人。○音義：毋音無，本亦作無，下同。當，下浪反。
		</region>
	</paragraph>
	<paragraph index="17">
		<region typus="comment" subtype="疏" id="3427" explains="3423,3424,3425,3426">
疏「命相」至「不當」。○正義曰：此一經因上天子迎春反國，命三公佈教施惠之事，各依文解之。○注「相謂」至「兆民」。○正義曰：按《公羊》隱五年傳云：「三公者何？天子之相也。自陝而東者，周公主之。自陝而西者，召公主之。」一相處乎內，是三公相王之事也。至六國時，一人知事者，特謂之相，故《史記》稱穰侯、范睢、蔡澤皆為秦相，後又為丞相也。云「天子曰兆民」者，《左傳》閔元年晉卜偃之辭也。○注「遂猶」至「其人」。○正義曰：遂是申遂，故《尚書》云：「顯忠遂良。」《商頌》云：「莫遂莫達。」是遂為達，言慶賜之事，通達施行，使之周遍。云「使當得者皆得，無非其人也」者，謂當慶賜之人，皆是有功可慶賜，無此不合得慶之人。非人，謂無功無德之徒。
		</region>
	</paragraph>
	<paragraph index="18">
		<region typus="original" subtype="" id="3428" explains="">
乃命大史，守典奉法，司天日月星辰之行，宿離不貸，毋失經紀，以初為常。
		</region>
		<region typus="comment" subtype="注" id="3429" explains="3428">
○注：典，六典。法，八法也。離，讀如儷偶之儷。宿儷，謂其屬馮相氏、保章氏，掌天文者，相與宿偶，當審候伺不得過差也。經紀，謂天文進退度數。○音義：宿，息六反，徐音秀。離，依注音儷，呂計反，偶也。貸，吐得反，徐音二。馮音憑。相，息亮反，又如字。伺音司，又息嗣反。
		</region>
	</paragraph>
	<paragraph index="19">
		<region typus="comment" subtype="疏" id="3430" explains="3428,3429">
疏「乃命」至「為常」。○正義曰：迎春既還，行賞以畢，乃命大史之官，令守其六典，奉其八法，司主天文及日月星辰之行。天則左還，一日一度，一年三百六十五度四分度之一，又至週一度，日月五星並逆行天右行，各有多少，辰有二十八宿，亦隨天左行。大史令其屬官，在其候處，止宿配偶，相與審候，不得貸變過差。若應候不候，應知不知，則是候過差。「無失經紀」者，經紀謂天文進退度數，言當推勘考校，使得其中，應進則言進，應退則言退。若其推步不明，算歷失所，遲疾不依其度，進退或失其常，是失經紀。○「以初為常」者，初謂舊來所法，恆須遵奉，以為常行，故云「以初為常」。○注「典六」至「度數」。○正義曰：「六典」者，則《太宰》云：天官治典，地官教典，春官禮典，夏官政典，秋官刑典，冬官事典。八法者：一曰官屬，二曰官職，三曰官聯，四曰官常，五曰官成，六曰官法，七曰官刑，八曰官計。云「離讀為儷偶之儷」者，按成十一年《左傳》云：「鳥獸猶不失儷。」禮有儷皮，儷是配偶，故云「讀如儷偶之儷」。云「馮相氏、保章氏掌天文者」，馮相、保章，皆中土二人。「馮相」者，鄭注「馮，乘也。相，視也。世登高台，以視天文之次序」。「保章」者，鄭註：「保，守也。世守天文之變。」雖俱掌天文，其事不同，馮相氏主日月五星，年氣節候，推步遲疾，審知所在之處，若今之司歷，主其筭術也。保章者，謂守天之文章，謂天文違變度數，失其恆次，妖孽所在，吉凶所生，若今之天文家，惟主變異也。此其所掌別也。云「相與宿偶，常審候伺不得過差」者，言大史之官，使其僚屬馮相、保章恆在候處，相與止宿配偶，其審察伺候，不得怠慢，不覺天之變異也。
		</region>
	</paragraph>
	<paragraph index="20">
		<region typus="original" subtype="" id="3431" explains="">
是月也，天子乃以元日，祈穀於上帝。
		</region>
		<region typus="comment" subtype="注" id="3432" explains="3431">
○注：謂以上辛郊祭天也。《春秋傳》曰：「夫郊祀後稷，以祈農事。是故啟蟄而郊，郊而後耕。」上帝，大微之帝也。
		</region>
		<region typus="original" subtype="" id="3433" explains="">
乃擇元辰，天子親載耒耜，措之於參保介之御間，帥三公、九卿、諸侯、大夫躬耕帝藉。天子三推，三公五推，卿諸侯九推。
		</region>
		<region typus="comment" subtype="注" id="3434" explains="3433">
○注：元辰，蓋郊後古辰也。耒，耜之上曲也。保介，車右也。置耒於車右與御者之間，明巳勸農，非農者也。人君之車，必使勇士衣甲居右而參乘，備非常也。保猶衣也。介，甲也。帝藉，為天神借民力所治之田也。○音義：耒，力對反，《字林》云：「耕曲木，垂所作，力隹反。」又力水反。」耜音似。措，七故反，置也。介音界，注同。藉，在亦反，《說文》作「耤」，云「帝耤千畝」。推，出隹反，又吐回反，下同；推謂伐也。乘，繩證反。為，於偽反，下「為神春」、「為傷」、「為死氣」皆同。
		</region>
		<region typus="original" subtype="" id="3435" explains="">
反。執爵於大寢。三公、九卿、諸侯、大夫皆御，命曰勞酒。
		</region>
		<region typus="comment" subtype="注" id="3436" explains="3435">
○注：既耕而宴飲，以勞群臣也。大寢，路寢。御，侍也。○音義：勞，力報反，注同。
		</region>
	</paragraph>
	<paragraph index="21">
		<region typus="comment" subtype="疏" id="3437" explains="3431,3432,3433,3434,3435,3436">
疏「是月」至「勞酒」。○正義曰：此一節論迎春既反，春事巳起，當祈穀親耕燕勞之事，各依文解之。○注「謂以」至「之帝」。○正義曰：按《郊特牲》云：「郊之用辛。」鄭註：「凡為人君，當齋戒自新。」又云：「郊之祭也，迎長日之至。」鄭注引《易說》云「三王之郊，一用夏正」，春分而日迎長，故云「迎長日之至」。《郊特牲》云郊不言祈穀，此經言祈穀不言郊，鄭以為二祭是一，故此注謂「以上辛郊祭天也」。鄭既以二祭為一，恐人為疑，故引《春秋傳》以明之。按襄七年《左傳》云：孟獻子曰：「郊祀後稷，以祈農事也。是故啟蟄而郊，郊而後耕。」彼祈農事者，則此祈穀也。彼云郊而後耕，此是祈穀之後即躬耕帝藉，是祈穀與郊一也。云「上帝，大微之帝」者，《春秋緯》文。紫微宮為大帝，大微為天庭，中有五帝座，是即靈威仰、赤熛怒、白招拒、汁光紀、含樞紐。祈穀郊天之時，各祭所感之帝，殷人則祭汁光紀，周人則祭靈威仰，以其不定，故總云「大微之帝，若迎春之時，前帝后王，皆祭靈威仰，故前注云「迎春，祭蒼帝靈威仰」，特指一帝也。此郊雖祈穀，亦是報天，故《郊特牲》云「郊之祭也」，「大報天而主日也」。○「乃擇元辰」至「九推」，甲乙丙丁等謂之日，郊之用辛，上云「元日」。子丑寅卯之等謂之為辰，耕用亥日，故云「元辰」。○「天子親載耒耜」者，謂天子所乘車上，親載耕田之耒耜。「措之於參保介御之間」者，措，置也。保介，車右也。御者，御車之人。車右及御人，皆是主參乘。於時天子在左，御者在中，車右在右。言置此耒器於參乘保介及御者之間，然後帥三公九卿而往南郊躬耕藉田也。○注「元辰」至「之田」。○正義曰：知用亥者，以陰陽式法，正月亥為天倉，以其耕事，故用天倉也。盧植、蔡邕並云：「郊天是陽，故用日，耕藉是陰，故用辰。」元者善也。郊雖用日，亦有辰，但日為吉主。耕之用辰，亦有日，但辰為主。皇氏云：「正月建寅，日月會辰在亥，故耕用亥也。」未知然否？云「置耒耜於車右與御者之間，明已勸農，非農者也」，王既親載耒器，置耒應須近王。今置耒乃於參御二人之間，不近王者，明王之巳身但是勸農，故載耒耜，非實農人，故不近耒器也。所以車右衣甲者，以人君尊重，故使勇士衣甲居右，備非常也。云「保猶衣」者，保即襁褓，保謂小被，所以衣覆小兒，故云「保猶衣也」。云「帝藉，為天神借民力所治之田」者，耕藉所以為帝藉者，舉尊言之，故《祭義》云：「天子為藉千畝，以共齊盛。」又《國語》云：「宣王即位，不藉千畝。虢文公諫曰：『夫民之大事在農，上帝之粢盛於是乎出。』」是藉田共上帝，故云「為天神借民力所治之田也」。按此立春後始郊，郊之後始耕。按《國語》：「先時九日，大史告以耕事。」註：「先，先立春日也。」謂先立春之前以耕，與此不同者，《國語》告耕在立春之前，其實耕時在立春之後，故《國語》下云「先時五日」，「王即齋宮」，注「先耕時也」。是耕前五日，王即齋宮而齋，是知親耕在立春之後也。此言「天子三推，公五推，卿諸侯九推」，按《國語》：「王耕一發，班三之。」賈逵註：「班，次也，謂公卿大夫也。天之下各三其上也。王一發，公三發，卿九發，大夫二十七發。」天子三推，公五推，卿諸侯九推，此是貴賤耕發相三之數也。不云士者，士賤不與耕也，故《國語》云：「庶人終於千畝。」又《周禮》甸師是下士，云「帥其屬而耕耨王藉」，鄭注云「庶人，謂徒三百人」。○注「既耕」至「路寢」。○正義曰：按《國語》耕後「宰夫陳饗」，「膳夫贊王，王歆大牢」。是耕後設饗。而此云「既耕而燕飲」者，饗禮在廟，燕禮在寢。此云「執爵於大寢」，故知燕也。《國語》云饗者，蓋用饗之饌具而行燕禮，以勞群臣。按上迎春而反，賞公卿大夫於路寢門外正朝。此耕藉而反，勞群臣在於路寢。不同者，爵賞公事，與眾共之，故在正朝；燕勞私禮，主於歡心，故在路寢。
		</region>
	</paragraph>
	<paragraph index="22">
		<region typus="original" subtype="" id="3438" explains="">
是月也，天氣下降，地氣上騰，天地和同，草木萌動。
		</region>
		<region typus="comment" subtype="注" id="3439" explains="3438">
○注：此陽氣蒸達，可耕之候也。《農書》曰：「土長冒橛，陳根可拔，耕者急發。」○音義：上，時掌反，注「土上」同。萌，莫耕反。烝音證，又之烝反。冒，莫報反，覆也。橛，求月反。
		</region>
		<region typus="original" subtype="" id="3440" explains="">
王命布農事，命田舍東郊，皆脩封疆，審端經術。
		</region>
		<region typus="comment" subtype="注" id="3441" explains="3440">
○注：田謂田畯，主農之官也。捨東郊，順時氣而居以命其事也。封疆，田首之分職。術，《周禮》作遂，「夫間有遂，遂上有徑」。遂，小溝也。步道曰徑。《今尚書》曰「分命羲仲，宅嵎夷」也。○音義：疆，居良反，注皆同。徑術，古定反，注同；術依注音遂。畯音俊。分，扶間反。嵎音愚。
		</region>
		<region typus="original" subtype="" id="3442" explains="">
善相丘陵、阪險、原隰、土地所宜，五穀所殖，以教道民，必躬親之。
		</region>
		<region typus="comment" subtype="注" id="3443" explains="3442">
○注：相，視也。○音義：阪險，上音反，又蒲版反；下許檢反。道音導。
		</region>
		<region typus="original" subtype="" id="3444" explains="">
田事既飭，先定準直，農乃不惑。
		</region>
		<region typus="comment" subtype="注" id="3445" explains="3444">
○注：說所以命國捨東郊之意也。準直，謂封疆徑遂也。《夏小正》曰：「農率均田。」○音義：飭音敕。率，所類反，謂田正。
		</region>
	</paragraph>
	<paragraph index="23">
		<region typus="comment" subtype="疏" id="3446" explains="3438,3439,3440,3441,3442,3443,3444,3445">
疏「天氣」至「不惑」。○正義曰：此一節論少陽之月，務其始生，故既耕之後，當勸農事，各依文解之。○「天氣下降」者，天地之氣謂之陰陽，一年之中，或升或降，故聖人作象，各分為六爻，以象十二月。陽氣之升，從十一月為始，陽氣漸升，陰氣漸下，至四月六陽皆升，六陰皆伏。至五月一陰初升，陰氣漸升，陽氣漸伏，至十月六陰盡升，六陽盡伏。然則天氣下降，地氣上騰，五月至十月也。地氣下降，天氣上騰，十一月至四月也。今正月云「天氣下降，地氣土騰」者，陽氣五月之時，為陰從下起，上鄉排陽氣，第六陽氣上極反退，至十月之時，六陽退盡，皆伏於下。至十一月，陽之一爻始動地中，至十二月陽漸升，陽尚微，未能生物之極。正月三陽既上，成為乾卦，乾體在下；三陰為坤，坤體在上，乾為天，坤為地。今天居地下，故云「天氣下降」；地在天上，故云「地氣上騰」。是陽氣五月初降，至正月為天體而在坤下也。十一月一陽初生，而上排陰，陰之上六漸退，反歸於下，至四月陰爻伏盡，六陽在上。五月一陰生，六月二陰生，陰氣尚微，成物未具，七月三陰生而成坤體，坤體在下，三陽為乾而體在上，則是地氣在下，天氣在上，故正月為泰，泰，通也，天地交通；七月為否，否，塞也。言天地隔塞。所以十月云「地氣下降，天氣上騰」者，以十月之時，純陰用事，地體凝凍，寒氣逼物，地又在下，故云「地氣下降」。於時六陽從上退盡，無復用事，天體在上，不近於物，似若陽歸於天，故云「天氣上騰」，其實十月天氣反歸地下。若審察於此，不足可疑，而劉洽、氾閣、皇侃之徒，既不審知其理，又不能定其旨趣，諠諠撓撓，亦無取焉。○注「此陽」至「急發」。○正義曰：經云「天氣下降」，注「陽氣蒸達」，又似陽氣上升者，以陽氣從五月下降，至十一月從下初升，至正月始成乾體，而在三陰之下，故云「天氣下降」，其實於時陽從地中升也。引「《農書》曰」下者，按《漢書．藝文志》：農書有九家，百一十四篇，「神農二十篇，野老十七篇，宰氏十七篇，董安國十六，尹都尉十四，趙氏五篇，氾勝之十八篇，王氏六篇，蔡癸一篇」。鄭所引農書，先師以為《汜勝之書》也。《漢書》註：氾音汎，成帝時為議郎，使教田三輔也。「土長冒橛」者，謂置橛以候土，土長冒橛，陳根朽爛，可拔而去之，耕者，急速開發其地也。○「王命」至「徑術」。○音義：於是春氣既和，王命群官分佈檢校農之事，命遣田畯官捨於郊之上，令農夫皆脩理地之封疆，審正田之徑路，及田之溝洫，故云「審端徑術」。○注「田謂」至「嵎夷」。○正義曰：知「田謂田畯」者，以經云「命田」，田是受之人。《詩》云：「田畯至喜。」故知田謂田畯。云「捨東郊，順時氣而居」者，以其耕作歲時之氣，起於東方為始，故令田畯捨國之東郊，以命其事，其諸侯都邑田畯，各捨國邑之東郊也。云「封疆，田首之分職」者，封疆則九夫為井，四井為邑，各有封境界域部分職掌也。云「術，《周禮》作遂」，以田農之事無稱術者，術、遂聲相近，故疑術為遂。《學記》云：「術有序。」義同於此。云「夫間有遂，遂上有徑」者，《遂人職》文。按《匠人》云：「廣二尺，深二尺。」「遂，小溝也，步道曰徑。」《遂人職》云：「徑容牛馬。」云「《今尚書》曰分命羲仲，宅嵎夷」者，證命田畯捨東郊之事。云「《今尚書》」者，《尚書》有古有今，壁裡所得，膠東庸生所傳者，謂之《古文尚書》；晁錯所受伏生二十九篇，夏侯歐陽所傳者，謂之《今文尚書》。鄭據而引之，故云《今尚書》。○「田事」至「不惑」。○音義：作記之人，解說天子所以命田畯捨於東郊者，欲明其政理田事，若田事既能正，又先定其封疆、徑遂以勸農夫，農夫知田事先後，審疆界畔域，乃不有疑惑。○注「準直」至「均田」。○正義曰：准謂輕重平均，直謂繩墨得中也。封疆有界限，逕遂有闊狹，皆先平均正直之，故云「準直，謂封疆徑遂」。云「《夏小正》曰『農率均田』」者，《夏小正》是《大戴禮》篇也。農率，則田畯也。均田，則審端徑遂也。
		</region>
	</paragraph>
	<paragraph index="24">
		<region typus="original" subtype="" id="3447" explains="">
是月也，命樂正人學習舞。
		</region>
		<region typus="comment" subtype="注" id="3448" explains="3447">
○注：為仲春將釋菜。
		</region>
		<region typus="original" subtype="" id="3449" explains="">
乃修祭典。
		</region>
		<region typus="comment" subtype="注" id="3450" explains="3449">
○注：重祭禮，歲始省錄。
		</region>
		<region typus="original" subtype="" id="3451" explains="">
命祀山林川澤，犧牲毋用牝。
		</region>
		<region typus="comment" subtype="注" id="3452" explains="3451">
○注：為傷妊生之類。○音義：牝，頻忍反。妊，而林、而鴆二反。
		</region>
		<region typus="original" subtype="" id="3453" explains="">
禁止伐木。
		</region>
		<region typus="comment" subtype="注" id="3454" explains="3453">
○注：盛德所在。
		</region>
		<region typus="original" subtype="" id="3455" explains="">
毋覆巢，毋殺孩蟲、胎、夭、飛鳥，毋麛毋卵。
		</region>
		<region typus="comment" subtype="注" id="3456" explains="3455">
○注：為傷萌幼之類。○音義：覆，芳服反。孩，屍哀反。胎，吐來反。夭，烏老反。麛音迷。卵，刀管反。
		</region>
		<region typus="original" subtype="" id="3457" explains="">
毋聚大眾，毋置城郭。
		</region>
		<region typus="comment" subtype="注" id="3458" explains="3457">
○注：為妨農之始。
		</region>
		<region typus="original" subtype="" id="3459" explains="">
掩骼埋胔。
		</region>
		<region typus="comment" subtype="注" id="3460" explains="3459">
○注：謂死氣逆生也。骨枯曰骼，肉腐曰胔。」骼，江百反。胔，才賜反，蔡云：「露骨曰骼，有肉曰胔。」胔亦作骴。胔，扶矩反。
		</region>
		<region typus="original" subtype="" id="3461" explains="">
是月也，不可以稱兵，稱兵必天殃。
		</region>
		<region typus="comment" subtype="注" id="3462" explains="3461">
○注：逆生氣。
		</region>
		<region typus="original" subtype="" id="3463" explains="">
兵戎不起，不可從我始。
		</region>
		<region typus="comment" subtype="注" id="3464" explains="3463">
○注：為客不利，主人則可。
		</region>
		<region typus="original" subtype="" id="3465" explains="">
毋變天之道，
		</region>
		<region typus="comment" subtype="注" id="3466" explains="3465">
○注：以陰政犯陽。
		</region>
		<region typus="original" subtype="" id="3467" explains="">
毋絕地之理，
		</region>
		<region typus="comment" subtype="注" id="3468" explains="3467">
○注：易剛柔之宜。
		</region>
		<region typus="original" subtype="" id="3469" explains="">
毋亂人之紀。
		</region>
		<region typus="comment" subtype="注" id="3470" explains="3469">
○注：仁之時而舉義事。
		</region>
	</paragraph>
	<paragraph index="25">
		<region typus="comment" subtype="疏" id="3471" explains="3447,3448,3449,3450,3451,3452,3453,3454,3455,3456,3457,3458,3459,3460,3461,3462,3463,3464,3465,3466,3467,3468,3469,3470">
疏「是月」至「用牝」。○正義曰：此一節論此春為四時之首，當脩祀典及祭山川之事，各依文解之。「犧牲毋用牝」者，以山林川澤，其祀既卑，餘月之時，牲皆用牝，唯此月不用，故注「為傷妊生之類」。若天地宗廟大祭之時，雖非正月，皆不用牝。○「禁止」至「之紀」。○正義曰：此一節論時氣之事，各依文解之。○「禁止伐木」者，禁謂禁其欲伐，止謂止其巳伐者。此伐木在山中，或在禁障之處。十月許人採取，至正月之時，禁令止息，故《王制》云「草木零落，然後入山林」，《詩．魚麗》傳云「草木不折，不操斧斤，不入山林」是也。若國家隨時所須以為材用者，雖非冬月，亦得取之，故《山虞》有「仲冬斬陽木，仲夏斬陰木」，又云「邦工入山林而掄材，不禁」是也。其非是所禁之處，春、秋亦得取之，故《周禮》云：「春、秋之斬木不入禁。」鄭註：「斬四野之木可，若於正月皆禁之。」○「毋覆」至「毋卵」。○音義：此一節論禮法，餘月皆無覆巢，因初春施生之時，故設戒也。巢，若其夭鳥之巢則覆之，故《硩蔟氏》云：「掌覆夭鳥之巢。」此月亦禁之。胎謂在腹中未，出夭為生而己出者，故《魯語》云：「獸長麛夭。」此飛鳥，謂初飛之鳥，故注云「為傷萌幼之類」。麛卵四時皆禁，但於此月尢甚，若須薦獻，亦得取之，故《王制》云「韭以卵，庖人秋行犢麛」是也。「掩骼埋胔」者，《蠟氏》云：「掌除骴。」司農云：「胔，骨之尚有肉者也，及禽獸之骨皆是。」康成不注，從司農義也。骼言掩，胔言埋，互言耳。○注「為客」至「可也」。○正義曰：起兵伐人者謂之客，敵來御捍者謂之主。此經云兵戎不合興起之時，不可從我而始。我為主人也，主人既不先起兵，彼來伐我，我不得不應，故云「主人則可」。客既先興兵，故云「為客不利」。「毋變」至「之紀」。○音義：天有陰陽之道路，恐人改變，故云「無變天之道」。地有剛柔之理，恐人斷絕，故云「毋絕地之理」。人有禮義綱紀，恐其迷亂，故云「毋亂人之紀」。按《易．說卦》云：「立天之道，曰陰與陽。」故鄭此注「以陰政亂陽」。《說卦》云：「立地之道，曰柔與剛。」故注地理云「易剛柔之宜」。《說卦》云：「立人之道，曰仁與義。」春為仁，故注「仁之時而舉義事」。天云道，地云理，人云紀，互辭也。
		</region>
	</paragraph>
	<paragraph index="26">
		<region typus="original" subtype="" id="3472" explains="">
孟春行夏令，則雨水不時，
		</region>
		<region typus="comment" subtype="注" id="3473" explains="3472">
○注：巳之氣乘之也。四月於消息為乾。
		</region>
		<region typus="original" subtype="" id="3474" explains="">
草木蚤落，
		</region>
		<region typus="comment" subtype="注" id="3475" explains="3474">
○注：生日促。○音義：蚤音早。
		</region>
		<region typus="original" subtype="" id="3476" explains="">
國時有恐。
		</region>
		<region typus="comment" subtype="注" id="3477" explains="3476">
○注：以火訛相驚。○音義：恐，丘勇反。
		</region>
		<region typus="original" subtype="" id="3478" explains="">
行秋令，則其民大疫，
		</region>
		<region typus="comment" subtype="注" id="3479" explains="3478">
○注：申之氣乘之也，七月始殺。○音義：疫音役。
		</region>
		<region typus="original" subtype="" id="3480" explains="">
猋風暴雨總至，
		</region>
		<region typus="comment" subtype="注" id="3481" explains="3480">
○注：正月宿直尾箕，箕好風，其氣逆也。回風為猋。○音義：猋，必遙反，徐芳遙反；本又作飄。宿音秀。好，呼報反。
		</region>
		<region typus="original" subtype="" id="3482" explains="">
藜莠蓬蒿並興。
		</region>
		<region typus="comment" subtype="注" id="3483" explains="3482">
○注：生氣亂，惡物茂。○音義：藜，力兮反。莠音酉。
		</region>
		<region typus="original" subtype="" id="3484" explains="">
行冬令，則水潦為敗，雪霜大摯，首種不入。
		</region>
		<region typus="comment" subtype="注" id="3485" explains="3484">
○注：亥之氣乘之也。舊說首種謂稷。○音義：潦音老。摯音至，蔡云「傷折」。種，章勇反，蔡云「宿麥」。
		</region>
	</paragraph>
	<paragraph index="27">
		<region typus="comment" subtype="疏" id="3486" explains="3472,3473,3474,3475,3476,3477,3478,3479,3480,3481,3482,3483,3484,3485">
疏「孟春」至「不入」。正義曰：從上以來，論當月施令之事。若施之順時，則氣序調釋；若施令失所，則災害滋興。故自此而下，論政失致災之事。上既云「毋變天之道，母絕地之理，母亂人之紀」，今若施之不失，則三才相應，以人與天地共相感動故也。施令有失，三才俱應者，則此孟春行夏令，雨水不時，天也。草木早落，地也。國時有恐，人也。十二月之節內，三才俱應者多，就三才俱應之中，論天地及人，亦先後不建。或先言天者，則此「孟春行夏令，雨水不時」是也。或先言民者，則孟春「行秋令，其民大疫」是也。或先言地者，則孟春「行冬令，水潦為敗」是也。所以然者，為害重者則在先言之，為害輕者後言之。大略於文可以意得，次第其輕重，無義例也。皇氏曲為別說，非經之旨，施令失所。亦惟有二才應者，故仲春「行夏令，則國乃大早，暖氣早來，蟲螟為害」。大早暖氣，並為天災，如此二類是也。以施令失所，惟二才應，就二才之中，或有天有人無地，或有地有人無天，隨應則書，不為義例也。行令失之於前，氣則應之於後。至如春夏及秋，施令有失，氣來為應，惟在當年，則「孟春行夏令，雨水不時，草木早落」之類是也。若其冬時失令，則氣應在於後年，故仲冬「行秋令，則天時雨汁，瓜瓠不成」，「行春令，蝗蟲為敗」。仲冬非瓜瓠不成之時，又非蝗蟲為敗之日，是據來年。又錄記之人，序行令之事，各次第先後，則有夏、有秋、有冬。孟春舉夏為始，仲春舉秋為始，季春舉冬為始，至於夏時之下，則有秋、有冬。次有來年之春，孟夏則舉秋為始，仲夏舉冬為始，季夏舉春為始。以此推例，秋冬亦然，不能備說也。○注「巳之」至「為乾」。○正義曰：此風雨不時者，謂風雨少，不得應時。所以風雨不應時者，以孟春建寅，其宿直箕星，箕星好風。孟春行夏令，寅氣不足，故風少，巳來乘之，四月純陽用事，純陽來乘，故雨少。云「四月於消息為乾」者，陽生為息，陰死為消，十一月至四月為息，言萬物得陽氣蕃息，五月至十月為消，言萬物得陰氣消盡。凡孟月失令，則三時孟月之氣乘之；仲月失令，則仲月之氣乘之；季月失令，則季月之氣乘之。所以然者，以同為孟仲季，氣情相通，如其不和，則迭相乘入。鄭之所注，例亦不同，或一句之下，則云某之氣乘之，即此風雨不時一句之下云「已之氣乘之」，或兩句之下，則云某之氣乘之，故「仲春行秋令，則其國大水，寒氣總至」，注「酉之氣乘之」，以二句俱當酉氣故也。或有三句之下，始云某之氣乘之者，故孟春「行冬令，則水潦為敗，雪霜大摯，首種不入」，注云「亥之氣乘之」，以三句共當亥氣也。氣當則言，無義例也。凡一句為一事，亦有兩句共為一事者，則孟夏行冬令云「後乃大水，敗其城郭」是也。○注「火訛相驚」。○正義曰：以巳來乘寅，巳為火，故火來也。寅為天漢之津，火雖欲來，而畏水終竟不來，但訛言道火相恐動也。注云「申之氣乘之，七月始殺」。○正義曰：七月建申，陰氣始殺，殺氣乘寅，故人多大疫。○注「正月」至「為焱」。○正義曰：按鄭注《洪範》中央土氣為風，東方木氣為雨，箕屬東方木，木克土，土為妃，尚妃之所好，故箕星好風也。西方金氣為陰，克東方木，木為妃，畢屬西方，尚妃之所好，故好雨也。今申氣乘寅，兩相衝破，申來逆寅，寅為風，風之被逆，故為焱風。寅往破申，申為雨，雨之被逆，故為暴雨也。按《爾雅》「扶搖謂之焱」，謂風之回轉也，故云「回風為焱」。○注「生氣亂惡物茂」。○正義曰：惡物所以害生氣，今生氣既亂，惡物乘之，故惡物茂。○注「首種謂稷」。○正義曰：按《考靈耀》云：「日中星鳥，可以種稷。」則百穀之內稷先種，故云「首種」。首即先也，種在百穀之先也。
		</region>
	</paragraph>
	<paragraph index="28">
		<region typus="original" subtype="" id="3487" explains="">
仲春之月，日在奎，昏孤中，旦建星中。
		</region>
		<region typus="comment" subtype="注" id="3488" explains="3487">
○注：仲，中也。仲春者，日月會於降婁，而斗建卯之辰也。弧在輿鬼南，建星在斗上。○音義：奎，苦圭反。弧音胡。降，戶江反。
		</region>
	</paragraph>
	<paragraph index="29">
		<region typus="comment" subtype="疏" id="3489" explains="3487,3488">
疏「仲春」至「星中」。○正義曰：按《三統曆》云：「二月節，日在奎五度，昏，井二十二度中，去日九十七度；旦，斗五度中。春分日在婁四度，昏，柳五度中，去日一百二度；旦，斗十六度中。按《元嘉歷》：「二月節，日在壁一度，昏，井十度中；旦，箕四度中。春分日在奎七度，昏，東井三十度中；旦，斗四度中。餘月昏旦中星，皆舉二十八宿。」此昏云弧中，旦云建星中，獨非二十八宿者，以弧星近井星，建星近鬥，以井斗度多，其星體廣，不可的指昏旦之中，故舉弧建，定其昏旦之中也。○注「日月」至「之辰」。○正義曰：從奎五度至胃六度在戌，總曰降婁。降，降也。婁，斂也。言萬物降落而收斂。「而斗建郊之辰」者，斗星隨天而轉，一日一夜，過轉一周而行一度，故正月建寅，二月建卯也。云「弧在輿鬼南，建星在斗上」者，熊氏說云《石氏星經》文。弧與建星，非二十八宿，而昏明舉之者，由弧星近井，建星近斗井。有三十三度鬥，有二十六度，其度既寬，若舉井鬥，不知何日的至井斗之中，故舉弧星建星也。然春分之時日夜中，計春分昏中之星，去日九十一度。今日在奎五度，奎與鬼之初乃一百九度。所以不同者，鄭雖云弧在鬼南，其實仍當井之分域，故皇氏云從奎第五度為二月節，數至井第十五度，得九十一度，是弧星當井之十六度也。若從井星十六度，至斗之初一百七十二度，計昏中星與明中之星，春秋分時相去分天之半，應一百八十二度餘。但日入以後二刻半始昏，不盡二刻半為明，昏明相去，少晝五刻，一刻有三度半強，五刻有十七度餘，則昏之中星去明之中星一百六十五度餘，則建星不得在斗初，在斗十度也。此仲春之月昏弧中，按《尚書》云「日中星鳥」，不同者，如鄭康成之意，南方七宿總為鳥星，井星則鳥星之分，故云星鳥，與此同也。按仲夏昏亢中，《尚書》云「日永星火」，不同者，按鄭答孫顥云：「星火非謂心星也，卯之三十度總為大火。」其曰大火之次有星者，《月令》舉其月初，《尚書》總舉一月，故不同也。按仲秋之月，昏牽牛中，《尚書》云「宵中星虛」。其仲冬之月，云東壁中，《尚書》云「日短星昴」，不同者，亦是《月令》舉其初朔，《尚書》總舉一月之中，理亦不異。孔安國注《尚書》與此則別。《尚書》所舉星者，自取畢見之義，不謂南方之中。
		</region>
	</paragraph>
	<paragraph index="30">
		<region typus="original" subtype="" id="3490" explains="">
其日甲乙。其帝大皞，其神句芒。其蟲鱗。其音角，律中夾鐘。其數八。其味酸，其臭膻。其祀戶，祭先脾。
		</region>
		<region typus="comment" subtype="注" id="3491" explains="3490">
○注：夾鍾者，夷則之所生，三分益一，律長七寸三千一百八十七分寸之千七十五。仲春氣至，則夾鍾之律應。《周語》曰：「夾鍾出四隙之細。」○音義：夾，古洽反，一音頰。隙，去逆反。
		</region>
	</paragraph>
	<paragraph index="31">
		<region typus="comment" subtype="疏" id="3492" explains="3490,3491">
疏注「夾鍾」至「之細」。○正義曰：夷則長五寸七百二十九分寸之四百五十一，今上生夾鐘，當三分益一，就夷則五寸之中取三寸，更益一寸，為四寸，餘有整二寸，又於七百二十九分寸之中，有細分四百五十一。此細分各三分之，於是一寸分為二千一百八十七分，有四百五十一者，為一千三百五十三，則是二千一百八十七分寸之一千三百五十三也。以整二寸各二千一百八十七分，則二寸總有四百七十四分，益前一千三百五十三，總為五千七百二十七，為實數。但上生者，三分益一，以實數更三分之，各有一千九百九分，以三分益一，則益一分一千九百九並前五千七百二十七，總為七千六百三十六，為積分總數也。然後除之為寸，一寸用二千一百八十七，則三寸總用六千五百六十一，以三寸益前四寸為七寸，餘有一千七十五分不成寸，是為夾鍾長七寸二千一百八十七分寸之千七十五也。云：「《周語》曰『夾鍾出四隙之細』」者，《周語》注夾鍾云：夾助陽四隙，謂黃鐘、大呂、大蔟、夾鐘，凡助出四隙之微氣，令不滯伏於下也。
		</region>
	</paragraph>
	<paragraph index="32">
		<region typus="original" subtype="" id="3493" explains="">
始雨水，桃始華。倉庚鳴，鷹化為鳩。
		</region>
		<region typus="comment" subtype="注" id="3494" explains="3493">
○注：皆記時候也。倉庚，驪黃也。鳩，搏穀也。漢始以雨水為二月節。○音義：倉庚，並如字，本或加鳥，非。驪，力知反。搏音博。
		</region>
	</paragraph>
	<paragraph index="33">
		<region typus="comment" subtype="疏" id="3495" explains="3493,3494">
疏「始雨」至「為鳩」。○正義曰：此一經記候。○注「皆記」至「月節」。○正義曰：言皆記時候者，謂經中四事言之先後，逐氣之早晚，故《周書．時訓》「驚蟄之日，桃始華，又五日倉庚鳴，又五日鷹化為鳩，至秋則鳩化為鷹」，故《王制》云：「鳩化為鷹，然後設罻羅。」《司裘》註：「中秋鳩化為鷹。」《夏小正》云正月鷹化為鳩，五月鳩化為鷹。鄭無所言，則不信用也。按《通卦驗》云「倉庚為正月中」，與此不同者，蓋是國土各異，氣有早晚。云「倉庚，驪黃」者，按《釋鳥》云：「倉庚，商庚。」郭景純云：「即鵹黃也。」《釋鳥》又云：「鵹黃，楚雀。」某氏云：「鵹黃，一名倉庚，又云商庚。」李巡云：「一名楚雀。」《方言》云：「齊人謂之搏黍。」云「鳩，搏穀」者，《釋鳥》云：「鳴鳩，鴶鵴。」郭景純云：「今之布穀也。」謝氏云：「布穀者近之。」彼云「布」，此云「搏」者，布、搏聲相近，謂之搏穀，以聲呼之，或以為此鳥鳴「布種其穀」。云「漢始以雨水為二月節」者，證此雨水為二月節也。但雨水驚蟄，據其早作在正月，若其晚在二月，故漢初驚蟄為正月中，雨水為二月節。至在後以來，事稍變改，故《律歷志》云雨水為正月中，驚蟄為二月節，由氣有參差故也。
		</region>
	</paragraph>
	<paragraph index="34">
		<region typus="original" subtype="" id="3496" explains="">
天子居青陽大廟，乘鸞路，駕倉龍，載青旂，衣青衣，服倉玉，食麥與羊，其器疏以達。
		</region>
		<region typus="comment" subtype="注" id="3497" explains="3496">
○注：青陽大廟，東堂當大室。
		</region>
		<region typus="original" subtype="" id="3498" explains="">
是月也，安萌牙，養幼少，存諸孤。
		</region>
		<region typus="comment" subtype="注" id="3499" explains="3498">
○注：助生氣也。○音義：少，詩召反。
		</region>
		<region typus="original" subtype="" id="3500" explains="">
擇元日，命民社。
		</region>
		<region typus="comment" subtype="注" id="3501" explains="3500">
○注：社，后土也，使民祀焉。神其農業也。祀社日用甲。
		</region>
		<region typus="original" subtype="" id="3502" explains="">
命有司，省囹圄，去桎梏，毋肆掠，止獄訟。
		</region>
		<region typus="comment" subtype="注" id="3503" explains="3502">
○注：順陽寬也。省，減也。囹圄，所以禁守系者，若今別獄矣。桎梏，今械也，在手曰梏，在足曰桎。肆謂死刑暴屍也，《周禮》曰：「肆之三日。」掠謂捶治人。○音義：省，所景反，注同；徐所幸反。囹音零。圄，魚呂反。囹圄，今之獄。去，羌呂反。桎音質，今之械也。梏，古毒反，今之扭也。掠音亮，考捶。械，戶戒反。暴，步卜反。捶，之反。
		</region>
	</paragraph>
	<paragraph index="35">
		<region typus="comment" subtype="疏" id="3504" explains="3496,3497,3498,3499,3500,3501,3502,3503">
疏「是月」至「獄訟」。○正義曰：此一節論助其生氣，止其獄刑。自「玄鳥至之日」至「高禖」之前，論天子親祭高禖，妃嬪從行之事，故更云「是月也」。自「日夜分」至「正權概」，論日夜既分，雷聲將發，婦人須戒其容止，度量須審正平均，故更云「是月」。自「耕者少捨」至「以妨農事」，論耕者少捨，脩理門闔，無為大事以致妨農，故更云「是月」，自「毋竭川澤」云「順陽養物」，至「開冰」、「釋菜」、「習舞」、「入學習樂」，總是助陽鼓動其物，故更云「是月」。自「祀不用犧牲」以下，論季春犧牲騰合，與上事殊，故別云「是月」，各依文解之。○注「社後」至「用甲」。○正義曰：后土者，五官之后土，即社神也。與《左傳》僖十五年云「君履后土」者別也。但句龍為配社之人，又為后土之官也。云「祀社日用甲」者，解經「元日」也。按《郊特牲》云「祀社日用甲，用日之始也」。《召誥》：「戊午，乃社於新邑。」用戊者，周公告營洛邑位成，非常祭也。○注「囹圄」至「治人」。○正義曰：云「囹圄所以禁守系者，若今別獄矣」者，蔡云：「囹，牢也。圄，止也。所以止出入，皆罪人所捨也。」崇精問曰：「獄，周曰圜土，殷曰羑里，夏曰均台。囹圄，何代之獄？」焦氏答曰：「《月令》，秦書，則秦獄名也。漢曰若盧，魏曰司空是也。」云「在手曰梏，在足曰桎」者，按《掌囚》云：「上罪梏拲而桎。」拲為在手，梏與拲連文，故知梏亦在手，則桎在足也。《易．大畜．六四》：「童牛之梏。」冷剛問云：「牛四足，何以稱梏？」鄭答云：「牛無手，前足施梏也。」云「肆謂死刑暴屍」者，肆，陳也，謂陳屍而暴之，故《周禮．鄉士》、《縣士》皆「肆之三日」。然春陽既動，理無殺人，何得更有死屍而禁其陳肆者？蓋是大逆不孝罪甚之徒，容得春時殺之，殺則埋之，故禁其陳肆。
		</region>
	</paragraph>
	<paragraph index="36">
		<region typus="original" subtype="" id="3505" explains="">
是月也，玄鳥至。至之日，以大牢祠於高禖，天子親往。
		</region>
		<region typus="comment" subtype="注" id="3506" explains="3505">
○注：玄鳥，燕也。燕以施生時來，巢人堂宇而孚乳，嫁娶之象也。媒氏之官以為候。高辛氏之出，玄鳥遺卵，娀簡吞之而生契，後王以為媒官嘉祥，而立其祠焉。變媒言媒，神之也。○音義：禖音梅。施，始豉反。孚乳，上如字，一音芳付反；下而樹反，季春同。娀簡，夙中反，簡狄，有戎氏女。契，息列反。
		</region>
	</paragraph>
	<paragraph index="37">
		<region typus="comment" subtype="疏" id="3507" explains="3505,3506">
疏注「高辛」至「神之」。正義曰：知「玄鳥遺卵，娀簡吞之而生契」者，按《殷本紀》云：「簡狄行浴，見玄鳥墮其卵，簡狄取吞之，因孕生契。」又《中候契握》云：「玄鳥翔水遺卵，娀簡狄吞之生契。」娀者，簡狄之國名，故《大戴禮》云：「有娀氏之女曰簡狄。」故娀簡狄也。云「後王以為禖官嘉祥，而立其祠焉」者，謂高辛氏之世，有此吞鳥之異，是為媒官嘉祥，後代之王，立此高辛而為禖神故也。蔡邕以為禖神是高辛已前舊有，高者，尊也，謂尊高之禖，不由高辛氏而始有高禖。又《生民》及《玄鳥》毛詩傳云：「姜嫄從帝而祠於郊媒。」又云：「簡狄從帝而祈於郊禖。」則是姜嫄簡狄之前，先有禖神矣。而此注立高辛氏為禖神，是高辛氏已前未有禖神，參差不同者。《鄭志》焦喬答王權云：「先契之時，必自有禖氏，祓除之祀，位在於南郊，蓋以玄鳥至之日祀之矣。然其禋祀，乃於上帝也。娀簡狄吞鳳子之後，後王為媒官嘉祥，祀之以配帝，謂之高禖。」據此言之，則郊禖之祭，契已前祭天南郊，以先媒配之，故謂之郊禖。至高辛氏之時，既簡狄之異，後王以是為媒官之嘉祥，即以高辛之君立為禖神以配天，其古昔先媒則廢之矣。高辛氏配之，後謂之高禖。鄭義稷、契當堯時，按《命歷序》云「帝嚳傳十世」，則稷契不得為帝嚳之子，是帝嚳後世子孫之子，故鄭注《生民》云「姜嫄，高辛氏之世妃」，則簡狄亦高辛氏之後世之妃。此立為禖神者，是簡狄之夫，不得為帝嚳。此祭高禖氏祭天，故《生民傳》云「從於帝而見於天」，高禖為配祭之人。祭天特牲，此用大牢者，此謂配祭之人也。云「變媒言禖，神之」者，按《周禮．媒氏職》注「媒之言謀也，謀合異類，使和成者」。但不知初為媒者，其人是誰。按《世本》及譙周《古史》，伏犧制以儷皮嫁娶之禮，既用之配天，其尊貴先媒，當是伏犧也。媒字從女，今從示旁，為之示，是神明告示之義，故云「變媒言媒，神之也」。
		</region>
	</paragraph>
	<paragraph index="38">
		<region typus="original" subtype="" id="3508" explains="">
后妃帥九嬪御，
		</region>
		<region typus="comment" subtype="注" id="3509" explains="3508">
○注：御謂從往侍祠。《周禮》：天子有夫人，有嬪，有世婦，有女御。獨云帥九嬪，舉中言也。
		</region>
		<region typus="original" subtype="" id="3510" explains="">
乃禮天子所御，帶以弓韣，授以弓矢，於高禖之前。
		</region>
		<region typus="comment" subtype="注" id="3511" explains="3510">
○注：天子所御，謂今有娠者。於祠，大祝酌酒，飲於高媒之庭，以神惠顯之也。帶以弓韣，授以弓矢，求男之祥也。《王居明堂禮》曰：「帶以弓韣，禮之禖下，其子必得天材。」○音義：韣，大木反，弓衣。娠音身，一音震，謂懷妊。
		</region>
	</paragraph>
	<paragraph index="39">
		<region typus="comment" subtype="疏" id="3512" explains="3508,3509,3510,3511">
疏「乃禮」至「之前」。○正義曰：祭高禖既畢，祝官乃禮接天子所御幸有娠之人，謂酌酒以飲之。飲酒既畢，乃屬帶此所御之人以弓韣，又授之以弓矢，於高禖之前而北面也。○注「天子」至「天材」。○正義曰：「天子所御，謂今有娠者，」若總論幸御，則群妃皆是，何得直云「乃禮天子所御」？故知有娠者。《漢書音義》：「娠音身也。」云「《王居明堂禮》」者，《逸禮》篇名也。云「禮之禖下，其子必得天材」者，謂禮此所御之人於禖神之前，禖在壇上，御者在下，故云「禖下「。以祭神必福降，故云「其子必得天材」。
		</region>
	</paragraph>
	<paragraph index="40">
		<region typus="original" subtype="" id="3513" explains="">
是月也，日夜分，雷乃發聲，始電，蟄蟲咸動，啟戶始出。
		</region>
		<region typus="comment" subtype="注" id="3514" explains="3513">
○注：又記時候。發，猶出也。○音義：電，大練反。
		</region>
		<region typus="original" subtype="" id="3515" explains="">
先雷三日，奮木鐸以令兆民曰：「雷將發聲，有不戒其容止者，生子不備，必有凶災！」
		</region>
		<region typus="comment" subtype="注" id="3516" explains="3515">
○注：主戒婦人有娠者也。容止猶動靜。○音義：先，悉薦反。奮，方問反。鐸，大各反。
		</region>
		<region typus="original" subtype="" id="3517" explains="">
日夜分，則同度量，鈞衡石，角斗甬，正權概。
		</region>
		<region typus="comment" subtype="注" id="3518" explains="3517">
○注：因晝夜等，而平當平也。同、角、正，皆謂平之也。丈尺曰度，斗斛曰量，三十斤曰鈞，稱上曰衡，百二十斤曰石。甬，今斛也。稱錘曰權。概，平斗斛者。度量，上音杜，下音亮，注同。甬音勇。權概，古代反。稱，尺證反，下同。錘，丈偽反，又丈為反。
		</region>
	</paragraph>
	<paragraph index="41">
		<region typus="comment" subtype="疏" id="3519" explains="3513,3514,3515,3516,3517,3518">
疏「日夜」至「始出」。○正義曰：日夜分，謂晝夜漏刻。馬融云：「晝有五十刻，夜有五十刻，據日出日入為限。」蔡邕以為星見為夜，日入後三刻、日出前三刻皆屬晝，晝有五十六刻，夜有四十四刻。鄭康成注《尚書》云「日中星」，以為日見之漏五十五刻，不見之漏四十五刻，與蔡校一刻也，大略亦同。「雷乃發聲」者，雷是陽氣之聲，將上與陰相沖。蔡邕云：「季冬雷在地下，則雉應而雊。孟春動於地之上，則蟄蟲應而振出。」至此升而動於天之下，其聲發揚也。以雷出有漸，故言「乃」。云「始電」者，電是陽光，陽微則光不見，此月陽氣漸盛，以擊於陰，其光乃見，故云「始電」。○「蟄蟲咸動，啟戶始出」者，戶謂穴也，謂發所蟄之穴。蟄蟲早者，孟春乃出，則《左傳》「啟蟄而郊」是也。蟄蟲晚者，則二月始出，故此云「蟄蟲咸動」，則正月未皆動，重記時候者。庾蔚云：「謂蓋先記時候，以明應節。後言時侯，以應二分二至。」所應不同，故重記之也。○注「主戒」至「動靜」。○正義曰：以其生子不備，必有凶災，故知「主戒婦人」也。云「容止猶動靜」者，蔡云：「迅雷風烈，孔子必變。」《玉藻》云：「迅雷甚雨則必變。」雖夜必興，衣服冠而坐，所以畏天威也。小人不畏天威，懈慢褻瀆，或至夫婦交接，君子製法，不可指斥言之，故曰「有不戒其容止」者。言此時夫婦交接，生子支節性情必不備，其父母必有災也。注「因晝」至「斛者」。○正義曰：「平當平」者，謂度量鈞衡之等，人之所用，當須平均。人君於晝夜分等之時，而平正此當平之物。云「同、角、正，皆謂平之」者，經中度、量、鈞、衡、石五者，總蒙同文。云「丈尺曰度，斗斛曰量，三十斤曰鈞，稱上曰衡，百二十斤為石」，皆《漢書．律歷志》文。按《志》文云：「黑秬一黍為一分，十分為一寸，十寸為一尺，十尺為一丈，十丈為一引，五度審矣。」又云「黃鐘之管，長九寸，圍九寸，其實一籥，合籥為合，十合為升，十升為鬥，十斗為斛，五量加矣。」《志》又云：「黃鐘之管，一籥容千二百黍，重十二銖。二十四銖為兩，十六兩為斤，三十斤為鈞，百二十斤為石。」《志》又云：「權與物鈞而生衡，衡運生規，規圓生矩，矩方生繩，繩直生准。」註：「權，錘也。」與物正等則衡平，是權為稱錘，稱上曰衡。甬與斗連文，《律歷志》「十斗為斛」，故知甬則斛也。云「概，平斗斛者」，今之猶然。
		</region>
	</paragraph>
	<paragraph index="42">
		<region typus="original" subtype="" id="3520" explains="">
是月也，耕者少舍，乃修闔扇，寢廟畢備。
		</region>
		<region typus="comment" subtype="注" id="3521" explains="3520">
○注：舍猶止也。因蟄蟲啟戶，耕事少間，而治門戶也。用木曰闔，用竹葦曰扇。畢猶皆也。凡廟前曰廟，後曰寢。○音義：闔，戶臘反。間音閒。
		</region>
		<region typus="original" subtype="" id="3522" explains="">
毋作大事，以妨農之事。
		</region>
		<region typus="comment" subtype="注" id="3523" explains="3522">
○注：大事，兵役之屬。
		</region>
	</paragraph>
	<paragraph index="43">
		<region typus="comment" subtype="疏" id="3524" explains="3520,3521,3522,3523">
疏注「用木」至「曰寢」。○正義曰：按襄十八年《左傳》云「晉州綽以枚數闔」，闔是齊城門而云闔，是闔用木也。此扇與闔相對文。又此耕者少捨謂庶人，庶人蓽門，故以為「竹葦曰扇」。云「凡廟前曰廟，後曰寢」者，廟是接神之處，其處尊，故在前。寢，衣冠所藏之處，對廟為卑，故在後。但廟制有東西廂，有序牆，寢制惟室而巳，故《釋宮》云「室有東西廂曰廟，無東西廂有室曰寢」是也。
		</region>
	</paragraph>
	<paragraph index="44">
		<region typus="original" subtype="" id="3525" explains="">
是月也，毋竭川澤，毋漉陂池，毋焚山林。
		</region>
		<region typus="comment" subtype="注" id="3526" explains="3525">
○注：順陽養物也。畜水曰陂，穿地通水曰池。○音義：漉音鹿，竭也。陂池，彼宜反，《尚書傳》云：「澤障曰陂，停水曰池。」畜，敕六反。
		</region>
		<region typus="original" subtype="" id="3527" explains="">
天子乃鮮羔開冰，先薦寢廟。
		</region>
		<region typus="comment" subtype="注" id="3528" explains="3527">
○注：鮮當為獻，聲之誤也。獻羔，謂祭司寒也。祭司寒而出冰，薦於宗廟，乃後賦之。《春秋傳》曰：「古者日在北陸而藏冰，西陸朝覿而出之。其藏冰也，深山窮谷，固陰沍寒，於是乎取之。其出之也，朝之祿位，賓食喪祭，於是乎用之。其藏之也，黑牡秬黍，以饗司寒。其出之也，桃弧棘矢，以除其災。其出入也，時食肉之祿，冰皆與焉。大夫命婦，喪浴用冰。祭寒而藏之，獻羔而啟之。公始用之，火出而畢賦。自命夫命婦至於老疾，無不受冰。」○音義：鮮，依注音獻。覿，大歷反。沍，戶故反。朝，直遙反。秬音巨。與音預。祭寒，本或作祭司寒，按《左氏傳》無「司」字。
		</region>
	</paragraph>
	<paragraph index="45">
		<region typus="comment" subtype="疏" id="3529" explains="3525,3526,3527,3528">
疏注「鮮當」至「受冰」。正義曰：「鮮當為獻「者，按《詩．豳風．七月》云「四之日其蚤，獻羔祭韭」，故知鮮為獻也。云「獻羔謂祭司寒」者，以經云獻羔啟冰，先薦寢廟，恐是獻羔寢廟，故云「祭司寒」，《左傳》直云「獻羔而啟之」。知「祭司寒」者，以傳云「祭寒而藏之」，既祭司寒，明啟時亦祭之。云「薦於宗廟，乃後賦之者，薦於宗廟，謂仲春也；乃後賦之，謂孟夏也。故《凌人》云「夏頒冰」，《左傳》云「火出而畢賦」是也。引「《春秋傳》曰」者，昭四年《左傳》申豐之辭也。從「古者」以至「無不受冰」，皆《左傳》文也。按昭四年春大雨雹，季武子問於申豐，申豐對以此辭。云「日在北陸」者，北陸，虛也，謂十二月日在虛之時而藏冰。云「西陸朝覿而出之」者，西陸，昴也，鄭康成以為四月之時，日在昴畢之星，朝見東方，於時出冰，以頒賜百官。若其初出薦廟時在二月是也。云「固陰沍寒」者，杜預註：「沍，閉也。」謂堅固之陰，閉塞不通陽之處，於是取之。云「朝之祿位，賓食喪祭，於是乎用之」者，朝之祿位，謂大夫已上，故下云命夫命婦無不受冰是也。賓謂接迎賓客，食謂尋常飲食，喪謂死喪，祭謂祭祀。云「黑牡秬黍」者，以其祭水神，色尚黑。云「桃弧棘矢」者，桃去不祥，棘則刺御惡。云「祭寒而藏之」者，寒謂司寒之神，則玄冥水神也。所用黑牡秬黍，黑牡則黑羔。云「獻羔而啟之」者，獻羔則黑牡也，亦用秬黍。啟之，謂二月時也，故云「公始用之」。云「火出而畢賦」者，畢，盡也，謂應是得冰之人，無問尊卑，盡賦與之。按《左傳》云：「火出於夏為三月，於商為四月，於周為五月。」則火出季春建辰之月，以《周禮》「夏頒冰」，乃建已之月，不同者，但建辰火星在卯，火星始出；至建巳火星漸高，總而言之，亦得稱火出。早則三月之末，晚則四月之初，不甚相遠。又三月內有得四月節時，故據夏而言之。按《月令》季冬藏冰，《詩．豳風》「三之日納於凌陰」，三之日是建寅之月，不同者，《鄭注》豳地晚寒，所以校一月也。
		</region>
	</paragraph>
	<paragraph index="46">
		<region typus="original" subtype="" id="3530" explains="">
上丁，命樂正習舞，釋菜。
		</region>
		<region typus="comment" subtype="注" id="3531" explains="3530">
○注：樂正，樂官之長也。命習舞者，順萬物始出地鼓舞也。將舞，必釋菜於先師以禮之。《夏小正》曰：「丁亥萬舞入學。」○音義：長，丁丈反。
		</region>
		<region typus="original" subtype="" id="3532" explains="">
天子乃帥三公、九卿、諸侯、大夫親往視之。
		</region>
		<region typus="comment" subtype="注" id="3533" explains="3532">
○注：順時達物也。
		</region>
		<region typus="original" subtype="" id="3534" explains="">
仲丁，又命樂正入學習樂。
		</region>
		<region typus="comment" subtype="注" id="3535" explains="3534">
○注：為季春將習合樂也。習樂者，習歌與八音。○音義：中丁音仲，本亦作仲。為，於偽反，下注同。
		</region>
	</paragraph>
	<paragraph index="47">
		<region typus="comment" subtype="疏" id="3536" explains="3530,3531,3532,3533,3534,3535">
疏注「命習舞」至「入學」。○正義曰：以春陽既動，萬物出地，故王者習舞，所以應之，故孟春「命樂正入學習舞」，此仲春又云習舞，釋菜，皆以陽氣動，故此仲春習舞，則《大胥》「春，入學，捨采合舞」一也。據人所學謂之習舞，節奏齊同謂之合舞，此亦謂之大合樂。故《文王世子》云「凡大合樂」，注「春捨菜合舞，秋頒學合聲」。孟春習之，至仲春習而合之，自是春秋常所合樂也，非為季春而習舞也。故《大胥》春合舞，秋合聲，自是春秋之常事也。孟春習舞，及仲春習舞，及仲丁習樂，並季春合樂，皆在大學。仲春釋菜合舞，季春大合樂，皆天子親往，餘則不也。孟夏「乃命樂師，習合禮樂」，為當月飲酎也。命樂師者，以仲春習舞習樂之時，既命樂正，此則稍輕，故惟命樂師。此習禮樂在學也，其事既輕，天子不親往。孟夏又云「天子飲酎，用禮樂」，鄭注「飲之於朝，正尊卑」，是飲酎在朝。天子親往，不云樂正者，文不備也。飲酎大禮，必樂正在焉。熊氏《禮》本云飲之於廟，以為漢禮獻酎在廟故也。若是獻酎祭廟，當云天子獻酎，不得云飲酎，且夏月時祭已用酎也，何須別云飲酎？故知天子飲酎在朝。仲夏云「樂師脩鞀鞞」，為「大雩帝，用盛樂」故也。命樂師者，預脩習，其事輕，其雩帝用樂之時，則命樂正，天子親往，其季夏、孟秋、仲秋，以季夏土王，秋又陰始，國無大事，不用樂也。季秋亦得習吹者，為將大享帝也。其習吹之時，在於學中，亦樂師習之，但文不備也。所以習吹者，鄭云「春夏重舞，秋冬重吹」，但以重為主。其實春亦有吹，秋亦有舞，季秋習吹之時，天子不親往也。按《大胥》「秋頒學合聲」，周禮也；《月令》仲秋無合聲者，殷法也，故不同。或可秋合聲者，即此季秋習吹是也。孟冬「大飲蒸」者，亦用禮樂也，故鄭「飲酎」之下注云「季冬云大飲蒸，此言用禮樂，互其文」，明飲蒸亦有禮樂也。此飲蒸在天學也，天子親往，故鄭引《詩》云「十月滌場，躋彼公堂」以證之，公堂則學校也。季冬「命樂師大合吹而罷」者，歲終，王與族人燕於大寢，其事輕，故命樂師。知與族人燕者，鄭注引《王居明堂》云「季冬命國為酒，以合三族」，故知之也。云「將舞必釋菜於先師」者，以經文「習舞」，「釋菜」文在於後，恐習舞釋菜共是一事，故云將欲習舞，必先釋菜。必知然者，以釋菜之時不為舞也。故《文王世子》云「釋菜不舞，不受器」，是知釋菜無舞也。此云習舞在前，釋菜在後，何知不先習舞乃後釋菜？必知先有釋菜者，以《大胥》云「捨菜合舞」，捨即釋，故知釋菜在合舞之前。云「《夏小正》曰『丁亥萬用入學』」者，引之證習舞之意，謂用此《萬》舞以入學。於舞稱《萬》者，何休注《公羊》云：「周武王以萬人服天下。」《商頌》：「《萬》舞有奕。」蓋殷湯亦以萬人得天下，此《夏小正》是夏時之書，亦云《萬》者，其義未聞，或以為禹以萬人以上治水，故樂亦稱《萬》。○注「為季」至「八音」。○正義曰：此習者，為季春合樂預習之，故鄭云然。上習舞釋菜，鄭不云為季春合樂，則仲春合舞自當為之，不為季春合樂而習也。熊氏以為仲春習舞為季春合樂者，若然，鄭何以不言之？又《大胥》無季春合樂，何以亦云春「捨菜合舞」？熊氏說非也。云「習歌與八音」者，以仲春習舞，雖不為季春而發，但孟春仲春習舞以久，不須臾習，故知為習歌與八音。歌謂合聲也，八音謂樂器響音。
		</region>
	</paragraph>
	<paragraph index="48">
		<region typus="original" subtype="" id="3537" explains="">
是月也，祀不用犧牲，用圭璧，更皮幣。
		</region>
		<region typus="comment" subtype="注" id="3538" explains="3537">
○注：為季春將選而合騰之也。更，猶易也。當祀者，古以玉帛而巳。
		</region>
	</paragraph>
	<paragraph index="49">
		<region typus="comment" subtype="疏" id="3539" explains="3537,3538">
疏「祀不」至「皮幣」。○正義曰：以季春將騰合牝牡，不用殺其犧牲，其應祀之時，圭璧更易此犧牲，非但用圭璧更易，又用皮幣以更之，故在圭璧皮幣之中，上下有也。蔡氏云此祀不用犧牲者，祈不用犧牲，謂祈禱小祀也，不用犧牲，若大祀則依常法，故上云「以大牢祠高禖」是也。
		</region>
	</paragraph>
	<paragraph index="50">
		<region typus="original" subtype="" id="3540" explains="">
仲春行秋令，則其國大水，寒氣總至，
		</region>
		<region typus="comment" subtype="注" id="3541" explains="3540">
○注：酉之氣乘之也。八月宿直昴畢，畢好雨。○音義：好，乎報反。
		</region>
		<region typus="original" subtype="" id="3542" explains="">
寇戎來征。
		</region>
		<region typus="comment" subtype="注" id="3543" explains="3542">
○注：金氣動也。畢又為邊兵。
		</region>
		<region typus="original" subtype="" id="3544" explains="">
行冬令，則陽氣不勝，麥乃不熟，
		</region>
		<region typus="comment" subtype="注" id="3545" explains="3544">
○注：子之氣乘之也。十一月為大陰。○音義：大音泰。
		</region>
		<region typus="original" subtype="" id="3546" explains="">
民多相掠。
		</region>
		<region typus="comment" subtype="注" id="3547" explains="3546">
○注：陰奸眾也。
		</region>
		<region typus="original" subtype="" id="3548" explains="">
行夏令，則國乃大旱，煖氣早來，
		</region>
		<region typus="comment" subtype="注" id="3549" explains="3548">
○注：午之氣乘之也。○音義：煖，乃緩反，又音暄。
		</region>
		<region typus="original" subtype="" id="3550" explains="">
蟲螟為害。
		</region>
		<region typus="comment" subtype="注" id="3551" explains="3550">
○注：暑氣所生，為災害也。○音義：螟，亡丁反，又《爾雅》云：「食苗心，螟。」
		</region>
	</paragraph>
	<paragraph index="51">
		<region typus="comment" subtype="疏" id="3552" explains="3540,3541,3542,3543,3544,3545,3546,3547,3548,3549,3550,3551">
疏「其國」至「來征」。○正義曰：其國大水，則地災也。寒氣總至，則天災也。寇戎來征，則人災也。○注「畢，又為邊兵」。○正義曰：按《元命包》云：「畢七星十六度，主邊兵。」○「陽氣」至「相掠」。○正義曰：陽氣不勝，天災。麥乃不熟，地災。民多相掠，人災也。○「國乃」至「為害」。○正義曰：國乃大旱，暖氣早來，天災。蟲螟為害，地災。行令失所，人災之應，故無其災也。
		</region>
	</paragraph>
	<paragraph index="52">
		<region typus="original" subtype="" id="3553" explains="">
季春之月，日在胃，昏七星中，旦牽牛中。
		</region>
		<region typus="comment" subtype="注" id="3554" explains="3553">
○注：季，少也。季春者，日月會於大梁，而斗建辰之辰。○音義：胃音謂。少，詩召反。
		</region>
	</paragraph>
	<paragraph index="53">
		<region typus="comment" subtype="疏" id="3555" explains="3553,3554">
疏「季春」至「牛中」。○正義曰：按《三統曆》云：「三月之節，日在胃七度，昏張二度中，去日一百七度，旦斗二十六度中。清明日在昴八度，昏翼四度中，去日一百一十一度，旦女三度中，按《元嘉歷》三月節，日在婁六度，昏柳十二度中，旦斗十四度中。○三月中，日在胃九度，凡三十度。日月行一會，凡二十度，故三月日在胃七度。《律歷志》又云「大梁初日在胃七度」是也。「昏七星中」者，按《律歷志》云：胃十四度，昴十一度，畢十六度，觜二度，參九度，井三十三度，鬼四度，柳十五度，七星七度。從胃七度至七星之初度，有九十九度，以日漸長，日沒之時，稍在酉北，去七星之初九十八度，故昏時七星在南方之中。「旦牽牛中」者，從十星之初至牽牛之初。
		</region>
	</paragraph>
	<paragraph index="54">
		<region typus="original" subtype="" id="3556" explains="">
其日甲乙。其帝大皞，其神句芒。其蟲鱗。其音角，律中姑洗。其數八。其味酸，其臭膻。其祀戶，祭先脾。
		</region>
		<region typus="comment" subtype="注" id="3557" explains="3556">
○注：姑洗者，南呂之所生也，三分益一，律長七寸九分寸之一。季春氣至，則姑洗之律應。《周語》曰：「姑洗所以脩絜百物，考神納賓。」○音義：洗，素典反。
		</region>
	</paragraph>
	<paragraph index="55">
		<region typus="comment" subtype="疏" id="3558" explains="3556,3557">
疏注「姑洗」至「納賓」。○正義曰：南呂六二上生姑洗之九三，南呂長五寸三分寸之一，就南呂三分益一，取三寸益一寸，為四寸，餘有整二寸三分寸之一。整二寸者，各九分之，二九為十八分，寸之一者為三分，總二十一分。三七二十一，三分益一，更益七分，總二十八分，以九分為一寸，二十七分為三寸，益前四寸為七寸，餘有一分在，故云「律長七寸九分寸之一」。云「《周語》曰」至「納賓」，證姑洗之義。云「脩絜百物，考神納賓」者，按《國語注》云：「是月百物脩絜，故用之宗廟，致神納賓。」
		</region>
	</paragraph>
	<paragraph index="56">
		<region typus="original" subtype="" id="3559" explains="">
桐始華，田鼠化為鴽，虹始見，萍始生。
		</region>
		<region typus="comment" subtype="注" id="3560" explains="3559">
○注：皆記時候也。鴽，母無。螮蝀謂之虹。蓱，萍也，其大者曰蘋。○音義：鴽音如，毋無也，蔡云：「鶉之屬。」虹音紅，又音絳，螮蝀也。見，賢遍反。蓱，步丁反，水浮萍也。毋無，上音牟，又如字。蝃，本又作螮，丁計反；亦作蜥，同。蝀，本亦作東，同丁孔反。萍音平。蘋，毗人反。
		</region>
	</paragraph>
	<paragraph index="57">
		<region typus="comment" subtype="疏" id="3561" explains="3559,3560">
疏注「皆記」至「曰蘋」。○正義曰：「鴽，毋無」，《爾雅．釋鳥》文。某氏云：「謂也。李巡云：「鴽，一名牟毋。」郭景純云：「也，青州呼鴾毋。」舍人本「毋」作「無」。今此注「毋無」，毋當作牟，謂牟無也。聲轉字誤，牟字作毋。云「螮蝀謂之虹」者，《爾雅．釋天》文。郭氏云：「雄者曰虹，雌者曰蜺。」雄謂明盛者，雌謂闇微者。虹是陰陽交會之氣，純陰純陽則虹不見。若雲薄漏日，日照雨滴則虹生。云「蓱，萍其，其大者曰蘋。」《爾雅．釋草》文。郭景純云：「水中浮蓱也。江東謂之薸。」舍人云：「蓱，一名萍，大者名蘋。」凡云化者，若「鼠化為鴽」、「鴽還化為鼠」，皇氏云：「反歸舊形謂之化。」按《易》云「乾道變化」，謂先有舊形，漸漸改者謂之變；雖有舊形，忽改者謂之化；及本無舊形，非類而改亦謂之化。故鄭注《周禮》云「能生非類曰化也」。
		</region>
	</paragraph>
	<paragraph index="58">
		<region typus="original" subtype="" id="3562" explains="">
天子居青陽右个，乘鸞路，駕倉龍，載青旂，衣青衣，服倉玉，食麥與羊，其器疏以達。
		</region>
		<region typus="comment" subtype="注" id="3563" explains="3562">
○注：青陽右個，東堂南偏。
		</region>
		<region typus="original" subtype="" id="3564" explains="">
是月也，天子乃薦鞠衣於先帝。
		</region>
		<region typus="comment" subtype="注" id="3565" explains="3564">
○注：為將蠶求福祥之助也。鞠衣，黃桑之服。先帝，大皞之屬。○音義：鞠，居六反，如菊華也；又去六反，如麴塵。為，於偽反，下文「乃為」、注「為鳥」同。
		</region>
		<region typus="original" subtype="" id="3566" explains="">
命舟牧覆舟，五覆五反，乃告舟備具於天子焉。
		</region>
		<region typus="comment" subtype="注" id="3567" explains="3566">
○注：舟牧，主舟之官也。覆反舟者，備傾側也。○音義：覆，芳服反，下及注同。
		</region>
		<region typus="original" subtype="" id="3568" explains="">
天子始乘舟，薦鮪於寢廟，
		</region>
		<region typus="comment" subtype="注" id="3569" explains="3568">
○注：進時美物。○音義：鮪，於軌反，
		</region>
		<region typus="original" subtype="" id="3570" explains="">
乃為麥祈實。
		</region>
		<region typus="comment" subtype="注" id="3571" explains="3570">
○注：於含秀求其成也。不言所祈，承寢廟可知。
		</region>
	</paragraph>
	<paragraph index="59">
		<region typus="comment" subtype="疏" id="3572" explains="3562,3563,3564,3565,3566,3567,3568,3569,3570,3571">
疏「是月」至「先帝」。○正義曰：從此以下至「為麥祈實」，論薦衣告帝，薦鮪於寢廟。舟牧告舟，論所告之事，故言「是月」。從「生氣方盛」至「禮賢者」，論陽氣將盛，振恤貧窮，勉勸諸侯，禮聘賢者，皆是助陽宣發之事，故云「是月也「。自「命司空」以下，論時雨將降，道達溝瀆，又禁斷羅翳以助時生乳之事，事別於上，故更云「是月」。自「命野虞」至「無有敢惰」，論養蠶之事，事別於上，故云「是月也」。自「命工師」以下至「以蕩上心」，論工師之官，不得為淫巧之作，事異於上，故更云「是月」。自「擇吉日」至「親往視之」，論天子合樂之事，事異於上，故更言「是月也」。以其月末為之，故變云「是月之末」。自「乃合累牛騰馬」至「以畢春氣」，論牛馬犧牲合育之事，並磔攘九門，事雖異於牛馬，難事既輕，不可別言是月也，故系之牛馬犧牲，總異於上，故更云「是月也」。○注「為將」至「之屬」。○正義曰：依禮，祭五帝自服大裘，今薦鞠衣，與桑同色，蓋薦於神坐，故知為蠶求福。云「鞠衣，黃桑之服」者，鄭注《內司服》云：「鞠衣，黃桑服也。色如鞠塵，像桑葉始生。」菊者，草名，花色黃，故季秋之月云「菊有黃華」，是鞠衣黃也，與桑同色，又當桑生之時，故云「黃桑之服」也。云「先帝，大皞之屬」者，以其言先不言上，故知非天，唯大皞之屬，春時惟祭大皞。云「之屬」者，以蠶功既大，非獨祭大皞，故何胤云「總祭五方之帝」。其所祭之處，王權、賀瑒、熊氏等並以為在明堂，以大皞祭在明堂故也。○「薦鮪於寢廟」。○正義曰：按《爾雅．釋魚》云「鮥，鮇鮪。」郭景純云：「似鱣而小，建平人呼鮥子。一本云王鮪，似鱣，口在頷下。」《音義》云：「大者為王鮪，小者為鮇鮪，似鱣，長鼻，體無鱗甲。」
		</region>
	</paragraph>
	<paragraph index="60">
		<region typus="original" subtype="" id="3573" explains="">
是月也，生氣方盛，陽氣發泄，句者畢出，萌者盡達，不可以內。
		</region>
		<region typus="comment" subtype="注" id="3574" explains="3573">
○注：時可宣出，不可收斂也。句，屈生者。芒而直曰萌。○音義：泄，息列反。句，古侯反。
		</region>
		<region typus="original" subtype="" id="3575" explains="">
天子布德行惠，命有司發倉廩，賜貧窮，振乏絕。
		</region>
		<region typus="comment" subtype="注" id="3576" explains="3575">
○注：振猶救也。廩，力甚反。
		</region>
		<region typus="original" subtype="" id="3577" explains="">
開府庫，出幣帛，周天下。勉諸侯，聘名士，禮賢者。
		</region>
		<region typus="comment" subtype="注" id="3578" explains="3577">
○注：周謂給不足也。勉猶勸也。聘，問也。名士，不仕者。
		</region>
	</paragraph>
	<paragraph index="61">
		<region typus="comment" subtype="疏" id="3579" explains="3573,3574,3575,3576,3577,3578">
疏「不可以內」。○正義曰：以物遂散之時，當順天散物，不可積聚納之在內也。○「發倉」至「乏絕」。○正義曰：蔡氏云：「穀藏曰倉，米藏曰廩，無財曰貧，無親曰窮，暫無曰乏，不續曰絕。皇氏云：「長無謂之貧窮，暫無謂之乏絕。」○「勉諸」至「賢者」。○正義曰：謂王者勉勸此諸侯，令聘問有名之士，禮接德行之賢。蔡氏云：「名士者，謂其德行貞純，道術通明，王者不得臣，而隱居不在位者也。賢者，名士之次，亦隱者也。名士優，故加束帛，賢者禮之而已。」
		</region>
	</paragraph>
	<paragraph index="62">
		<region typus="original" subtype="" id="3580" explains="">
是月也，命司空曰：「時雨將降，下水上騰，循行國邑，周視原野，修利隄防，道達溝瀆，開通道路，毋有障塞。
		</region>
		<region typus="comment" subtype="注" id="3581" explains="3580">
○注：廣平曰原。國也，邑也，平野也，溝瀆與道路皆不得不通，所以除水潦，便民事也。古者溝上有路。○音義：上，時掌反，下注「以上」同。行，下孟反。隄，丁兮反。防音房。道音導。障，之亮反，又音章。便，婢面反。
		</region>
		<region typus="original" subtype="" id="3582" explains="">
田獵罝罘、羅罔、畢翳，餧獸之藥，毋出九門。」
		</region>
		<region typus="comment" subtype="注" id="3583" explains="3582">
○注：為鳥獸方孚乳，傷之逆天時也。獸罟曰罝罘，鳥罟曰羅，罔小而柄長謂之畢，翳，射者所以自隱也。凡諸罟及毒藥，禁其出九門，明其常有，時不得用耳。天子九門者，路門也。應門也。雉門也。庫門也。？門也。城門也。近郊門也。遠郊門也。關門也。今《月令》無「罘」，「翳」為「弋」。○音義：罝，子斜反。罘音浮。翳，於計反。餧，於偽反。罟音古。弋，羊職反。
		</region>
	</paragraph>
	<paragraph index="63">
		<region typus="comment" subtype="疏" id="3584" explains="3580,3581,3582,3583">
疏注「廣平」至「有路」。○正義曰：廣平曰原，《爾雅．釋地》文。云「國也，邑也，平野也，溝瀆與道路皆不得不通」者，言國也解經中國，邑也解經中邑，平野也解經中原野，以其各是一物，故每以也結之。溝瀆道路，各兩事共為一句，故云「溝瀆與道路」總結之。不云隄防者，以云不得不通，隄防非可通之物，故鄭不言之。云「古者溝上有路」者，此既為雨決水，而云開通道路，恐道路非決之物，故云「溝上有路」。言道達溝瀆之時，須脩此溝上道路。按《周禮．遂人職》云：「溝上有畛，川上有路。」此言溝上有路者，是道路之總，名與彼別也。○「毋出九門」。○正義曰：謂此月非田獵之時，其罝罘、羅網、畢翳之器及餧獸之藥，毋得出於九門。若路門內有者，不得出路門。應門內有者，不得出應門。舉此可知城門內有者，不得出城門，既不得出城門，則近郊之內，無所用也。若近郊之內先有者，不得出近郊之門，近郊之門尚不得出，則近郊之內雖有，亦不得用也。舉此而言，遠郊關門亦可知。是此月之時，所在之處，遠近皆不得用，故云「毋出九門」。○注「獸罟」至「為弋」。○正義曰：按《爾雅》云：「兔罟謂之罝。」郭景純云：「罝猶遮也。」是罝為獸罟。知罘亦獸罟者，按《釋器》云：「罬謂之罦。罦，覆車也。」孫炎云：「覆車是兩轅網。」既是兩轅可以網鳥，非但網鳥，亦可以網獸。《廣雅》云：「網謂之罟。罘，兔罟也。」是獸罟曰罝罘也，此罘與罦一也。「鳥罟曰羅」，《釋器》文。云「網小而柄長謂之畢」者，以其似天上畢星，《毛詩傳》云「畢所以掩兔」是也。「明其常有，時不得用耳」，謂此等之物，四時常有，於此季春之時，不得用之。按《周禮．跡人》云「禁毒矢射」者，乃謂四時也。云「九門，路門、應門」之等者，自路門、皋門已內皆宮室所在，非田獵之處，亦禁羅網、毒藥不得出者，此等門內雖是宮室所在，亦有林苑及空間之處，得有羅網及毒藥所施。云「今《月令》無罘，翳為弋」者，以今《月令》之本云「田獵罝羅網畢弋」，與此經不同。
		</region>
	</paragraph>
	<paragraph index="64">
		<region typus="original" subtype="" id="3585" explains="">
是月也，命野虞無伐桑柘。
		</region>
		<region typus="comment" subtype="注" id="3586" explains="3585">
○注：愛蠶食也。野虞，謂主田及山林之官。○音義：柘，之夜反。
		</region>
		<region typus="original" subtype="" id="3587" explains="">
鳴鳩拂其羽，戴勝降於桑。
		</region>
		<region typus="comment" subtype="注" id="3588" explains="3587">
○注：蠶將生之候也。鳴鳩飛且翼相擊，趍農急也。戴勝，織紝之鳥，是時恆在桑。言降者，若時始自天來，重之也。○音義：戴音帶，注同，本亦作載；戴勝，鳥名。紝，女今反。
		</region>
		<region typus="original" subtype="" id="3589" explains="">
具曲、植、籧、筐，
		</region>
		<region typus="comment" subtype="注" id="3590" explains="3589">
○注：時所以養蠶器也。曲，薄也。植，槌也。○音義：植，直吏反。籧筐，居呂反，亦作筥；下丘狂反。方曰筐，圓曰筥。槌，直追反，又直類反，又丈偽反。
		</region>
		<region typus="original" subtype="" id="3591" explains="">
后妃齊戒，親東鄉躬桑，禁婦女毋觀，省婦使，以勸蠶事。
		</region>
		<region typus="comment" subtype="注" id="3592" explains="3591">
○注：后妃親採桑，示帥先天下也。東鄉者，鄉時氣也。是明其不常留養蠶也。留養者，所卜夫人與世婦。婦謂世婦及諸臣之妻也。《內宰職》曰：「仲春，詔後帥外內命婦始蠶於北郊。」女，外內子女也。《夏小正》曰：「妾子始蠶，執養宮事。」毋觀，去容飾也。婦使，縫綿組紃之事。鄉，許亮反，注同。觀，古喚反，注同。省，所景反。去，起呂反。線，息賤反。組音祖。紃音旬。
		</region>
		<region typus="original" subtype="" id="3593" explains="">
蠶事既登，分繭稱絲效功，以共郊廟之服，無有敢惰。
		</region>
		<region typus="comment" subtype="注" id="3594" explains="3593">
○注：登，成也。敕往蠶者，蠶畢將課功，以勸戒之。○音義：繭，古典反。效，戶教反。共音恭。惰，徒臥反。
		</region>
	</paragraph>
	<paragraph index="65">
		<region typus="comment" subtype="疏" id="3595" explains="3585,3586,3587,3588,3589,3590,3591,3592,3593,3594">
疏注「鳴鳩飛」至「之鳥」。○正義曰：「鳩鳴且翼相擊」者，按《釋鳥》云：「鶌鳩，鶻鵃。」郭景純云：「鶌音九物反。鵃音嘲。鶻鵃似山鵲而小，青黑色，短尾多聲。」孫炎云：「鶻鵃，一名鳴鳩，《月令》云『鳴鳩拂其羽』，是也。」云「戴勝，織紝之鳥」者，按《釋鳥》云：「&lt;皂鳥&gt;鴔，戴鵀。」郭景純云：「鵀即頭上勝，今亦呼為戴勝。」李巡云：「戴勝，一名鴟鳩。」孫炎云「鳲鳩，自關而東謂之戴鵀」，非也。○注「曲，薄也。植，槌也」。○正義曰：按《方言》云：「宋、魏、陳、江淮之間謂之曲，或謂之麴，自關而西謂之薄。」故云曲薄。《方言》註：「槌，縣蠶薄柱也」，「宋、魏、陳、楚、江淮之間謂之植，自關而西謂之槌，齊謂之牂。」○注「東鄉」至「之事」。○正義曰：若尋常留養蠶，或東西南北面無所在。今後惟東面採桑，明知不常留養蠶也，暫示法而巳。「留養者所卜夫人與世婦」者，按《祭義》云「卜三宮之夫人世婦之吉者使蠶」，是常留養蠶也。《祭義》又云夫人「副禕而受之」，言副禕則據王后，言三宮夫人則似據諸侯，不同者，《祭義》所云，雜明天子諸侯之法，副禕據王后，上公夫人亦副禕也。三宮夫人據諸侯，亦得通王之三夫人也。云「婦謂世婦及諸臣之妻也」者，釋經中婦字。知不兼三夫人九嬪者，以經云「禁婦女毋觀」，則尊者不應在禁限，故知毋夫人與嬪也。及女御亦當在焉，特云世婦者，以《祭義》云「世婦之吉」者，故特言之。引《內宰職》「蠶於北郊」者，證躬桑之事。按此經是季春躬桑，《內宰》云仲春者，以仲春既帥命婦躬桑浴種，至季春又更躬桑浴蠶也。故熊氏云：「案馬質注云：蠶為龍精，月直大火，則浴其種。」是二月浴種也。《祭義》云「大昕之朝」，「奉種浴於川」，注云「大昕，季春朔日」，是三月又浴蠶也。皇氏云「二月浴之，三月乃躬」，其義非也。云「女，外內子女」者，解經中女字。外子女，謂王外姓甥之女者。內子女者，王之同姓子女，則《周禮》之外宗內宗，皆以嫁有爵者，故《內宰》云「帥外內命婦」，言命婦，則未出嫁者不在焉。鄭注《周禮》士妻亦為命婦，則士妻亦在。云「《夏小正》曰『妾子始蠶，執養宮事』」者，引之證明子女養蠶之事。皇氏云：「妾謂外內命婦，子謂外內子女。執養宮事，執，操也。養，長也。謂操持養長蠶宮之事。」云「毋觀，去容飾」者，以其祭先蠶，又志在採桑養蠶，無暇為飾之事，故禁之以示法。○注「登成」至「戒之」。○正義曰：「登，成」，《釋詁》文。以分繭稱絲，是課謂效其功，故云「以勸戒之」。
		</region>
	</paragraph>
	<paragraph index="66">
		<region typus="original" subtype="" id="3596" explains="">
是月也，命工師，令百工，審五庫之量，金、鐵、皮、革、筋、角、齒、羽、箭、幹、脂、膠、丹、漆，毋或不良。
		</region>
		<region typus="comment" subtype="注" id="3597" explains="3596">
○注：工師，司空之屬官也。五庫，藏此諸物之捨也。量謂物善惡之舊法也。幹，器之木也。凡輮幹有當用脂。良，善也。○音義：量音亮，注同。筋音斤。幹，古旦反。輮，如九反。
		</region>
	</paragraph>
	<paragraph index="67">
		<region typus="comment" subtype="疏" id="3598" explains="3596,3597">
疏注「工師」至「善也」。○正義曰：《周禮．考工記》無工師，知是司空官者，以司空掌工巧，此稱工巧師長，故知司空之屬。云「量謂物善惡之舊法」者，言此等之物，善惡先有舊法，當審察之，故云「審五庫之量」。五庫者，熊氏云：「各以類相從，金鐵為一庫，皮革筋為一庫，角齒為一庫，羽箭幹為一庫，脂膠丹漆為一庫。」義或然。云「幹，器之木」者，按《周禮．弓人》掌作弓，云「凡折幹」，故知幹，弓幹。此則總論材幹，不獨指弓，但器之材樸，總謂之幹，故云「幹，器之木」。
		</region>
	</paragraph>
	<paragraph index="68">
		<region typus="original" subtype="" id="3599" explains="">
百工咸理，監工日號：「毋悖於時，毋或作為淫巧，以蕩上心。
		</region>
		<region typus="comment" subtype="注" id="3600" explains="3599">
○注：」咸，皆也。於百工皆理治其事之時，工師則監之，日號令之，戒之以此二事也。悖猶逆也。百工作器物各有時，逆之則不善。時者，若《弓人》「春液角，夏治筋，秋合三材，冬定體」之屬也。淫巧，謂偽飾不如法也。蕩，謂動之使生奢泰也。今《月今》無「於時」，「作為」為「詐偽」。○音義：監，古銜反，注同。悖，必內反。巧如字，又苦孝反，注同。液音亦。
		</region>
	</paragraph>
	<paragraph index="69">
		<region typus="comment" subtype="疏" id="3601" explains="3599,3600">
疏「百工」至「蕩上心」。○正義曰：言於此之時天氣和適百工造作器物，當依百工皆治理其事之時，監工之官，日日號令之，言造作器物，當依氣序，無得悖逆於時，使物不牢故；又所作器物，當依舊常，無得有作淫過巧妙，以蕩動在上，使生奢泰之心者。○注「若弓」至「詐偽」。○正義曰：按《考工記．弓人》云「春液角」，言春時先浸液其角，豫和濡，筋柔於角，故於夏暑濕之時，始治筋。「秋合三材」者，秋時陰陽氣調，合膠漆絲之三材，角在內面，筋在外面，幹在中。「冬定體」者，謂往來之體，冬氣凝寒，物皆牢實，故內之檠中，使弓體堅強。云「之屬」者，用時非一，故云「之屬」。《考工記》「石有時以泐，水有時以凝」，又云「材美工巧，然而不良，則不時」是也。
		</region>
	</paragraph>
	<paragraph index="70">
		<region typus="original" subtype="" id="3602" explains="">
是月之末，擇吉日，大合樂。天子乃帥三公、九卿、諸侯、大夫，親往視之。
		</region>
		<region typus="comment" subtype="注" id="3603" explains="3602">
○注：大合樂者，所以助陽達物，風化天下也。其禮亡，今天子以大射、郡國以鄉射禮代之。
		</region>
	</paragraph>
	<paragraph index="71">
		<region typus="original" subtype="" id="3604" explains="">
是月也，乃合累牛騰馬，遊牝於牧。
		</region>
		<region typus="comment" subtype="注" id="3605" explains="3604">
○注：累、騰，皆乘匹之名，是月所合牛馬，謂繫在廄者，其牝欲游，則就牧之牡而合之。○音義：累，力追反，注同。騰，大登反。牝，毗忍反，徐扶死反。乘，繩證反。廄，居又反。
		</region>
		<region typus="original" subtype="" id="3606" explains="">
犧牲、駒、犢，舉書其數。
		</region>
		<region typus="comment" subtype="注" id="3607" explains="3606">
○注：以在牧而校數書之，明出時無他故，至秋當錄內，且以知生息之多少也。○音義：數，所主反。
		</region>
	</paragraph>
	<paragraph index="72">
		<region typus="comment" subtype="疏" id="3608" explains="3604,3605,3606,3607">
疏「乃合」至「其數」。正義曰：累牛，謂相累之牛。騰馬，相騰逐之馬，以季春陽將盛，物皆產乳，故合此所累之牛，相騰之馬，故游此系牧之牝於牧田之中，就牡而合之。其在廄牝馬，須擬乘用者，則不放之。○「犧牲、駒、犢，舉書其數」者，既游牝於牧之後，畜皆在野，所有犧牲及小馬之駒，小牛之犢，皆書其見在之數。所以然者，至秋畜產入時，知其舊數不欠少以否，又舊數之外，知其生息多少。
		</region>
	</paragraph>
	<paragraph index="73">
		<region typus="original" subtype="" id="3609" explains="">
命國難，九門磔攘，以畢春氣。
		</region>
		<region typus="comment" subtype="注" id="3610" explains="3609">
○注：此難，難陰氣也。陰寒至此不止，害將及人。所以及人者，陰氣右行，此月之中，日行歷昴，昴有大陵積屍之氣，氣佚則厲鬼隨而出行，命方相氏帥百隸素室毆疫以逐之，又磔牲以攘於四方之神，所以畢止其災也。《王居明堂禮》曰：「季春出疫於郊，以攘春氣。」○音義：難，乃多反，後及注同。磔，竹伯反。禳，本又作攘，如羊反。佚音逸，後同。索，所白反。毆疫，丘於反。
		</region>
	</paragraph>
	<paragraph index="74">
		<region typus="comment" subtype="疏" id="3611" explains="3609,3610">
疏注「此難」至「春氣」。○正義曰：以季春恐有難陽氣之嫌，故云「難，難陰氣也」。云「陰氣右行，此月之中，日行歷昴，昴有大陵積屍之氣」者，天氣左轉，故斗建左行，謂之陽氣，日月右行，日月北天為陰，故云「陰氣右行」。以此月之初，日在於胃；此月之中，從胃歷昴。云「有大陵積屍」者，《元命包》云「大陵主屍」。熊氏引《石氏星經》：「大陵入星，在胃北，主死喪。」云「方相氏帥百隸索室毆疫以逐之」者，按《方相氏》云：「帥百隸而時難，以索室毆疫。」鄭注云：「時難謂四時難。」引《月令》季冬「命國難」，故知於時命方相氏也。引「《王居明堂禮》曰」以下者，證季春國難之事。
		</region>
	</paragraph>
	<paragraph index="75">
		<region typus="original" subtype="" id="3612" explains="">
季春行冬令，則寒氣時發，草木皆肅，
		</region>
		<region typus="comment" subtype="注" id="3613" explains="3612">
○注：丑之氣乘之也。肅謂枝葉縮栗。
		</region>
		<region typus="original" subtype="" id="3614" explains="">
國有大恐。
		</region>
		<region typus="comment" subtype="注" id="3615" explains="3614">
○注：以水訛相驚。○音義：恐，丘勇反。
		</region>
	</paragraph>
	<paragraph index="76">
		<region typus="comment" subtype="疏" id="3616" explains="3612,3613,3614,3615">
疏「季春」至「大恐」。○正義曰：寒氣時發，天災也。草木皆肅，地災也。國有大恐，人災也。○注「肅謂枝葉縮栗」。○正義曰：按《詩》「九月肅霜」，肅謂嚴肅，故云肅縮栗，言枝葉減縮而急栗。○注「以水訛相驚」。○正義曰：按孟春國時有恐，注云「以火訛相驚」，知此是水者，以上「孟春行夏令」，故為「火訛」。此「季春行冬令」，故云「水訛」。雖初訛言相驚，水竟不至。所以然者，以冬氣來乘，水欲來至。以季春是土，上能制水，故知水不來。
		</region>
	</paragraph>
	<paragraph index="77">
		<region typus="original" subtype="" id="3617" explains="">
行夏令，則民多疾疫，時雨不降，
		</region>
		<region typus="comment" subtype="注" id="3618" explains="3617">
○注：未之氣乘之也。六月宿直鬼，鬼為天屍，時又有暑也。
		</region>
		<region typus="original" subtype="" id="3619" explains="">
山林不收。
		</region>
		<region typus="comment" subtype="注" id="3620" explains="3619">
○注：高者於熱也。○音義：，呼旱反，又呼旦反。
		</region>
	</paragraph>
	<paragraph index="78">
		<region typus="comment" subtype="疏" id="3621" explains="3617,3618,3619,3620">
疏「民多」至「不收」。○正義曰：民多疾疫，人災也。時雨不降，天災也。山陵不收，地災也。
		</region>
	</paragraph>
	<paragraph index="79">
		<region typus="original" subtype="" id="3622" explains="">
行秋令，則天多沈陰，淫雨蚤降，
		</region>
		<region typus="comment" subtype="注" id="3623" explains="3622">
○注：戌之氣乘之也。九月多陰。淫，霖也。雨三日以上為霖。今《月令》曰「眾雨」。○音義：蚤音早。
		</region>
		<region typus="original" subtype="" id="3624" explains="">
兵革並起。
		</region>
		<region typus="comment" subtype="注" id="3625" explains="3624">
○注：陰氣勝也。
		</region>
	</paragraph>
	<paragraph index="80">
		<region typus="comment" subtype="疏" id="3626" explains="3622,3623,3624,3625">
疏「天多」至「並起」。○正義曰：天多沈陰，淫雨早降，並天災也。兵革並起，人災也。○注「淫霖」至「為霖」。○正義曰：「雨三日以上為霖」，隱公九年《左傳》文。
		</region>
	</paragraph>
	<paragraph index="81">
		<region typus="original" subtype="" id="3627" explains="">
孟夏之月，日在畢，昏翼中，旦婺女中。
		</region>
		<region typus="comment" subtype="注" id="3628" explains="3627">
○注：孟夏者，日月會於實沉，而斗建巳之辰。○音義：婺音婺。
		</region>
	</paragraph>
	<paragraph index="82">
		<region typus="comment" subtype="疏" id="3629" explains="3627,3628">
疏「孟夏」至「女中」。○正義曰：《三統曆》：「四月節，日在畢十二度，昏軫四度中，去日二百一十四度，旦虛三度中。四月中，日在井初度，昏角六度中，去日一百一十七度，旦危六度中。」按《元嘉歷》：「四月節，日在昴十一度，昏翼十度中，旦女三度中。四月中，日在畢十五度，昏軫十度中，旦虛九度中。」「日在畢」者，按《律歷志》立夏日在畢十二度。「昏翼中」者，日既在畢十二度，畢有十六度而終，則中取五度，觜二度，參九度，井三十三度，鬼四度，柳十五度，七星七度，張十八度，計從畢十三度至翼初，總九十三度，言春三月之時，昏中之星九十八度。四月日漸長，校三月三刻，則昏中之星去日多校一刻半餘；以度言之，則校五度。則四月昏中之星，去日合有一百二度，計翼星中之時，當在翼十二度也。
		</region>
	</paragraph>
	<paragraph index="83">
		<region typus="original" subtype="" id="3630" explains="">
其日丙丁。
		</region>
		<region typus="comment" subtype="注" id="3631" explains="3630">
○注：丙之言炳也。日之行，夏南從赤道，長幼茯物，月為之佐。時萬物皆炳然著見而強大，又因以為日名焉。《易》曰：「齊乎巽，相見乎離。」○音義：炳音丙。長，丁丈反，此月內除「律長」，「長大」、「繼長」皆同。著見，賢遍反。
		</region>
		<region typus="original" subtype="" id="3632" explains="">
其帝炎帝，其神祝融。
		</region>
		<region typus="comment" subtype="注" id="3633" explains="3632">
○注：此赤精之君，火官之臣，自古以來，著德立功者也。炎帝，大庭氏也。祝融，顓頊氏之子曰黎，為火官。○音義：炎，丁廉反；炎帝，神農也。顓頊，上音專，下音最。
		</region>
		<region typus="original" subtype="" id="3634" explains="">
其蟲羽。
		</region>
		<region typus="comment" subtype="注" id="3635" explains="3634">
○注：像物從風鼓翼，飛鳥之屬。
		</region>
		<region typus="original" subtype="" id="3636" explains="">
其音徵，
		</region>
		<region typus="comment" subtype="注" id="3637" explains="3636">
○注：三分宮去一以生徵，徵數五十四。屬火者，以其微清，事之象也。夏氣和則徵聲調。《樂記》曰：「徵亂則哀，其事勤。」○音義：徵，張裡反，後放此。去，記呂反。
		</region>
		<region typus="original" subtype="" id="3638" explains="">
律中中呂。
		</region>
		<region typus="comment" subtype="注" id="3639" explains="3638">
○注：孟夏氣至，則中呂之律應。中呂者，無射之所生，三分益一，律長六寸萬九千六百八十三分寸之萬二千九百七十四。《周語》曰：「中呂，宣中氣。」○音義：中呂音仲，又如字。射音亦。
		</region>
		<region typus="original" subtype="" id="3640" explains="">
其數七
		</region>
		<region typus="comment" subtype="注" id="3641" explains="3640">
○注：。火生數二，成數七。但言七者，亦舉其成數。
		</region>
		<region typus="original" subtype="" id="3642" explains="">
其味苦，其臭焦。
		</region>
		<region typus="comment" subtype="注" id="3643" explains="3642">
○注：火之臭味也。凡苦焦者皆屬焉。○音義：焦，子遙反。
		</region>
		<region typus="original" subtype="" id="3644" explains="">
其祀竈，祭先肺。
		</region>
		<region typus="comment" subtype="注" id="3645" explains="3644">
○注：夏陽氣盛，熱於外，祀之於竈，從熱類也。祀之先祭肺者，陽位在上，肺亦在上，肺為尊也。灶在廟門外之東，祀竈之禮，先席於門之奧，東面，設主於竈陘，乃制肺及心肝為俎，奠於主西。又設盛於俎南，亦祭黍三，祭肺、心、肝各一，祭醴三。亦既祭徹之，更陳鼎俎，設饌於筵前。迎屍如祀戶之禮。○音義：肺，芳廢反。陘音刑。
		</region>
	</paragraph>
	<paragraph index="84">
		<region typus="comment" subtype="疏" id="3646" explains="3630,3631,3632,3633,3634,3635,3636,3637,3638,3639,3640,3641,3642,3643,3644,3645">
疏注「《易》曰」至「乎離」。○正義曰：引《易》者，證丙丁是著明之義。此《易．說卦》文。○注「炎帝」至「火官」。○正義曰：何胤云：「《春秋說》云：炎帝號大庭氏，下為地皇，作耒耜，播百穀，曰神農也。」云「犁為火官」者，按昭二十九年《左傳》云：「顓頊氏有子曰犁，為祝融。」杜注云：「祝融，明貌。」○注「三分」至「事勤」。○正義曰：「三分宮去一以生徵「者，宮數八十一，三分分之各二十七，去二十七，餘有五十四，故」徵數五十四」也。云「屬火者，以其徵清，事之象」者，清者，數少為清，羽數最少為極清，徵數次少為微清，徵於清濁為第四，事於尊卑亦為鶪四，故云「事之象」。引「《樂記》」者，證為事也。○注「中呂」至「中氣」。○正義曰：無射之律，長四寸六千五百六十一分寸之六千五百二十四，三分益一以生中呂，於無射四寸之內，取三寸益一寸為四寸，餘有整寸一，又有六千五百六十一分寸之六千五百二十四，以六千五百六十一各三分之，則一寸分為一萬九千六百八十三分也。六千五百二十四分各三分之，則為一萬九千五百七十二，又整一寸分為一萬九千六百八十三，並之總為三萬九千二百五十五也。更三分之，一分有一萬三千八十五，上生者三分益一，以一萬三千八十五益上之數，總為五萬二千三百四十，為積分之數，然後除之為寸，一寸除一萬九千六百八十三，則二寸除二萬九千三百六十六，為二寸，通前為六寸，餘有一萬二千九百七十四不成寸，是中呂長六十萬九千六百八十三分寸之萬二千九百七十四也。○注「灶在」至「之禮」。○正義曰：知「灶在廟門外之東」者，按《少牢》及《特牲禮》，皆灶在廟門外之東西面北上。云「祀灶之禮」以下，皆逸《中霤禮》文。云「先席於門之奧」，謂廟門外西室之奧，以神位在西，故知在西室之奧；以祀戶在戶內，故祭在廟室之奧；祀灶在門外，故設主在門室之奧，各從其義。云「東面設主於灶陘」者，謂設主人東面也。灶陘謂灶邊承器之物，以土為之。云「乃制肺及心肝為俎，奠於主西」者，制謂截割，心肝皆鬲上之物，故從肺類俱置俎上，奠此俎於主之西，此主位西向，故置俎在西而對主也。云「又設盛於俎南」者，盛謂黍稷盛之於簋，皇氏以為此祭老婦盛於盆，非其義也。云「亦祭黍三，祭肺心肝各一，祭醴三」者，亦上祀戶之禮。祭必三者，以禮成於三故也。上祀戶云「祭肉三，肺一腎再」，此云「祭肺、心、肝各一」，亦為肉祭三也。此醴實於尊，祭三者，始扱一祭，又扱再祭。云「既祭徹之，更陳鼎俎，設饌於筵前」者，筵前謂初設廟室奧之筵前，准特牲少牢，鼎當陳於廟門室之前，稍東西向。執俎者以俎就鼎，載肉入設於筵前，在菹醢之東，其黍稷等設於俎南北，唯云祭黍，或無稷也。此配灶神而祭者，是先炊之人。《禮器》云：「灶者老婦之祭。」
		</region>
	</paragraph>
	<paragraph index="85">
		<region typus="original" subtype="" id="3647" explains="">
螻蟈鳴，蚯蚓出，王瓜生，苦菜秀。
		</region>
		<region typus="comment" subtype="注" id="3648" explains="3647">
○注：皆記時候也。螻蟈，蛙也。王瓜，萆挈也。今《月令》云「王萯生」，《夏小正》云「王萯秀」，未聞孰是。○音義：螻音樓。蟈，古獲反，螻蟈，蛙也；蔡云：「螻，螻蛄。蟈，蛙也。」蛙，烏蝸反，即蝦蟆也。蚓，以忍反。萆挈，上反八反，下起八反。萯，戾九反。
		</region>
	</paragraph>
	<paragraph index="86">
		<region typus="comment" subtype="疏" id="3649" explains="3647,3648">
疏注「螻蟈」至「孰是」。○正義曰：按《周禮．蟈氏》鄭司農注云「蟈，蝦蟆」，玄謂蟈，今御所食蛙也。李巡注《爾雅》「蟾諸，蝦蟆也」。「王瓜，萆挈」者，《本草》文。「今《月令》『王萯生』」者，此云「王瓜生」，今《月令》「王萯生」，疑「王萯」則「王瓜」也。云「《夏小正》云『王萯秀』，未聞孰是」者，今《月令》既云「王萯生」，《小正》又云「王萯秀」，故鄭以為疑。云「未聞孰是「，未聞孰是凡有二意，一疑「王瓜」是「王萯」以否，二疑「生」之與「秀」，其文不一，故云「未聞孰是」。此物記時先生者在月初，後者在月末，以次相配，餘皆仿此。
		</region>
	</paragraph>
	<paragraph index="87">
		<region typus="original" subtype="" id="3650" explains="">
天子居明堂左个，乘朱路，駕赤緌，載赤駵，衣朱衣，服赤玉，食菽與雞，其器高以粗。
		</region>
		<region typus="comment" subtype="注" id="3651" explains="3650">
○注：明堂左個，大寢南堂東偏也。菽實孚甲堅合，屬水。雞，木畜，時熱食之，亦以安性也。粗猶大也。器高大者，像物盛長。○音義：駵音留，本又作騮。菽，本又作叔，音同。粗，七奴反。畜，許又反，下「水畜」同。
		</region>
	</paragraph>
	<paragraph index="88">
		<region typus="comment" subtype="疏" id="3652" explains="3650,3651">
疏「乘朱路，駕赤緌」。○正義曰：路與服言朱，緌與旂及玉言赤者，色淺曰赤，色深曰朱。路與衣服人功所為，染必色深，故云朱。玉與緌馬，自然之性，皆不可色深，故云赤。旌旂雖人功所為，染之不須色深，故亦云赤。按《詩傳》：「天子純朱，諸侯黃朱。」又鄭注《儀禮》云：「朱則四入與。」是朱深於赤也。
		</region>
	</paragraph>
	<paragraph index="89">
		<region typus="original" subtype="" id="3653" explains="">
是月也，以立夏，先立夏三日，大史謁之天子曰：「某日立夏，盛德在火。」天子乃齊。
		</region>
		<region typus="comment" subtype="注" id="3654" explains="3653">
○注：謁，告也。○音義：先，悉薦反。
		</region>
		<region typus="original" subtype="" id="3655" explains="">
立夏之日，天子親帥三公、九卿、大夫，以迎夏於南郊，還反，行賞，封諸侯，慶賜遂行，無不欣說。
		</region>
		<region typus="comment" subtype="注" id="3656" explains="3655">
○注：迎夏，祭赤帝赤熛怒於南郊之兆也。不言帥諸侯，而云封諸侯，諸侯時或無在京師者，空其文也。《祭統》曰：「古者於禘也，發爵賜服，順陽義也。於嘗也，出田邑，發秋政，順陰義也。」今此行賞可也，而封諸侯則違於古。封諸侯，出土地之事，於時未可，似失之。○音義：欣說，上許斤反，下音悅。熛怒，必遙反，下奴故反。
		</region>
	</paragraph>
	<paragraph index="90">
		<region typus="comment" subtype="疏" id="3657" explains="3653,3654,3655,3656">
疏注「不言」至「失之」。○正義曰：按上迎春云「帥三公九卿諸侯大夫」，今此直云「三公九卿大夫」，故云「不言帥諸侯」。既不帥諸侯，而云「封諸侯」，故鄭解其意云：諸侯當迎夏之時「或無在京師者」，故空其諸侯之文。諸侯既無而得封者，鄭云「或無在京師者」，言或則容有在者，故得封也。或可諸侯身雖不在，遙封之。皇氏以為迎時不在，至還時諸侯或來，故得封也。然迎夏往反暫時之事，不應迎時未到，還時則來，非其義也。引「《祭統》」以下，證夏時未可封諸侯，故云「今此行賞可也，而封諸侯則違於古」也。
		</region>
	</paragraph>
	<paragraph index="91">
		<region typus="original" subtype="" id="3658" explains="">
乃命樂師，習合禮樂。
		</region>
		<region typus="comment" subtype="注" id="3659" explains="3658">
○注：為將飲酎。○音義：為，於偽反，下「為逆」、「為妨」、「為傷」，下文「為天子」皆同。酎，直又反，重釀之酒。
		</region>
		<region typus="original" subtype="" id="3660" explains="">
命太尉贊傑俊，遂賢良，舉長大。
		</region>
		<region typus="comment" subtype="注" id="3661" explains="3660">
○注：助長氣也。贊猶出也。傑俊，能者也。遂猶進也。三王之官有司馬，無大尉，秦官則有大尉。今俗人皆云周公作《月令》，未通於古。○音義：長大，如字，下「繼長」同，或丁丈反，非也。
		</region>
		<region typus="original" subtype="" id="3662" explains="">
行爵出祿，必當其位。
		</region>
		<region typus="comment" subtype="注" id="3663" explains="3662">
○注：使順之也。○音義：當，丁浪反。
		</region>
		<region typus="original" subtype="" id="3664" explains="">
是月也，繼長增高。
		</region>
		<region typus="comment" subtype="注" id="3665" explains="3664">
○注：謂草木盛蕃廡。○音義：蕃廡，音煩；下亡甫反，下同。
		</region>
		<region typus="original" subtype="" id="3666" explains="">
毋有壞墮，
		</region>
		<region typus="comment" subtype="注" id="3667" explains="3666">
○注：亦為逆時氣。○音義：壞音怪，注同。墮，許規反，又作隳，下注同。
		</region>
		<region typus="original" subtype="" id="3668" explains="">
毋起土功，毋發大眾，
		</region>
		<region typus="comment" subtype="注" id="3669" explains="3668">
○注：為妨蠶農之事。
		</region>
		<region typus="original" subtype="" id="3670" explains="">
毋伐大樹。
		</region>
		<region typus="comment" subtype="注" id="3671" explains="3670">
○注：亦為逆時氣。
		</region>
		<region typus="original" subtype="" id="3672" explains="">
是月也，天子始絺，
		</region>
		<region typus="comment" subtype="注" id="3673" explains="3672">
○注：初服暑服。○音義：絺，敕其反。
		</region>
		<region typus="original" subtype="" id="3674" explains="">
命野虞出行田原，為天子勞農勸民，毋或失時。
		</region>
		<region typus="comment" subtype="注" id="3675" explains="3674">
○注：重敕之。○音義：行，下孟反，下同。勞，力報反。
		</region>
		<region typus="original" subtype="" id="3676" explains="">
命司徒循行縣鄙，命農勉作，毋休於都。
		</region>
		<region typus="comment" subtype="注" id="3677" explains="3676">
○注：急趨於農也。縣鄙，鄉遂之屬，主民者也。《王居明堂禮》曰：「毋宿於國。」今《月令》「休」為「伏」。
		</region>
		<region typus="original" subtype="" id="3678" explains="">
是月也，驅獸毋害五穀，毋大田獵。
		</region>
		<region typus="comment" subtype="注" id="3679" explains="3678">
○注：為傷蕃廡之氣。
		</region>
		<region typus="original" subtype="" id="3680" explains="">
農乃登麥，天子乃以彘嘗麥，先薦寢廟。
		</region>
		<region typus="comment" subtype="注" id="3681" explains="3680">
○注：登，進也。麥之新氣尢盛，以彘食之，散其熱也。彘，水畜。
		</region>
		<region typus="original" subtype="" id="3682" explains="">
是月也，聚畜百藥。
		</region>
		<region typus="comment" subtype="注" id="3683" explains="3682">
○注：蕃廡之時，毒氣盛。○音義：畜，丑六反，又許六反。
		</region>
		<region typus="original" subtype="" id="3684" explains="">
靡草死，麥秋至，斷薄刑，決小罪，
		</region>
		<region typus="comment" subtype="注" id="3685" explains="3684">
○注：舊說云靡草，薺亭歷之屬。《祭統》曰「草艾則墨」，謂立秋後也。刑無輕於墨者，今以純陽之月，斷刑決罪，與毋有壞墮自相違，似非。○音義：斷，丁亂反，注同。薺，才禮反。艾，魚廢反，後皆同。
		</region>
		<region typus="original" subtype="" id="3686" explains="">
出輕繫。
		</region>
		<region typus="comment" subtype="注" id="3687" explains="3686">
○注：崇寬。
		</region>
	</paragraph>
	<paragraph index="92">
		<region typus="comment" subtype="疏" id="3688" explains="3658,3659,3660,3661,3662,3663,3664,3665,3666,3667,3668,3669,3670,3671,3672,3673,3674,3675,3676,3677,3678,3679,3680,3681,3682,3683,3684,3685,3686,3687">
疏「乃命樂師，習合禮樂」。○正義曰：不云「是月」者，以承上是月立夏之文也。至「行爵出祿，必當其位」，皆立夏之日處分之所為，猶如立春之後云命相布德施惠，皆同時之事，故不云「是月也」。○自「繼長增高」至「毋伐大樹」，論順時生養，不違逆時氣，事異於上，故言「是月也」。○自「天子始絺」至「毋休於都」，論天子初服暑服，為勞農之時，亦事異於前，故復言「是月」。○自「驅獸」至「寢廟」，論生長五穀，麥成薦寢廟，其事相類，是事異於上，故更言「是月」。○自「聚畜百藥」至「出輕繫」，論熱毒方盛，可以聚蓄百藥，斷決小罪。因斷之時，崇尚寬恕，事異於前，故言「是月」。蠶事既畢，不言「是月」者，以季春養蠶，孟夏始了，非一月之事，故不言「是月」。「天子飲酎」，事之大者，又異於前，故言「是月」。○注「贊猶」至「於古」。○正義曰：贊是贊佐之義，故云出。桀俊，或未仕沉滯者，故云出。賢良，或職卑位下，故云遂。賢良謂有德行，桀俊謂多才藝，故鄭注《鄉大夫職》云「賢者，有德行者；能者，有道藝者」。蔡氏引《辯名記》曰「十人曰選，倍選曰俊，萬人曰傑」，《尹文子》及《毛詩傳》皆云「萬人為英」，異人之說故不同。云「三王之官有司馬，無大尉」者，按《書傳》有司馬公、司徒公、司空公，領三卿，此夏制也；按《曲禮下》云司徒、司馬、司空、司士、司寇，此殷制也；《周禮》則有夏官司馬：是三王有司馬，無大尉。按《中候握河紀》云「舜為太尉」，此堯時置之，三王不置也。云「秦官則有大尉」者，按《漢書．百官表》云「大尉，秦官」是也。云「今俗人皆云周公作《月令》，未通於古」者，俗人謂賈逵、馬融之徒，皆云《月令》周公所作，故王肅用焉。此等未通識於古，古謂秦巳前，不知三王無大尉，是未通於古。經云「舉長大」者，謂用長大之人，故王肅云「舉形貌壯大者」。○「繼長增高」。○正義曰：是月草木蕃廡，王者施化，當繼續長養之道，謂勸民長養。增益高大之物，謂勸其種殖。○注「縣鄙，鄉遂之屬，主民者」。○正義曰：按《地官．遂人職》云「五家為鄰，五鄰為裡，四里為酇，五酇為鄙，五鄙為縣」，縣二千五百家，鄙五百家，是遂之屬，今云「鄉遂之屬」。今直云遂屬，舉遂以包鄉，故鄭兼云鄉也。○注「舊說」至「似非」。○正義曰：靡草無文，故引舊說以明之。葶藶之屬，以其枝葉靡細，故云靡草，引「《祭統》」以下者，證此月不當斷薄刑，決小罪。
		</region>
	</paragraph>
	<paragraph index="93">
		<region typus="original" subtype="" id="3689" explains="">
蠶事畢，后妃獻繭，乃收繭稅，以桑為均，貴賤長幼如一，以給郊廟之服。
		</region>
		<region typus="comment" subtype="注" id="3690" explains="3689">
○注：后妃獻繭者，內命婦獻繭於后妃。收繭稅者，收於外命婦。外命婦雖就公桑蠶室而蠶，其夫亦當有祭服以助祭，收以近郊之稅耳。貴賤長幼如一，國服同。
		</region>
	</paragraph>
	<paragraph index="94">
		<region typus="comment" subtype="疏" id="3691" explains="3689,3690">
疏「蠶事」至「之服」。○正義曰：天子春養蠶，此時畢了，故云「蠶事畢」。「后妃獻繭」者，謂后妃受內命婦之獻繭。「乃收繭稅」者，謂既受內命婦獻繭，乃收外命婦繭之賦稅。「以桑為均」者，言收稅之時，以受桑多少為賦之均齊，桑多則賦多，桑少則賦少。「貴賤長幼如一」者，貴謂公卿大夫之妻，賤謂士之妻，長幼謂婦老幼，無問貴賤長少，出之時齊同如一，皆以近郊之稅十而稅一也。所稅之物，以供給天子郊廟之服。○注「后妃」至「服同」。○正義曰：「內命婦獻繭於后妃」者，以其經云「后妃獻繭」，恐后妃獻繭於王，故明之也。知非后妃獻繭於王者，《祭義》曰「世婦卒蠶，奉繭以示於君，遂以獻於夫人」，是夫人不獻繭也。云「收繭稅者，收於外命婦」者，內命婦既以獻繭，更別云收繭稅，故知於外命婦也。雖就公桑蠶室而蠶，其夫亦有祭服以助祭也。皇氏云：「外命婦既就公家之桑而養蠶，則繭當悉輸於公，所以惟皆稅其繭，餘得自入者，以其夫當有祭服以助王祭，故令繭得自入以供造也。」今謂夫助祭之服，當公家所為，故禮再命受服，言外命婦雖就公桑蠶室而蠶，既是官家之桑，繭應全入於巳。所以有稅者，以其夫亦當有祭服，官家所給，故輸繭稅以供造之，但稅寡少，故云收以近郊稅耳。知收以近郊稅者，《載師》云「近郊十一」，公桑在國北近郊，故知收以近郊。云「貴賤長幼如一，國服同」者，按《泉府》云凡賒者「以國服為之息」，國服謂國家貢賦服事，在上各有等限，謂之國服。言貴賤長幼出繭稅，俱以十一等限齊同，故云「國服同」。其受桑，則貴賤異也，貴者桑多，賤者桑少，為皆計繭為稅十一之稅。
		</region>
	</paragraph>
	<paragraph index="95">
		<region typus="original" subtype="" id="3692" explains="">
是月也，天子飲酎，用禮樂。
		</region>
		<region typus="comment" subtype="注" id="3693" explains="3692">
○注：酎之言醇也，謂重釀之酒也。春酒至此始成，與群臣以禮樂飲之於朝，正尊卑也。孟冬云大飲蒸，此言用禮樂，互其文。○音義：醇音純。重，直龍反，或直用反。釀，女亮反。朝，直遙反。蒸，之承反，後皆同。
		</region>
	</paragraph>
	<paragraph index="96">
		<region typus="comment" subtype="疏" id="3694" explains="3692,3693">
疏注「酎之」至「其文」。正義曰：酎音近稠。稠，醴厚，故為醇也。《詩．豳風》云：「為此春酒。」至此始成，以用禮樂，故「飲之於朝，正尊卑」。故《左傳》云「朝以帥長幼之序」，若漢嘗酎，及《春秋》見於嘗酎，皆謂在廟祭而獻酎，與此別也。「孟冬云大飲蒸，此言用禮樂」，明孟冬亦用禮樂，故云「互其文」。
		</region>
	</paragraph>
	<paragraph index="97">
		<region typus="original" subtype="" id="3695" explains="">
孟夏行秋令，則苦雨數來，五穀不滋，
		</region>
		<region typus="comment" subtype="注" id="3696" explains="3695">
○注：申之氣乘之也。苦雨，白露之類，時物得雨傷。○音義：數，所角反。
		</region>
		<region typus="original" subtype="" id="3697" explains="">
四鄙入保。
		</region>
		<region typus="comment" subtype="注" id="3698" explains="3697">
○注：金氣為害也。鄙，界上邑。小城曰保。
		</region>
	</paragraph>
	<paragraph index="98">
		<region typus="comment" subtype="疏" id="3699" explains="3695,3696,3697,3698">
疏「孟夏」至「入保」。○正義曰：苦雨數來，天災。五穀不滋，地災。四鄙入保，人災也。
		</region>
	</paragraph>
	<paragraph index="99">
		<region typus="original" subtype="" id="3700" explains="">
行冬令，則草木蚤枯。
		</region>
		<region typus="comment" subtype="注" id="3701" explains="3700">
○注：長日促。
		</region>
		<region typus="original" subtype="" id="3702" explains="">
後乃大水，敗其城郭。
		</region>
		<region typus="comment" subtype="注" id="3703" explains="3702">
○注：亥之氣乘之也。
		</region>
	</paragraph>
	<paragraph index="100">
		<region typus="comment" subtype="疏" id="3704" explains="3700,3701,3702,3703">
疏「行冬」至「城郭」。正義曰：草木蚤枯，地災。後乃大水，敗其城郭，天災。此二句其為一事也。
		</region>
	</paragraph>
	<paragraph index="101">
		<region typus="original" subtype="" id="3705" explains="">
行春令，則蝗蟲為災，暴風來格，
		</region>
		<region typus="comment" subtype="注" id="3706" explains="3705">
○注：寅之氣乘之也。必以蝗蟲為災者，寅有啟蟄之氣，行於初暑，則當蟄者大出矣。格，至也。○音義：蝗，徐華孟反，范音橫，《字林》音黃。
		</region>
		<region typus="original" subtype="" id="3707" explains="">
秀草不實。
		</region>
		<region typus="comment" subtype="注" id="3708" explains="3707">
○注：氣更生之，不得成也。
		</region>
	</paragraph>
	<paragraph index="102">
		<region typus="comment" subtype="疏" id="3709" explains="3705,3706,3707,3708">
疏「行春」至「不實」。○正義曰：蝗蟲為災，及秀草不實，地災。暴風來格，天災也。
		</region>
	</paragraph>
	<paragraph index="103">
		<region typus="original" subtype="" id="3710" explains="">
仲夏之月，日在東井，昏亢中，旦危中。
		</region>
		<region typus="comment" subtype="注" id="3711" explains="3710">
○注：仲夏者，日月會於鶉首，而斗建午之辰也。○音義：亢音剛，又苦浪反。
		</region>
	</paragraph>
	<paragraph index="104">
		<region typus="comment" subtype="疏" id="3712" explains="3710,3711">
疏「仲夏」至「危中」。○正義曰：按《三統曆》：五月節，日在井十六度，昏氐二度中，去日一百一十九度，旦室三度中。五月中，日在井三十一度，昏房二度中，去日一百一十九度，旦奎十一度中。元《元嘉歷》：五月節，日在井三度，昏角十度中，旦危七度中。五月中，日在井十八度，昏氐五度中，旦室五度中。
		</region>
	</paragraph>
	<paragraph index="105">
		<region typus="original" subtype="" id="3713" explains="">
其日丙丁。其帝炎帝，其神祝融。其蟲羽。其音徵，律中蕤賓。其數七。其味苦，其臭焦。其祀竈，祭先肺。
		</region>
		<region typus="comment" subtype="注" id="3714" explains="3713">
○注：蕤賓者，應鍾之所生，三分益一，律長六寸八十一分寸之二十六。仲夏氣至，則蕤賓之律應。《周語》曰：「蕤賓所以安靜神人，獻酬交酢。」○音義：蕤，人誰反。應，應對之應。酢，才各反。
		</region>
	</paragraph>
	<paragraph index="106">
		<region typus="comment" subtype="疏" id="3715" explains="3713,3714">
疏注「蕤賓」至「交酢」。○正義曰：應鍾律長四寸二十七分寸之二十，上生蕤賓三分益一，取應鍾三寸，更益一寸為四寸，其二十七分寸之二十，各三分之，則一寸分為八十一分也。二十七分寸之二十，則為八十一分寸之六十，其整寸一為八十一分，又以六十分益之，總為一百四十一分。更三分益一，一分有四十七，更以四十七益前一百四十一分，總為一百八十八分，是為積分之數。除之為寸，除八十一分，則一百六十二分為二寸，益前四寸為六寸，餘有二十六分不成寸，故云蕤賓「長六寸八十一分寸之二十六」也。引「《周語》曰」以下者，證蕤賓之律。何胤云：「乾九四，是月陽反於下為復，陰生陽中為姤，各應其時，所以安靜是安靜神人也。陰生為主，陽謝為賓，賓主之象，獻酬之禮。獻酢又酬之，陰陽代謝之義也。」
		</region>
	</paragraph>
	<paragraph index="107">
		<region typus="original" subtype="" id="3716" explains="">
小暑至，螳蜋生，鵙始鳴，反舌無聲。
		</region>
		<region typus="comment" subtype="注" id="3717" explains="3716">
○注：皆記時侯也。螳螂，螵蛸母也。鵙，博勞也。反舌，百舌鳥。○音義：螳音堂。螂音郎。鵙，古闑反；《字林》工役反。反舌，蔡伯皆云「蝦蟆」。螵，匹遙反。蛸音消。搏音博，又作伯。
		</region>
	</paragraph>
	<paragraph index="108">
		<region typus="comment" subtype="疏" id="3718" explains="3716,3717">
疏注「螳螂」至「舌鳥」。○正義曰：按《釋蟲》云「不&lt;蟲過&gt;，螳蠰，其子蜱蛸。」舍人云：「不&lt;蟲過&gt;名蟷蠰，今之螳螂也。」孫炎云：「蟷蠰，螳螂，一名不&lt;蟲過&gt;。」李巡云：「其子名蜱蛸，則螵蛸。」故云螵蛸母。《鄭志》云：「譚魯以南，謂之蟷蠰，三河之域，謂之螳螂，燕趙之際，謂之食厖，齊杞以東，謂之馬穀。然名其子，同云螵螂也。云「搏勞」者，《詩》云：「七月鳴鵙。」箋云：「百勞鳴，將寒之候，五月則鳴，豳地晚寒，鳥物之候，從其氣焉。」云「百舌鳥」者，蔡云：「蟲名，蛙也。今謂之蝦覅，其舌本前著口側而未鄉內，故謂之反舌。」《通卦驗》曰：「搏勞鳴，蝦覅無聲。」又靡信云：「昔於長安中，與書生數十，共往城北水中，取蝦覅屠割視之，其舌反鄉後。」如此，鄭君得不通乎？蟜夙問曰：「誠如緯與子言為蝦蟆，五月中始得水，適當聒人耳，何反無聲？」此者著時候，今猶昔也，是以知蝦覅非反舌。反舌鳥春始鳴，至五月稍止，其聲數轉，故名反舌。時候言之，今人識之，故不從緯與俗儒也。或蝦覅舌性自然，不必為反舌也。
		</region>
	</paragraph>
	<paragraph index="109">
		<region typus="original" subtype="" id="3719" explains="">
天子居明堂太廟，乘朱路，駕赤駵，載赤旂，衣朱衣，服赤玉，食菽與雞，其器高以粗。
		</region>
		<region typus="comment" subtype="注" id="3720" explains="3719">
○注：明堂太廟，南堂當太室也。養壯佼。助長氣也。○音義：佼，古卯反。長，丁丈反，下「長氣」同。
		</region>
	</paragraph>
	<paragraph index="110">
		<region typus="comment" subtype="疏" id="3721" explains="3719,3720">
疏「養壯佼」。○正義曰：壯謂容體盛大，佼謂形容佼好，以盛夏長養之時，故養壯佼之人，助長氣也。
		</region>
	</paragraph>
	<paragraph index="111">
		<region typus="original" subtype="" id="3722" explains="">
是月也，命樂師脩鞀、鞞、鼓、均琴瑟、管、簫，執干戚戈羽，調竽笙竾簧，飭鐘磬柷敔。
		</region>
		<region typus="comment" subtype="注" id="3723" explains="3722">
○注：為將大雩帝習樂也。脩、均、執、調、飭者，治其器物習其事之言。○音義：鞀大刀反本亦作鞉同鞞步西反竽音於竾音池本又作篪同簧音黃飭、飭音敕。柷，昌六反。敔，魚呂反，本又作圉。為，於偽反，下文「為民」、注「為傷」、「為其」皆同。雩音於。
		</region>
	</paragraph>
	<paragraph index="112">
		<region typus="comment" subtype="疏" id="3724" explains="3722,3723">
疏「是月」至「柷敔」。○正義曰：「鞀」字或從兆下鼓。按《周禮．小師》注云：「鼗如鼓而小，持其柄搖之，旁耳還自擊。鄭注《詩》云：「小鼓在大鼓旁，應鞞之屬也。」鞞鼓者，則《周禮．鼓人職》掌六鼓，「雷鼓鼓神祀」之屬是也。劉熙《釋名》云「鞀，導也，所以導樂作」，「鞞，裨也，裨助鼓節」，「鼓，廓也，張皮以冒之，其中空廓」。琴者，《釋樂》云：「大琴謂之離。」孫炎云：「聲留離。」《廣雅》云：「琴長三尺六寸六分，五弦。」劉熙《釋名》云：「施弦張之。」瑟者，《釋樂》云：「大瑟謂之灑。」孫炎云：「音多變布如灑出也。」郭景純云：「瑟長八尺一寸，二十七弦。」管者，《釋樂》云：「大管謂之簥。」音驕。郭景純云：「管長尺，圍寸。並漆之，有底。賈氏以為如篪，六孔。」鄭注《周禮》云：「管如邃而小，並兩而吹之。」簫者，《釋樂》云：「大簫謂之言。」郭景純云：「編二十二管，長尺四寸。」鄭注《周禮》：「簫，編小竹管，如今賣飴餳所吹者。」劉熙《釋名》：「簫，肅也。」干，盾也。戚，斧也。戈，鉤孑戟。羽，鳥羽，《周禮》「羽舞」、「皇舞」之屬是也。竽者，鄭注《周禮》云：「竽，三十六簧。」《釋名》云：「竽，汙也。其中污空。」笙者，鄭注《周禮》云：「十三簧。」《釋樂》云：「大笙謂之巢。」郭景純云：「列管瓠中施簧，管端大者十九簧。」《釋名》云：「笙，生也。像物出地所生。」篪者，《釋樂》云：「大篪謂之沂。」郭景純云：「篪以竹為之，長尺四寸，圍三寸，一孔上出，寸三分，名翹。橫吹之。」《廣雅》云：「八孔。」鄭司農注《周禮》云：「篪七空。」《釋名》云：「篪，啼也。聲如鶯兒啼。」簧者，竽笙之舌也，氣鼓之而為聲。《釋名》云：「簧，橫也。於管頭橫施之。」鍾者，按《釋樂》云：「大鐘謂之鏞。」《釋名》云：「鐘，空也。內空受氣多。」磬者，《釋樂》云：「大磬謂之旂。」音囂，以玉石為之。《釋名》云：「磬，罄也，聲堅，罄罄然。」柷者，《釋樂》云：「所以鼓柷謂之止。」郭景純云：「柷如漆桶，方二尺四寸，深一尺八寸，中有椎柄，連底桐之，令左右擊。止者，其椎名。」敔者，《釋樂》云：「所以鼓敔謂之籈。」郭景純云：「敔如伏虎，背上有二十七鉏鋙刻，以木長尺櫟之。」○注「脩均」至「之言」。○正義曰：脩者，脩理舊物。均者，均平其聲。執者，操持營為。調者，調和音曲。飭者，整頓器物。故云「治其器物、習其事之言」也。
		</region>
	</paragraph>
	<paragraph index="113">
		<region typus="original" subtype="" id="3725" explains="">
命有司為民祈祀山川百源。大雩帝，用盛樂。乃命百縣雩祀百辟卿士有益於民者，以祈穀實。
		</region>
		<region typus="comment" subtype="注" id="3726" explains="3725">
○注：陽氣盛而常旱，山川百源，能興雲雨者也。眾水始所出為百源，必先祭其本，乃雩。雩，吁嗟求雨之祭也。雩帝，謂為壇南郊之旁，雩五精之帝，配以先帝也。自「鞀鞞」至「柷敔」皆作曰盛樂，凡他雩用歌舞而巳。百辟卿士，古者上公，若句龍、後稷之類也。《春秋傳》曰：「龍見而雩。」雩之正，常以四月。凡周之秋三月之中而旱，亦脩雩禮以求雨，因著正雩，此月失之矣。天子雩上帝，諸侯以下雩上公，周冬及春夏雖旱，禮有禱無雩。○音義：辟，必亦反，注同。句，古侯同。見，賢遍反，下「御見」同。
		</region>
	</paragraph>
	<paragraph index="114">
		<region typus="comment" subtype="疏" id="3727" explains="3725,3726">
疏「命有」至「穀實」。○正義曰：正以將欲雩祭，故先命有司為祈祀山川百源，為將雩之漸，重民之義也。故先為民「大雩帝，用盛樂」者，為民祈穀後，天子乃大雩天帝，用上鞀鞞之等，故云「用盛樂」。「乃命百縣雩祀百辟卿士」者，謂天子既雩之後，百縣謂諸侯也，命此諸侯以雩祀古之百辟及卿士等，生存之日，能立功有益於人者。○注「陽氣」至「無雩」。○正義曰：以四月純陽用事，故云「陽氣盛而恆旱」，故制禮此月為雩。縱令雩祭時不旱，亦為雩祭。云「雩，以吁嗟求雨之祭」者，以雩音近吁。又《女巫職》云：「凡邦之大災，歌哭而請。」歌哭則吁嗟之類。旱又是大災，故須吁嗟求雨。注《春秋》者，以雩為遠，謂遠為百穀求雨，非鄭義也。云「雩帝，謂為壇南郊之旁，雩五精之帝」者，以雩是祭天，當從陽位，以五天總祭，不可遍在四方，故知在南郊也。以春夏秋冬共成歲功，不可偏祭一天，故「雩五精之帝」。以自外至者，無主不正，當以人帝配之，大皞配靈威仰，炎帝配赤熛怒，黃帝配含樞紐，少皞配白招拒，顓頊配汁光紀，故云「配以先帝也」。云「凡他雩用歌舞而巳」者，按《女巫》云「旱則舞雩」，是用歌舞，正雩則非唯歌舞，兼有餘樂，故《論語》云「舞雩詠而歸」是也。云「百辟卿士，古者上公，句龍、後稷之類也」者，百辟則古之上公，則《國語》鯀為崇伯，而《禮記．祭法》有祀之文，社稷五祀，雖為王朝卿士，兼帶上公之官，故《左氏》云「封為上公，祀為貴神」，是身為百辟，又為卿士。按《左傳》有社稷五官，今直云「若句龍後稷」，不云句芒蓐收之等，舉有益於民功之顯者言之。引「《春秋傳》曰『龍見而雩』」者，欲明正雩在四月，不在五月也。云「凡周之秋三月之中旱，亦修雩禮以求雨』」者，釋此經大雩在五月之中，為五月不雨脩雩祭，作記者言五月之雩是常雩，故記之於五月也。云「天子雩上帝」者，以此云「大雩帝」也。云「諸侯以下雩上公」者，此云「乃命百縣雩祀百辟卿士」是也。云「周冬及春夏雖旱，禮有禱無雩」者，按《春秋》周七月、八月、九月皆書雩，《穀梁》不譏；成七年「冬，大雩」，《穀梁》云「無為雩」，是譏其冬雩，是冬無雩也。《春秋》周之春及周之四月、五月皆無雩文。春夏不雩，雖旱不為脩雩之祭，其周季夏當有正雩，則龍見而雩是也。按《春秋》桓五年「秋，大雩」，傳云「書不時」，服注云「雩，遠也」。遠為百穀祈膏雨，言大，別山川之雩也。僖十一年「秋，八月，大雩」，十三年「秋，九月，大雩」。成公三年秋「大雩」，七年「冬，大雩」。襄五年「秋，大雩」，傳曰「旱」；八年「九月，大雩」，傳曰「旱」。十六年秋「大雩」，十七年秋「九月，大雩」，二十八年「秋，八月，大雩」，傳曰「旱」。昭三年秋「八月，大雩」，傳曰「旱」；六年「九月，大雩」，傳曰「旱」；八年秋「大雩」；十六年秋「九月，大雩」，傳曰「旱」；二十四年「秋，八月，大雩」，傳曰「旱」；二十五年「秋，七月，上辛，大雩，季辛，又雩」，傳曰「秋書再雩，旱甚」。定元年秋「九月，大雩」；七年秋「大雩」，「九月，大雩」；十二年「秋，大雩」。僖二十一年「夏，大旱」。宣七年秋「大旱」。莊三十一年「冬，不雨」。僖二年「冬，十月，不雨」；三年「正月，不雨，夏，四月，不雨」，「六月雨」，傳曰「自十月不雨，至於五月，不曰旱，不為災」。文二年「自十有二月不雨，至於秋七月」；十年云「自正月不雨，至於秋七月」；十三年云「自正月不雨，至於秋七月」。是《春秋》之中不雨有七，大旱有二，大雩有二十一，都並有三十。莊三十一年「冬，不雨」，以冬時旱氣以過，故不數。僖二十一年「夏，大旱」，宣七年秋「大旱」，二旱災成，故不數。昭二十五年一月再雩，祗是一旱之事，為再雩，一雩不數。定七年秋「大雩」，亦一時之事，而為二雩，一雩不數。成七年「冬，大雩」，《穀梁》云「冬無為雩」，明亦不數。三十之中，去此六事不數，唯有二十四在。就二十四之中，分為四部；桓五年「秋，大雩」，說雩禮，是一部也；僖二年「冬，十月，不雨」，僖三年「正月，不雨，夏，四月，不雨」，說禱禮，是二部也；文二年、文十年、文十三年皆云「正月不雨，至於秋七月」，說旱而不為災，是三部也。此三部總有七條，於二十四去七條，餘有十七條，說旱氣所由。故鄭《釋廢疾》云：「《春秋》凡書二十四旱。」《考異郵》說云：「分為四部，各有義焉。」是其事也。凡正雩在周之六月，常事不書。書秋大雩，傳不云旱者，皆過雩也；傳言旱者，皆為旱脩雩也。雩書月者，為脩旱雩得禮，故定元年《穀梁傳》曰：「雩月，雩之正也。秋大雩，非正也。」按《玉藻》云：「至於八月不雨，君不舉。」注云：「建子之月不雨，盡建未乃始成災。」而僖二十一年「夏，大旱」，未至建末而為災者，若霧露霑濡，壟中有苗，雖歷時不為災也。文二年、十年、十三年，自十二月、正月不雨，至秋七月是也。至八月不雨乃為災。若無霧露霑濡，壟中無苗，雖未至八月則為災，故僖十一年「夏，大旱」是也。《穀梁》說云「得雨曰雩，不得雨曰旱」，《公羊》說「言雩則旱見，言旱則雩不見」。此二家之說不同，鄭《釋廢疾》從《穀梁》之義。雩之與禱所以異者，《考異郵》說云：「天子禱九州山川，諸侯禱封內，大夫禱所食邑。」又僖公三時不雨，帥群臣禱山川，以過自讓。凡雩必先禱，故此經云乃命百縣祈祀山川百源，始大雩帝是也。禱者不雩，僖公二年冬十月及三年春正月、夏四月，直為禱祭不為雩，以非雩月，故不雩。
		</region>
	</paragraph>
	<paragraph index="115">
		<region typus="original" subtype="" id="3728" explains="">
農乃登黍。
		</region>
		<region typus="comment" subtype="注" id="3729" explains="3728">
○注：登，進也。
		</region>
		<region typus="original" subtype="" id="3730" explains="">
是月也，天子乃以雛嘗黍，羞以含桃。先薦寢廟。
		</region>
		<region typus="comment" subtype="注" id="3731" explains="3730">
○注：此嘗雛也。而云以嘗黍，不以牲主穀也。必以黍者，黍，火穀，氣之主也。含桃，櫻桃也。○音義：雛，仕於反，又仕俱反，雛也，《爾雅》云：「生豕雛。」含桃，本又作函，湖南反；含桃，櫻桃也。櫻，於耕反。
		</region>
	</paragraph>
	<paragraph index="116">
		<region typus="comment" subtype="疏" id="3732" explains="3728,3729,3730,3731">
疏注「必以」至「櫻桃」。○正義曰：黍是火穀，於夏時與雛同薦之。如鄭此言，則黍非新成，直取舊黍，故下孟秋云「農乃登穀」，注云「黍稷於是始熟」，明仲夏未熟也。蔡氏以為此時黍新孰，今蟬鳴黍是也，非鄭義也。按《月令》諸月無薦果之文，此獨羞含桃者，以此果先成，異於餘物，故特記之，其實諸果亦時薦。
		</region>
	</paragraph>
	<paragraph index="117">
		<region typus="original" subtype="" id="3733" explains="">
令民毋艾藍以染。
		</region>
		<region typus="comment" subtype="注" id="3734" explains="3733">
○注：為傷長氣也。此月藍始可別，《夏小正》曰：「五月啟灌藍蓼。」○音義：藍，力甘反。別，彼列反，下文「別群」同。
		</region>
	</paragraph>
	<paragraph index="118">
		<region typus="comment" subtype="疏" id="3735" explains="3733,3734">
疏注「此月」至「藍蓼」。○正義曰：別種藍之體，初必叢生，若及早栽移，則有所傷損。此月藍既長大，可分移布散，引《小正》「啟灌藍蓼」者，證此月養藍。熊氏云：「灌謂叢生也。言開闢此叢生藍蓼，分移使之稀散。」
		</region>
	</paragraph>
	<paragraph index="119">
		<region typus="original" subtype="" id="3736" explains="">
毋燒灰，
		</region>
		<region typus="comment" subtype="注" id="3737" explains="3736">
○注：為傷火氣也。火之氣於是為盛，火之滅者為灰。
		</region>
		<region typus="original" subtype="" id="3738" explains="">
毋暴布。
		</region>
		<region typus="comment" subtype="注" id="3739" explains="3738">
○注：不以陰功干大陽之事。○音義：暴，步卜反，大音太。
		</region>
		<region typus="original" subtype="" id="3740" explains="">
門閭毋閉，關市毋索。
		</region>
		<region typus="comment" subtype="注" id="3741" explains="3740">
○注：順陽敷縱，不難物。○音義：索，所白反。難，乃旦反，又如字。
		</region>
	</paragraph>
	<paragraph index="120">
		<region typus="comment" subtype="疏" id="3742" explains="3736,3737,3738,3739,3740,3741">
疏「門閭」至「毋索」。○正義曰：蔡云：「門謂城門，閭謂二十五家為閭。」關市無索者，關市停物之所，商旅或隱蔽其物以避徵稅。是月從長之時，故不搜索其物。
		</region>
	</paragraph>
	<paragraph index="121">
		<region typus="original" subtype="" id="3743" explains="">
挺重囚，益其食。
		</region>
		<region typus="comment" subtype="注" id="3744" explains="3743">
○注：挺猶寬也。
		</region>
	</paragraph>
	<paragraph index="122">
		<region typus="comment" subtype="疏" id="3745" explains="3743,3744">
疏「益其食」。○正義曰：「益其食」「挺重囚」連文，鄭又無注，皇氏以為增益囚之飲食，義當然也。熊氏以為益群臣祿食，其義非也。
		</region>
	</paragraph>
	<paragraph index="123">
		<region typus="original" subtype="" id="3746" explains="">
游牝別群，
		</region>
		<region typus="comment" subtype="注" id="3747" explains="3746">
○注：孕妊之欲止也。
		</region>
		<region typus="original" subtype="" id="3748" explains="">
則縶騰駒。
		</region>
		<region typus="comment" subtype="注" id="3749" explains="3748">
○注：為其牡氣有餘，相蹄齧也。○音義：執如字，蔡本作縶。蹄，大計反，蹋也；本或作踶，音同。
		</region>
		<region typus="original" subtype="" id="3750" explains="">
班馬政。
		</region>
		<region typus="comment" subtype="注" id="3751" explains="3750">
○注：馬政，謂養馬之政教也。《廋人職》曰「掌十有二閒之政教，以阜馬佚特，教駣，攻駒」，此之謂也。○音義：廋，所留反。駣音兆。又音道，《字林》音祧。
		</region>
	</paragraph>
	<paragraph index="124">
		<region typus="comment" subtype="疏" id="3752" explains="3746,3747,3748,3749,3750,3751">
疏注「馬政」至「政駒」。○正義曰：《廋人職》曰：「掌十有二閒之政教。」按《校人職》云，「天子十有二閒」，諸侯六閒，大夫四閒，每閒馬有二百一十六匹。又「阜馬佚特，教駣，攻駒」，注云「阜，盛壯也」，鄭司農云『二歲曰駒，三歲曰駣』，玄謂逸者，用之不使甚勞，安其血氣也。教駣，始乘習之。攻駒，騬其蹄齧者」。
		</region>
	</paragraph>
	<paragraph index="125">
		<region typus="original" subtype="" id="3753" explains="">
是月也，日長至，陰陽爭，死生分。
		</region>
		<region typus="comment" subtype="注" id="3754" explains="3753">
○注：爭者，陽方盛，陰欲起也。分猶半也。○音義：爭，爭鬥之爭，注同。
		</region>
	</paragraph>
	<paragraph index="126">
		<region typus="comment" subtype="疏" id="3755" explains="3753,3754">
疏「是月」至「生分」。○正義曰：「長至「者，謂此月之時，日長之至極，大史漏刻，夏至晝漏六十五刻，夜漏三十五刻，是「日長至」也。「死生分」者，分，半也。陰氣既起，故物半死半生。蔡云「感陽氣長者生，感陰氣成者死」，故於夏至日相與分也。
		</region>
	</paragraph>
	<paragraph index="127">
		<region typus="original" subtype="" id="3756" explains="">
君子齊戒，處必掩身，毋躁。
		</region>
		<region typus="comment" subtype="注" id="3757" explains="3756">
○注：掩猶隱翳也。躁猶動也。今《月令》「毋躁為欲靜」。
		</region>
		<region typus="original" subtype="" id="3758" explains="">
止聲色，毋或進。
		</region>
		<region typus="comment" subtype="注" id="3759" explains="3758">
○注：進猶御見也。聲謂樂也。《易》及《樂》、《春秋》說「夏至，人主與群臣從八能之士，作樂五日」，今止之，非其道也。○音義：從，子用反。
		</region>
	</paragraph>
	<paragraph index="128">
		<region typus="comment" subtype="疏" id="3760" explains="3756,3757,3758,3759">
疏「君子」至「或進」。○正義曰：蔡氏云：「君子，謂人君以下至在位士也。齊戒所以敬道萌陰也。處必掩身，處猶居也。掩，隱翳也。陰既始萌，故君子居處不顯露，恐干陰也。毋躁者，躁，動也。既不顯露，又不得躁動，宜靜以安萌陰也。」鄭引今《月令》「無躁為欲靜」，欲靜則無躁之義。止聲色者，歌樂華麗之事，為助陰靜，故止之。「無或進」者，進，御見也。既止聲色，故嬪房不得進御侍夕也，亦為微陰始動，不可動於陰事也。蔡云「方齊戒，故止色，內御之屬勿或有所進也」。○注「易及」至「其道」。○正義曰：按《易緯．通卦驗》云：「夏至人主從八能之士，或調黃鐘，或調六律，或調五音，或調五聲，或調五行，或調律磨，或調陰陽，或調正德所行。」注「從八能之士」，謂選於天下人眾之中，取其習曉者而使之。調黃鐘者，縣黃鐘於子，其以大小之差展其聲。調六律者，六律管，陽也。又有六呂為之合，管有長短，吹之以調樂器之聲。調五音者，金為鐘，革為鼓，石為磬，竹為管，絲為弦，皆有聲變舒疾也。匏也，木也，土也，不言調者，聲少變，故不調。調五聲者，宮、商、角、徵、羽，聲弘殺緩急。凡黃鐘六律之聲，五音之動，與神靈之氣通，人君聽之，可以察已之得失，而知群臣賢否。調五行者，五行謂五英。調律歷者，律歷謂六莖也。調陰陽者，謂《雲門》、《咸池》。調正德所行者，謂之《大韶》、《大夏》、《大濩》、《大武》，此鄭云《五英》，謂顓頊樂名，云《六莖》者，帝嚳樂名。云「從八能之士」，注云「從，就也，謂人主就八能之士於習樂之處而觀之」。「作樂五日」者，謂日至之前，豫前五日，令八能之士習作其樂，以迎日至。《樂緯．協圖徵》亦云「從八能之士」，今《月令》於日至止聲色，與諸《緯》文違，故云「非其道」。必知其《緯》文作樂為是者，以《周禮．大司樂》冬至祭祭圜丘，夏至祭地方澤，皆有作樂之文，不得云止樂，故知月令非也。
		</region>
	</paragraph>
	<paragraph index="129">
		<region typus="original" subtype="" id="3761" explains="">
薄滋味，毋致和。
		</region>
		<region typus="comment" subtype="注" id="3762" explains="3761">
○注：為其氣異，此時傷人。○音義：和，戶臥反。
		</region>
	</paragraph>
	<paragraph index="130">
		<region typus="comment" subtype="疏" id="3763" explains="3761,3762">
疏注「為其」至「傷人」。○正義曰：滋味和調，氣味殊異，他時可食，此時傷人。
		</region>
	</paragraph>
	<paragraph index="131">
		<region typus="original" subtype="" id="3764" explains="">
節耆欲，定心氣。
		</region>
		<region typus="comment" subtype="注" id="3765" explains="3764">
○注：微陰扶精，不可散也。○音義：耆，市志反。
		</region>
		<region typus="original" subtype="" id="3766" explains="">
百官靜事毋刑。
		</region>
		<region typus="comment" subtype="注" id="3767" explains="3766">
○注：罪罰之事，不可以聞。今《月令》「刑」為「徑」。
		</region>
		<region typus="original" subtype="" id="3768" explains="">
以定晏陰之所成。
		</region>
		<region typus="comment" subtype="注" id="3769" explains="3768">
○注：晏，安也。陰稱安。○音義：晏，伊見反。
		</region>
	</paragraph>
	<paragraph index="132">
		<region typus="comment" subtype="疏" id="3770" explains="3764,3765,3766,3767,3768,3769">
疏「以定晏陰之所成」。○正義曰：上從「君子齊戒」以下，至「無刑」以上，皆是清靜止息之事，以正定身中安陰之所成就，謂初感安陰，若不清靜，則微陰與人為病，故須定之。王肅及蔡氏皆云晏為以安定陰陽之所成，非鄭旨也。
		</region>
	</paragraph>
	<paragraph index="133">
		<region typus="original" subtype="" id="3771" explains="">
鹿角解，蟬始鳴，半夏生，木堇榮。
		</region>
		<region typus="comment" subtype="注" id="3772" explains="3771">
○注：又記時候也。半夏，藥草。木堇，王蒸也。○音義：解，戶買反。始，市志反。夏，戶嫁反。堇音謹，一名舜華。蒸，之承反。
		</region>
	</paragraph>
	<paragraph index="134">
		<region typus="comment" subtype="疏" id="3773" explains="3771,3772">
疏注「木堇」至「蒸也」。○正義曰：《釋草》云：「椵，木槿。櫬，木槿。」某氏云「別三名，可食，或呼為日及，亦云王蒸。其花朝生暮落」。
		</region>
	</paragraph>
	<paragraph index="135">
		<region typus="original" subtype="" id="3774" explains="">
是月也，毋用火南方。
		</region>
		<region typus="comment" subtype="注" id="3775" explains="3774">
○注：陽氣盛，又用火於其方，害微陰也。
		</region>
		<region typus="original" subtype="" id="3776" explains="">
可以居高明，可以遠眺望，可以升山陵，可以處台榭。
		</region>
		<region typus="comment" subtype="注" id="3777" explains="3776">
○注：順陽在上也。高明謂樓觀也。闍者謂之台，有木者謂之榭。○音義：榭音謝。觀，古喚反。闍音都。
		</region>
	</paragraph>
	<paragraph index="136">
		<region typus="comment" subtype="疏" id="3778" explains="3774,3775,3776,3777">
疏注「闍者」至「之榭」。○正義曰：按《釋宮》云：「闍謂之台。」李巡云：「蛔芰為之，所以觀望。」郭景純云：「蛔芰四方。」又云：「無室曰榭。」李巡云：「但有大殿，無室名曰榭。」郭景純云：「榭，今之堂堭。」
		</region>
	</paragraph>
	<paragraph index="137">
		<region typus="original" subtype="" id="3779" explains="">
仲夏行冬令，則雹凍傷穀。
		</region>
		<region typus="comment" subtype="注" id="3780" explains="3779">
○注：子之氣乘之也。陽為雨，陰起脅之，凝為雹。○音義：雹，步角反。凍，丁貢反。
		</region>
		<region typus="original" subtype="" id="3781" explains="">
道路不通，暴兵來至。
		</region>
		<region typus="comment" subtype="注" id="3782" explains="3781">
○注：盜賊攻劫，亦雹之類。
		</region>
	</paragraph>
	<paragraph index="138">
		<region typus="comment" subtype="疏" id="3783" explains="3779,3780,3781,3782">
疏「仲夏」至「來至」。○正義曰：「雹凍傷穀」，天災。「道路不通，暴兵來至」，人災也。
		</region>
	</paragraph>
	<paragraph index="139">
		<region typus="original" subtype="" id="3784" explains="">
行春令，則五穀晚熟。
		</region>
		<region typus="comment" subtype="注" id="3785" explains="3784">
○注：卯之氣乘之也。生日長。
		</region>
		<region typus="original" subtype="" id="3786" explains="">
百螣時起，其國乃饑。
		</region>
		<region typus="comment" subtype="注" id="3787" explains="3786">
○注：螣，蝗之屬，言百者，明眾類並為害。○音義：螣音特，食苗葉蟲。饑，居疑反，又音機。
		</region>
	</paragraph>
	<paragraph index="140">
		<region typus="comment" subtype="疏" id="3788" explains="3784,3785,3786,3787">
疏「行春」至「乃饑」。○正義曰：「五穀晚熟」，天災。「百螣時起」，地災。「其國乃饑」，人災也。
		</region>
	</paragraph>
	<paragraph index="141">
		<region typus="original" subtype="" id="3789" explains="">
行秋令，則草木零落，
		</region>
		<region typus="comment" subtype="注" id="3790" explains="3789">
○注：酉之氣乘之也。八月宿直昂畢，為天獄主殺。○音義：零，本又作苓，音同。
		</region>
		<region typus="original" subtype="" id="3791" explains="">
果實早成，
		</region>
		<region typus="comment" subtype="注" id="3792" explains="3791">
○注：生日短。
		</region>
		<region typus="original" subtype="" id="3793" explains="">
民殃於疫。
		</region>
		<region typus="comment" subtype="注" id="3794" explains="3793">
○注：大陵之氣來為害也。○音義：殃，於良反。疫音役。
		</region>
	</paragraph>
	<paragraph index="142">
		<region typus="comment" subtype="疏" id="3795" explains="3789,3790,3791,3792,3793,3794">
疏「行秋」至「於疫」。○正義曰：「草木零落，果實早成」，地災。「民殃於疫」，人災也。
		</region>
	</paragraph>
	<paragraph index="143">
		<region typus="original" subtype="" id="3796" explains="">
季夏之月，日在柳，昏火中，旦奎中。
		</region>
		<region typus="comment" subtype="注" id="3797" explains="3796">
○注：季夏者，日月會於鶉火，而斗建未之辰也。
		</region>
	</paragraph>
	<paragraph index="144">
		<region typus="comment" subtype="疏" id="3798" explains="3796,3797">
疏「季夏」至「奎中」。○正義曰：按《三統曆》：六月節，日在柳九度，昏尾七度中，去日一百一十九度，旦婁八度中。六月中，日在張三度，昏箕三度中，去日一百一十七度，旦胃十四度中。《元嘉歷》：六月節，日在井三十二度，昏房四度中，旦東壁八度中。六月中，日在柳十二度，昏尾八度中，旦奎十二度中。
		</region>
	</paragraph>
	<paragraph index="145">
		<region typus="original" subtype="" id="3799" explains="">
其日丙丁。其帝炎帝，其神祝融。其蟲羽。其音徵，律中林鐘。其數七。其味苦，其臭焦。其祀竈，祭先肺。
		</region>
		<region typus="comment" subtype="注" id="3800" explains="3799">
○注：林鍾者，黃鐘之所生，三分去一，律長六寸。季夏氣至，則林鍾之律應。《周語》曰：「林鍾和展百物，俾莫不任肅純恪。」○音義：去，起呂反，後放此。任音壬，又如字。恪，苦各反。
		</region>
	</paragraph>
	<paragraph index="146">
		<region typus="comment" subtype="疏" id="3801" explains="3799,3800">
疏注「林鍾」至「純恪」。○正義曰：按《律歷志》，黃鐘長九寸，三分去一，下生林鐘，故林鍾長六寸。引「《周語》曰」下者，證林鍾之義，故《周語》云：「林鍾和展百物，俾莫不任肅純恪。」按注云「坤，初六也」，林，眾；鐘，聚；肅，速；純，大；恪，敬。「言時務和，審百事，無有詭詐，使莫不任其職事，速其功，而大敬其職」。
		</region>
	</paragraph>
	<paragraph index="147">
		<region typus="original" subtype="" id="3802" explains="">
溫風始至，蟋蟀居壁，鷹乃學習，腐草為螢。
		</region>
		<region typus="comment" subtype="注" id="3803" explains="3802">
○注：皆記時侯也。鷹學習，謂攫搏也。《夏小正》曰：「六月，鷹始摯。」螢，飛蟲，螢火也。○音義：蟋蟀，上音悉，下音率。腐，扶矩反。熒，本又作螢，戶扃反；或作「腐草化為螢」者，非也。攫，俱縳反，一音九碧反。搏音搏。摯音至，本亦作鷙，同。
		</region>
	</paragraph>
	<paragraph index="148">
		<region typus="comment" subtype="疏" id="3804" explains="3802,3803">
疏「溫風」至「為螢」。○正義曰：「蟋蟀居壁」者，此物生在於土中，至季夏羽翼稍成，未能遠飛，但居其壁，至七月則能遠飛在野。按《爾雅．釋蟲》云：「蟋蟀，蛩也。」孫炎曰：「蜻蛚也。梁國謂蛩。」郭景純云：「今促織。」蔡以為蟋蟀，斯螽，非也。○「鷹乃學習」者，於時二陰既起，鷹感陰氣，乃有殺心，學習摶擊之事。按《鄭志》，焦氏問云：「仲秋，乃鳩化為鷹。仲春，鷹化為鳩。此六月何言有鷹學習乎？」張逸答曰：「鷹雖為鳩，亦自有真鷹可習矣。」○「腐草為螢」者，腐草此時得暑濕之氣，故為螢。不云化者，蔡氏云「鳩化為鷹，鷹還化為鳩，故稱化。今腐草為螢，螢不復為腐草，故不稱化」。○注「謂攫」至「螢火」。○正義曰：攫謂以足取物，摶謂以翼擊物。云「螢，飛蟲」者，按《釋蟲》云：「螢火，即炤。」李巡云：「螢火夜飛，腹下如火光，故曰即炤。」
		</region>
	</paragraph>
	<paragraph index="149">
		<region typus="original" subtype="" id="3805" explains="">
天子居明堂右个，乘朱路，駕赤駵，載赤旂，衣朱衣，服赤玉，食菽與雞，其器高以粗。
		</region>
		<region typus="comment" subtype="注" id="3806" explains="3805">
○注：明堂右個，南堂西偏也。
		</region>
	</paragraph>
	<paragraph index="150">
		<region typus="original" subtype="" id="3807" explains="">
命漁師伐蛟、取鼉、登龜、取黿。
		</region>
		<region typus="comment" subtype="注" id="3808" explains="3807">
○注：四者甲類，秋乃堅成。《周禮》曰「秋獻龜魚」，又曰「凡取龜用秋時」，是夏之秋也。作《月令》者，以為此秋據周之時也。周之八月，夏之六月，因書於此，似誤也。蛟言伐者，以其有兵衛也。龜言登者，尊之也。鼉、黿言取，羞物賤也。鼉皮又可以冒鼓，今《月令》「漁師」為「榜人」。○音義：蛟音交。鼉，大多反，又徒丹反。黿音元。冒，亡報反。榜，必孟反。
		</region>
	</paragraph>
	<paragraph index="151">
		<region typus="comment" subtype="疏" id="3809" explains="3807,3808">
疏「命漁」至「取黿」。○正義曰：此命漁師及仲夏養壯佼之等，皆是煩細之事，或非止一月所為，故不言「是月也」。故注云「四者甲類，秋乃堅成」，明非獨季夏而取。○注「《周禮》」至「榜人」。○正義曰：引「《周禮》『秋獻龜魚』」，是《獻人職》文。又云「凡取龜用秋時」，是《龜人職》文。引之者，證作記之人謂此禮是周之秋八月，當夏之六月，故誤書於此，言記之者非也。
		</region>
	</paragraph>
	<paragraph index="152">
		<region typus="original" subtype="" id="3810" explains="">
命澤人納材葦。
		</region>
		<region typus="comment" subtype="注" id="3811" explains="3810">
○注：蒲葦之屬，此時柔刃，可取作器物也。○音義：葦，於鬼反。刃，而慎反。
		</region>
		<region typus="original" subtype="" id="3812" explains="">
是月也，命四監大合百縣之秩芻，以養犧牲，令民無不咸出其力。
		</region>
		<region typus="comment" subtype="注" id="3813" explains="3812">
○注：四監，主山、林、川、澤之官。百縣，鄉遂之屬，地有山、林、川、澤者也。秩，常也。百縣給國養犧牲之芻，多少有常，民皆當出力為艾之。今《月令》「四」為「田」。○音義：為艾，於偽反，下文「為民」、注「為求福」、「為其」同。
		</region>
		<region typus="original" subtype="" id="3814" explains="">
以共皇天上帝，名山大川，四方之神。以祠宗廟社稷之靈，以為民祈福。
		</region>
		<region typus="comment" subtype="注" id="3815" explains="3814">
○注：牲以供祠神靈，為民求福，明使民艾芻，是不虛取也。皇天，北辰耀魄寶，冬至所祭於圜丘也。上帝，大微五帝。○音義：共音恭。
		</region>
	</paragraph>
	<paragraph index="153">
		<region typus="comment" subtype="疏" id="3816" explains="3810,3811,3812,3813,3814,3815">
疏「命四」至「祈福」。○正義曰：以四監合其秩芻，以共皇天上帝，其事既大，又異於上，故言「是月」。自「命婦官」至「等給之度」，論黼黻文章，給郊廟祭祀之服，事異於上帝養犧牲，故言「是月」。自「樹木方盛」至「則有天殃」，論禁斷餘事，助時生養，亦事異於上，故言「是月」，自「土潤溽暑」至「土疆」，論上暑下潤，糞地為宜，事異於上，故復言「是月」。○注「四監」至「為田」。○正義曰：按《周禮》有山虞、澤虞、林衡、川衡之官，秩芻出於山林，又季冬云「乃命四監，收秩薪柴」，薪柴亦出於山林川澤。云「百縣，鄉遂之屬，地有山林川澤」者，知百縣非諸侯，而云鄉遂之屬，以其取芻養牲，不可大遠，故知是畿內鄉遂。仲夏云「乃命百縣雩祀百辟卿士」者，兼外內諸侯也。此云「鄉遂之屬」者，不兼公卿大夫之采邑。「秩，常」，《釋詁》文。云「今《月令》『四』為『田』」者，令田監大合秩芻，義亦通也。○注「為民」至「五帝」。○正義曰：為民求福者，雖是尋常事神，因事神之時，為民祈福。云「是不虛取」者，若不為祈福，浪使民艾芻，是在上虛取民力。今還祈福與民，民皆蒙福，是不虛取民力役使之也。云「上帝，大微五帝」者，按《周禮．司服》云「昊天上帝」，鄭以為昊天上帝祇是一神，北極耀魄寶也。知此皇天上帝不祗是耀魄寶之上帝，為大微者，以《周禮．司服》云「祀昊天上帝，大裘而冕，祀五帝亦如之」，既別云五帝，故知昊天上帝亦唯一神。此《月令》皇天上帝之下，更無別五帝之文，故分為二。
		</region>
	</paragraph>
	<paragraph index="154">
		<region typus="original" subtype="" id="3817" explains="">
是月也，命婦官染采，黼黻文章，必以法故，無或差貸。
		</region>
		<region typus="comment" subtype="注" id="3818" explains="3817">
○注：婦言，染人也。采，五色。○音義：黼音甫。黻音弗。差貸音二，又他得反。
		</region>
	</paragraph>
	<paragraph index="155">
		<region typus="comment" subtype="疏" id="3819" explains="3817,3818">
疏「命婦」至「差貸」。○正義曰：於此月之時，命掌婦功之官，謂染人也，染此五色之采，白與黑謂之黼，黑與青謂之黻，青與赤謂之文，赤與白謂之章。染此等之物，必以舊法故事，無得有參差貸變。必以此月染之者，以其盛暑濕，染帛為宜，此是秦法也。若周則於夏豫浸治染纁玄之石，至秋乃總染五色，故《染人》云「夏纁玄，秋梁夏」是也。蓋從夏至秋，皆得染物，周秦各用一時也。此云「黼黻文章」，下云「黑黃蒼赤」，互相備也。○注「婦官」至「五色」。○正義曰：按《周禮》婦官有典婦功、典枲、染人等，此據染采，故為染人。「采，五色」者，鄭注《皋陶謨》曰：「采施曰色，未用謂之采，巳用謂之色。」此對文耳，散則通。
		</region>
	</paragraph>
	<paragraph index="156">
		<region typus="original" subtype="" id="3820" explains="">
黑黃倉赤，莫不質良，毋敢詐偽。
		</region>
		<region typus="comment" subtype="注" id="3821" explains="3820">
○注：質，正也。良，善也。所用染者，當得真采正善也。
		</region>
		<region typus="original" subtype="" id="3822" explains="">
以給郊廟祭祀之服，以為旗章，以別貴賤等給之度。
		</region>
		<region typus="comment" subtype="注" id="3823" explains="3822">
○注：旗章，旌旗及章識也。○音義：別，彼列反。旗音其。識，申志反。及如字。
		</region>
	</paragraph>
	<paragraph index="157">
		<region typus="comment" subtype="疏" id="3824" explains="3820,3821,3822,3823">
疏注「旗章」至「章識」。○正義曰：旌旗者，則《周禮．司常》九旗是也。章識者，則《周禮》事名號，故《司常》云「官府象其事，州里象其名，家象其號」，鄭注《引士喪禮》以緇廣三寸，長半幅，赬末長終幅，《詩》「織文鳥章」是也。
		</region>
	</paragraph>
	<paragraph index="158">
		<region typus="original" subtype="" id="3825" explains="">
是月也，樹木方盛，乃命虞人入山行木，毋有斬伐。
		</region>
		<region typus="comment" subtype="注" id="3826" explains="3825">
○注：為其未堅刃也。○音義：行，下孟反。
		</region>
		<region typus="original" subtype="" id="3827" explains="">
不可以興土功，不可以合諸侯，不可以起兵動眾。
		</region>
		<region typus="comment" subtype="注" id="3828" explains="3827">
○注：土將用事，氣欲靜。
		</region>
	</paragraph>
	<paragraph index="159">
		<region typus="comment" subtype="疏" id="3829" explains="3825,3826,3827,3828">
疏注「土將用事氣欲靜」。○正義曰：土雖寄王四季，但南方火生中央土，土生西方金，金火之間，位當建未之月，故云「土將用事，氣欲靜」也。
		</region>
	</paragraph>
	<paragraph index="160">
		<region typus="original" subtype="" id="3830" explains="">
毋舉大事，以搖養氣。
		</region>
		<region typus="comment" subtype="注" id="3831" explains="3830">
○注：大事，興徭役以有為。○音義：徭役音遙。
		</region>
		<region typus="original" subtype="" id="3832" explains="">
毋發令而待，以妨神農之事也。
		</region>
		<region typus="comment" subtype="注" id="3833" explains="3832">
○注：發令而待，謂出繇役之令，以預驚民也。民驚則心動，是害土神之氣。土神稱曰神農者，以其主於稼穡。
		</region>
	</paragraph>
	<paragraph index="161">
		<region typus="comment" subtype="疏" id="3834" explains="3830,3831,3832,3833">
疏「毋發」至「之事」。○正義曰：「發令」者，發動徵召之令也。「而待」者，謂時未順而豫動召，以待後時乃使也。「以妨神農之事」者，解所以不豫發令也。神農者，土神也。爾時土神用事，若逆令召民，民驚心動，是妨土神之氣事也。。○注「土神」至「稼穡」。○正義曰：土神能吐生萬物，成其農事，故曰神農。知土主稼穡者，《尚書．洪範》云：「土爰稼穡。」孔傳曰：「種曰稼，斂曰穡。」蔡氏云「神農則炎帝」，非鄭義也。
		</region>
	</paragraph>
	<paragraph index="162">
		<region typus="original" subtype="" id="3835" explains="">
水潦盛昌，神農將持功，舉大事則有天殃。
		</region>
		<region typus="comment" subtype="注" id="3836" explains="3835">
○注：言土以受天雨澤、安靜養物為功，動之則致害也。《孝經說》曰：「地順受澤，謙虛開張，含泉任萌，滋物歸中。」
		</region>
	</paragraph>
	<paragraph index="163">
		<region typus="comment" subtype="疏" id="3837" explains="3835,3836">
疏「水潦」至「天殃」。○正義曰：六月主未，未有東井，東井是水，故六月而水潦盛昌也。「神農將持功」者，神農猶土神也。土地本受天雨澤水潦，以為生養之功，此月多水，故土神方得將持功也。○「舉大事則有天殃」者，神農方持功，若人君有舉大事，於養氣者，非唯神農罪之，則天亦殃罰之也。犯土而天罰之者，地受天澤，得以含養。今若干地，則是干天也。○注「言土」至「歸中」。○正義曰：解所以犯天殃之義也。云「動之則致災害」者，若動地則致天災害，是地功由天也。云「《孝經說》曰『地順受澤，謙虛開張』」者，引《孝經說》證地受天澤，為成已功也。地體卑順，故受天之雨澤，而體得謙虛開張也。云「含泉任萌，滋物歸中」者，亦《孝經說》也。既謙虛開張，故能含於水泉，任萌一切之物，並滋繁而歸地中也。
		</region>
	</paragraph>
	<paragraph index="164">
		<region typus="original" subtype="" id="3838" explains="">
是月也，土潤溽暑。
		</region>
		<region typus="comment" subtype="注" id="3839" explains="3838">
○注：潤溽，謂塗濕也。○音義：辱如字，本或作溽，音同，濕也。
		</region>
		<region typus="original" subtype="" id="3840" explains="">
大雨時行，燒薙行水，利以殺草，如以熱湯。
		</region>
		<region typus="comment" subtype="注" id="3841" explains="3840">
○注：薙謂迫地芟草也。此謂欲稼萊地，先薙其草，草乾燒之，至此月大雨流，水潦畜於其中，則草死不復生，而地美可稼也。《薙人》「掌殺草」職，曰「夏日至而薙之」，又曰「如欲其化也，則以水火變之」。○音義：薙，他計反，又直履反。芟，所銜反。萊音來。畜，敕六反。復，扶又反。夏日，人一反。
		</region>
	</paragraph>
	<paragraph index="165">
		<region typus="comment" subtype="疏" id="3842" explains="3838,3839,3840,3841">
疏「大雨」至「熱湯」。○正義曰：六月建未，未值井，井主水，大雨時行。土既潤辱，又大雨應時行也，不云降，降止是下耳，故言其流義，故云行。行猶通彼也。蔡云「大雨時行。行，降也。從『土潤』以下皆為下句」。燒薙，謂迫地芟除草名也。《周禮》立其官，使除田草也。五月夏至，芟殺暴之，至六月合燒之，故云「燒薙」也。「行水」者，其時也，大雨時行，行於所燒田中，仍壅遏蓄之，以漬燒薙，故云「行水」也。○「利以殺草」者，利，益也。先芟後燒，又蓄水漬之，即草根爛死，是利益得殺田中之草也。「如以熱湯」者，日暴水於爛草田中，水熱而洙沸，如熱湯漬之也。○注「薙人」至「變之」。○正義曰：引《薙人》證芟草時節。按《薙氏》云：「春始生而萌之，夏日至而夷之，秋繩而芟之，冬日至而耜之。」杜子春云：「萌謂耕反其萌牙。」康成云：「萌之者，以茲其斫其生者，夷之以鉤鎌，迫地芟之也，若今取菱矣。含實曰繩，芟其繩則實不成孰。耜之，以耜測涷土劃之。」按皇氏云：「夷音薙，繩音孕。」云「又曰如欲其化，則以水火變之」者，謂先以火焚燒其草，在後以水浸漬之，變此瘠地為肥，故云「水火變之」。先火後水，而云「水火」者，便言也。
		</region>
	</paragraph>
	<paragraph index="166">
		<region typus="original" subtype="" id="3843" explains="">
可以糞田疇，可以美土彊。
		</region>
		<region typus="comment" subtype="注" id="3844" explains="3843">
○注：土潤溽，膏澤易行也。糞、美，互文耳。土疆，強之地。○音義：糞，方問反。彊，其丈反。注同。易，以豉反。強，其兩反。，好覽反。
		</region>
	</paragraph>
	<paragraph index="167">
		<region typus="comment" subtype="疏" id="3845" explains="3843,3844">
疏「可以」至「土彊」。○正義曰：於此月之中，又可行以下二事也。糞，壅苗之根也。蔡云：「穀田曰田，麻田曰疇。」言爛草可以糞田使肥也。「可以美土彊」者，彊者，彊磊磈難耕之地，此月亦可止水漬之，乃壅糞之，使田美也。○注「土潤」至「之地」。○正義曰：土潤辱則土之膏澤易行，故可糞美之，使肥易也。蔡前云「從『土潤』以下皆為下句」，是與鄭相合也。云「糞、美，互文耳」者，亦可顏美田疇，可以糞土彊，故言「互文」也。云「土彊，強之地」者，強是不軟，是罅闞也，並謂磥□磊磈之地也。《草人職》云「彊用蕡」，彊，強堅者也。
		</region>
	</paragraph>
	<paragraph index="168">
		<region typus="original" subtype="" id="3846" explains="">
季夏行春令，則穀實鮮落，國多風欬。
		</region>
		<region typus="comment" subtype="注" id="3847" explains="3846">
○注：辰之氣乘之也。未屬巽，辰又在巽位，二氣相亂為害。○音義：鮮音仙，又仙典反。欬，苦代反。
		</region>
		<region typus="original" subtype="" id="3848" explains="">
民乃遷徙。
		</region>
		<region typus="comment" subtype="注" id="3849" explains="3848">
○注：像風轉移物也。
		</region>
	</paragraph>
	<paragraph index="169">
		<region typus="comment" subtype="疏" id="3850" explains="3846,3847,3848,3849">
疏「季夏」至「遷徙」。○正義曰：「穀實鮮落「，謂鮮少墮落，由風多故也。或云以夏召春氣，初鮮絜，而逢秋氣肅殺，故穀鮮絜而墮落也，此地災也。「國多風欬」，此是天災也。「民乃遷徙」，是人災也。○注「未屬巽」。○正義曰：按《易林》云「震主庚子午，巽主辛丑未，坎主戊寅申，離主已卯酉，艮主丙辰戌，兌主丁已亥」，是未屬巽也。
		</region>
	</paragraph>
	<paragraph index="170">
		<region typus="original" subtype="" id="3851" explains="">
行秋令，則丘隰水潦，
		</region>
		<region typus="comment" subtype="注" id="3852" explains="3851">
○注：戌之氣乘之也。九月宿直奎，奎為溝瀆，溝瀆與此月大雨並而高下皆水。
		</region>
		<region typus="original" subtype="" id="3853" explains="">
禾稼不熟，
		</region>
		<region typus="comment" subtype="注" id="3854" explains="3853">
○注：傷於水也。
		</region>
		<region typus="original" subtype="" id="3855" explains="">
乃多女災。
		</region>
		<region typus="comment" subtype="注" id="3856" explains="3855">
○注：含任之類敗也。
		</region>
	</paragraph>
	<paragraph index="171">
		<region typus="comment" subtype="疏" id="3857" explains="3851,3852,3853,3854,3855,3856">
疏「丘隰」至「女災」。○正義曰：「丘隰水潦」及「禾稼不熟」，此地災也，以其水氣多故也。「乃多女災」，人災也，亦為水傷含任也。
		</region>
	</paragraph>
	<paragraph index="172">
		<region typus="original" subtype="" id="3858" explains="">
行冬令，則風寒不時，
		</region>
		<region typus="comment" subtype="注" id="3859" explains="3858">
○注：丑之氣乘之也。
		</region>
		<region typus="original" subtype="" id="3860" explains="">
鷹隼蚤鷙。
		</region>
		<region typus="comment" subtype="注" id="3861" explains="3860">
○注：得疾厲之氣也。○音義：隼，息允反。蚤鷙，上音早；下音至，亦作鷙，擊也。
		</region>
		<region typus="original" subtype="" id="3862" explains="">
四鄙入保。
		</region>
		<region typus="comment" subtype="注" id="3863" explains="3862">
○注：像鳥雀之走竄也。都邑之城曰保。○音義：竄，七亂反。
		</region>
	</paragraph>
	<paragraph index="173">
		<region typus="comment" subtype="疏" id="3864" explains="3858,3859,3860,3861,3862,3863">
疏「風寒」至「入保」。○正義曰：以丑未屬巽，十二月建丑，得巽之氣，故為風。又建丑之月大寒中，故多風寒，此天災也。○「鷹隼蚤鷙」，季夏地氣殺害之象，地災也。
		</region>
	</paragraph>
	<paragraph index="174">
		<region typus="original" subtype="" id="3865" explains="">
中央土。
		</region>
		<region typus="comment" subtype="注" id="3866" explains="3865">
○注：火休而盛德在土也。○音義：央，於相反。
		</region>
	</paragraph>
	<paragraph index="175">
		<region typus="comment" subtype="疏" id="3867" explains="3865,3866">
疏「中央土」。○正義曰：夫四時五行，同是天地所生，而四時是氣，五行是物。氣是輕虛，所以麗天；物體質&lt;山貌&gt;，所以屬地。四時系天，年有三百六十日，則春夏秋冬各分居九十日。五行分配四時，佈於三百六十日間，以木配春，以火配夏，以金配秋，以水配冬，以土則每時輒寄王十八日也。雖每分寄，而位本未，宜處於季夏之末，金火之間，故在此陳之也。
		</region>
	</paragraph>
	<paragraph index="176">
		<region typus="original" subtype="" id="3868" explains="">
其日戊已。
		</region>
		<region typus="comment" subtype="注" id="3869" explains="3868">
○注：戊之言茂也。已之言起也。日之行四時之間，從黃道，月為之佐。至此萬物皆枝葉茂盛，其含秀者抑屈而起，故因以為日名焉。
		</region>
	</paragraph>
	<paragraph index="177">
		<region typus="comment" subtype="疏" id="3870" explains="3868,3869">
疏「其日戊已」。○正義曰：雖處於夏末，而實為四行之主，不可沒其生用之功，故因亦為日名也。○注「日之」至「之佐」。○正義曰：按《考靈耀》「春則星辰西遊」，謂星辰在黃道之西遊也。日依常行，在黃道之東，至季春之月，星辰入黃道，復其正處，日依黃道而行，是春夏之間，日從黃道。夏則星辰北遊，謂星辰在黃道之北遊也。日依常行，在黃道之南，至季夏，星辰入黃道，復正位，日依常行黃道，至夏秋之間，日從黃道也。秋則星辰東遊，謂星辰在黃道東遊。日依常行，在黃道之西，至季秋星辰入黃道，還復正位，日依黃道而行，至秋冬之間，日從黃道也。冬則星辰南遊，謂星辰在黃道南遊。日依常行，在黃道之北，至季冬星辰入黃道，還正位，日依常行黃道，至冬春之間，日從黃道也。鄭注《洪範》云：「四時之間，合於黃道也。」月之行道與日同，故云「月為之佐」也。
		</region>
	</paragraph>
	<paragraph index="178">
		<region typus="original" subtype="" id="3871" explains="">
其帝黃帝，其神后土。
		</region>
		<region typus="comment" subtype="注" id="3872" explains="3871">
○注：此黃精之君，土官之神，自古以來，著德立功者也。黃帝，軒轅氏也。后土，亦顓頊氏之子曰黎，兼為土官。
		</region>
	</paragraph>
	<paragraph index="179">
		<region typus="comment" subtype="疏" id="3873" explains="3871,3872">
疏注「后土」至「土官」。○正義曰：按昭二十九年《左傳》云：「顓頊氏有子曰犁，為祝融。共工氏有子曰句龍，為后土。」后土為土官。知此經后土非句龍而為犁者，以句龍初為后土，後轉為社，后土官闕，犁則兼之，故鄭注《大宗伯》云「犁食於火土」。以《宗伯》別云社稷，又云五祀，句龍為社神，則不得又為五祀，故云「犁兼」也。
		</region>
	</paragraph>
	<paragraph index="180">
		<region typus="original" subtype="" id="3874" explains="">
其蟲倮。
		</region>
		<region typus="comment" subtype="注" id="3875" explains="3874">
○注：像物露見不隱藏，虎豹之屬，恆淺毛。○音義：倮，力果反，又乎瓦反。見，賢遍反。
		</region>
	</paragraph>
	<paragraph index="181">
		<region typus="comment" subtype="疏" id="3876" explains="3874,3875">
疏注「像物」至「淺毛」。○正義曰：《大戴禮》及《樂緯》云：麟蟲三百六十，龍為之長。羽蟲三百六十，鳳為之長。毛蟲三百六十，麟為之長。介蟲三百六十，龜為之長。裸蟲三百六十，聖人為之長。云「象物露見不隱藏」者，案仲夏云「可以居高明」，「可以處台榭」。至六月土王之時，物轉盛大，露見不隱藏也。云「虎豹之屬，恆淺毛」者，諸鄭之所云，皆象四時之物，與鱗羽毛介相似者言之，不取五靈之長，故中央不言人，西云狐貉之屬，東方兼言蛇，北方兼言鱉，是不取五靈也。
		</region>
	</paragraph>
	<paragraph index="182">
		<region typus="original" subtype="" id="3877" explains="">
其音宮。
		</region>
		<region typus="comment" subtype="注" id="3878" explains="3877">
○注：聲始於宮，宮數八十一，屬土者，以其最濁，君之象也。季夏之氣和，則宮聲調。《樂記》曰：「宮亂則荒，其君驕。」
		</region>
	</paragraph>
	<paragraph index="183">
		<region typus="comment" subtype="疏" id="3879" explains="3877,3878">
疏注「聲始」至「之象」。○正義曰：按《律歷志》，五聲始於宮，陽數極於九，九九相乘，故數八十一。以五聲中最尊，故云「以其最濁，君之象也」。
		</region>
	</paragraph>
	<paragraph index="184">
		<region typus="original" subtype="" id="3880" explains="">
律中黃鐘之宮。
		</region>
		<region typus="comment" subtype="注" id="3881" explains="3880">
○注：黃鐘之宮最長也。十二律轉相生，五聲具終於六十焉。季夏之氣至，則黃鐘之宮應。《禮運》曰：「五聲六律十二管，還相為宮。」
		</region>
	</paragraph>
	<paragraph index="185">
		<region typus="comment" subtype="疏" id="3882" explains="3880,3881">
疏「律中」至「之宮」。○正義曰：黃鐘之宮，於諸宮為長。季夏土王，其聲最重，謂土之聲氣，應此黃鐘之宮聲，非黃鐘一聲也。故特云律中者，黃鐘之宮也。黃鐘候氣之管，本位在子。此是黃鐘宮聲，與中央土聲相應，但土無候氣之法，取黃鐘宮聲以應土耳，非候氣也。故賀瑒云：「黃鐘是十一月管，何緣復應此月？正以土義居中，故虛設律於其月，實不用候氣也。十二律互相為宮，據律主言之也。」崔靈恩云：「凡陰陽之管，合有十二律，律各為一調，迭相為宮，而生五聲，合而成樂，黃鐘宮最長，為聲調之始，十二宮之主。宮音者，是五音之長，故與黃鐘之調宮聲相應。」此論宮聲相應，非論候。此月氣之相應，是以注云「季夏氣至，則黃鐘之宮應」，不直云黃鐘之律應也。然則直言律應，不言宮者，明主為所候之氣應也。直言「律中黃鐘之宮」，不言律應者，明謂中央土聲，與黃鐘為宮音相應，非為氣應也，故鄭引《禮運》云「迭相為宮」以證之也。四時之律，皆取氣應，而土王之律獨取聲應者，一者欲與四行為互，二者為無別候土氣之管故也。土無候氣之管者，以寄王四季之末，故從四時之管，而不別候也，唯以四行末十八日為土之氣也。蔡氏及熊氏以為黃鐘之宮，謂黃鐘少宮也，半黃鐘九寸之數，管長四寸五分，六月用為候氣。按六月林鍾之律長六寸，七月夷則長五寸三分有餘，何以四寸五分之律，於六月候之乎？又土聲最濁，何得以黃鐘平聲相應乎？蔡、熊之說非也。○注「黃鐘」至「為宮」。○正義曰：不云黃鐘律最長，而云「黃鐘之宮最長」者，唯黃鐘宮聲，於諸宮最長，故云「之宮」也。云「十二律轉相生，五聲具終於六十」者，故黃鐘之調均，則黃鐘為宮。黃鐘生林鍾為徵，林鍾生犬蔟為商，大蔟生南呂為羽，南呂生姑洗為角，此是黃鐘一調之五聲。凡十二律，律各有五聲，則總有六十聲，故云「終於六十聲」。至《禮運》更具詳之，云「季夏氣至，則黃鐘之宮應」者，謂季夏土聲，與黃鐘之宮聲相應，以其非實候氣，故不云黃鐘之律應，或本云律應者誤也。引《禮運》「還相為宮」者，證所明十二律循環為宮，聲調則具，而此經得黃鐘之宮。
		</region>
	</paragraph>
	<paragraph index="186">
		<region typus="original" subtype="" id="3883" explains="">
其數五。
		</region>
		<region typus="comment" subtype="注" id="3884" explains="3883">
○注：土生數五，成數十，但言五者，土以生為本。
		</region>
		<region typus="original" subtype="" id="3885" explains="">
其味甘，其臭香。
		</region>
		<region typus="comment" subtype="注" id="3886" explains="3885">
○注：土之臭味也。凡甘香者，皆屬之。
		</region>
		<region typus="original" subtype="" id="3887" explains="">
其祀中霤，祭先心。
		</region>
		<region typus="comment" subtype="注" id="3888" explains="3887">
○注：中霤，猶中室也。土主中央，而神在室。古者復穴，是以名室為霤云。祀之先祭心者，五藏之次，心次肺，至此心為尊也。祀中霤之禮，設主於牖下，乃制心及肺肝為俎，其祭肉，心肺肝各一，他皆如祀戶之禮。○音義：霤，力又反。復，方服反。藏，才浪反。
		</region>
	</paragraph>
	<paragraph index="187">
		<region typus="comment" subtype="疏" id="3889" explains="3883,3884,3885,3886,3887,3888">
疏注「中霤」至「之禮」。○正義曰：鄭意言「中霤猶中室」，乃是開牖象中霤之取明，則其地不當棟，而在室之中央，故《喪禮》云「浴於中霤，飯於牖下」，明中霤不關牖下也。「主中央而神在室」者，所以必在室中，祭土神之義也。土，五行之主，故其神在室之中央也，是明中霤所祭則土神也。故杜注《春秋》云：「在家則祀中霤，在野則為社也。」又《郊特牲》云「家主中霤，而國主社」，社神亦中霤神也。云「古者復穴，是以名室為霤云」者，解所以謂室中為中霤之由也。古者，謂未有宮室之時也。復穴者，謂窟居也。古者窟居隨地而造，若平地則不鑿，但累土為之，謂之為復，言於地上重複為之也。若高地則鑿為坎，謂之為穴，其形皆如陶灶，故《詩》云「陶復陶穴」是也。故毛云「陶其土而復之，陶其壤而穴之」，鄭云「復者，復於土上，鑿地曰穴，皆如陶然」。故庾蔚云「復謂地上累土，謂之穴則穿地也。復穴皆開其上取明，故雨霤之，是以後因名室為中霤也」。云「祀之先祭心者，五藏之次，心次肺，至此心為尊也」，云「祀中霤之禮，設主於牖下」者，開牖象霤，故設主於牖下也。五祀皆先席於室之奧，此不言者，前祀戶注巳備言也。此別設主，當廟室牖內之下而北鄉也。云「乃制心及肺肝為俎，其祭肉，心肺肝各一，他皆如祀戶之禮」者，亦祭竟徹之，更陳鼎俎，迎屍如祭戶也。
		</region>
	</paragraph>
	<paragraph index="188">
		<region typus="original" subtype="" id="3890" explains="">
子居大廟大室，乘大路，駕黃駵，載黃旂，衣黃衣，服黃玉，食稷與牛，其器圜以閎。
		</region>
		<region typus="comment" subtype="注" id="3891" explains="3890">
○注：大廟大室，中央室也。大路，殷路也。車如殷路之制，而飾之以黃。稷，五穀之長。牛，土畜也。器圜者，像土周匝於四時。閎讀如紘。弦謂中寬，像土含物。○音義：圜音於權反。閎音宏。長，丁丈反。畜呼又反，下金畜同。
		</region>
	</paragraph>
	<paragraph index="189">
		<region typus="comment" subtype="疏" id="3892" explains="3890,3891">
疏注「大廟」至「含物」。○正義曰：按《考工記》云「周人明堂」，「東西九筵，南北七筵」，「凡室二筵」，則五室並皆二筵，無大小也。今中央室稱大室者，以中央是土室，土為五行之主，尊之故稱大。以夏之世室，則四旁之室，皆南北三步，東西三步三尺；中央土室，南北四步，東西四步四尺。則周之明堂，亦應土室在中央，大於四角之室也，但文不具耳。云「大路，殷路」者，《明堂位》文也。形制似殷之路者，但服色尚黃，飾之黃耳。四時用鸞路，此用大路者，以土五行之主，故取尊大之名。乘殷之大路，又尚質之義，春有青蒼兩色，夏有朱赤二色，此及秋惟有黃白，不更加他色者，黃與白更無餘色相涉，故不言之耳。「牛，土畜」者，按《易》「乾為馬，坤為牛」，又《五行傳》云「思之不睿，則有牛禍」，是牛屬土也。云「器圜者，像土周匝於四時」者，方則有所不足，圜則無所不覆，故云「象土周匝於四時」。云「閎讀如紘，紘謂中寬」者，《祭義》云天子「冕而朱紘」，故讀從此「紘」，謂組上屬於冕，屈從頤下度而還上屬於冕，以中央寬緩，像土之含物也，故云「中寬，像土含物」也。
		</region>
	</paragraph>
	<paragraph index="190">
		<region typus="original" subtype="" id="3893" explains="">
孟秋之月，日在翼，昏建星中，旦畢中。
		</region>
		<region typus="comment" subtype="注" id="3894" explains="3893">
○注：孟秋者，日月會於鶉尾，而斗建申之辰也。
		</region>
	</paragraph>
	<paragraph index="191">
		<region typus="comment" subtype="疏" id="3895" explains="3893,3894">
疏「孟秋」至「畢中」。○正義曰：按《三統曆》：七月節，日在張十八度，昏斗四度中，去日一百一十四度，旦畢八度中。七月中，日在翼十五度，昏斗十六度中，去日一百一十一度，旦井初度中。《元嘉歷》：七月節，日在張五度，昏箕二度中，旦胃二度中。七月中，日在翼十度，昏斗三度中，旦昴七度中。
		</region>
	</paragraph>
	<paragraph index="192">
		<region typus="original" subtype="" id="3896" explains="">
其日庚辛。
		</region>
		<region typus="comment" subtype="注" id="3897" explains="3896">
○注：庚之言更也。辛之言新也。日之行，秋西從白道，成熟萬物，月為之佐。萬物皆肅然改更，秀實新成，又因以為日名焉。
		</region>
		<region typus="original" subtype="" id="3898" explains="">
其帝少皞，其神蓐收。
		</region>
		<region typus="comment" subtype="注" id="3899" explains="3898">
○注：此白精之君，金官之臣，自古以來，著德立功者也。少皞，金天氏。蓐收，少皞氏之子曰該，為金官。○音義：少，詩召反，注下放此；少皞，黃帝之子。蓐音辱。
		</region>
	</paragraph>
	<paragraph index="193">
		<region typus="comment" subtype="疏" id="3900" explains="3896,3897,3898,3899">
疏注「少皞」至「金官」。○正義曰：案此秋云「其帝少皞」，在西方金位。《左傳》昭元年云，「昔金天氏有裔子曰昧，為玄冥師，生允格、台駘」，稱金天氏，與少皞金位相當，故少昊則金天氏也。又《帝王世紀》「少皞帝號曰金天氏」。云「少皞氏之子曰該，為金官」者，按《左傳》昭二十九年蔡墨云少昊氏之子該，又云「該為蓐收」，是為金神，佐少皞於秋。蓐收者，言秋時萬物摧辱而收斂。
		</region>
	</paragraph>
	<paragraph index="194">
		<region typus="original" subtype="" id="3901" explains="">
其蟲毛，
		</region>
		<region typus="comment" subtype="注" id="3902" explains="3901">
○注：像物應涼氣而備寒。狐貉之屬，生旃毛也。○音義：應，應對之應。貉，戶各反，依字作貊。旃，之然反。
		</region>
		<region typus="original" subtype="" id="3903" explains="">
其音商，
		</region>
		<region typus="comment" subtype="注" id="3904" explains="3903">
○注：三分徵益一以生商，商數七十二。屬金者，以其濁次宮，臣之象也。秋氣和則商聲調。《樂記》曰：「商亂則陂，其宮壞。」○音義：陂，彼義反。
		</region>
	</paragraph>
	<paragraph index="195">
		<region typus="comment" subtype="疏" id="3905" explains="3901,3902,3903,3904">
疏注「三分」至「官壞」。○正義曰：按《律歷志》云，徵數五十四，三分之，則一分有十八。今於徵數五十有四更加十八，是商數七十二也。凡五聲，濁者尊，清者卑，為商聲之濁次於宮，宮既為君，商則為臣，故云「以其濁次宮，臣之象也」。引《樂記》云者，證商為臣之義。云「商亂則陂」者，謂商聲雜亂，感動人心，令情性傾陂，情既不正，是以官司敗壞也。
		</region>
	</paragraph>
	<paragraph index="196">
		<region typus="original" subtype="" id="3906" explains="">
律中夷則
		</region>
		<region typus="comment" subtype="注" id="3907" explains="3906">
○注：。孟秋氣至，則夷則之律應。夷則者，大呂之所生也，三分去一，律長五寸七百二十九分寸之四百五十一。《周語》曰：「夷則所以詠歌九則，平民無貳。」
		</region>
	</paragraph>
	<paragraph index="197">
		<region typus="comment" subtype="疏" id="3908" explains="3906,3907">
疏注「夷則」至「無貳」。○正義曰：大呂長八寸二百四十三分寸之一百四，三分去一，下生夷則，故夷則律長五寸七百二十九分寸之四百五十一也。六寸去二寸，餘有四寸在，又大呂一寸為二百四十三分，今每寸更三分之，則一寸為七百二十九分，兩個整寸，總有一千四百五十八分。其大呂二百四十三分寸之一百四，每又三分之，此一百四為三百一十二分，益前一千四百五十八，則總為一千七百七十分。下生三分去一，分作三分，則每一分得五百九十，去其一分五百九十，餘有一千一百八十在，是其積分以七百二十九分為一寸。益前四寸，為五寸，餘有四百五十一分在，故云夷則「律長五寸七百二十九分寸之四百五十一」也。引「周語」以下者，證夷則之義。按《周語》注云，《乾》九五用事。夷，平。則，法也。言法度平，故可詠歌九功之法，平民使不貸也。
		</region>
	</paragraph>
	<paragraph index="198">
		<region typus="original" subtype="" id="3909" explains="">
其數九。
		</region>
		<region typus="comment" subtype="注" id="3910" explains="3909">
○注：金生數四，成數九，但言九者，亦舉其成數。
		</region>
		<region typus="original" subtype="" id="3911" explains="">
其味辛，其臭腥。
		</region>
		<region typus="comment" subtype="注" id="3912" explains="3911">
○注：金之臭味也。凡辛腥者皆屬焉。
		</region>
		<region typus="original" subtype="" id="3913" explains="">
其祀門，祭先肝。
		</region>
		<region typus="comment" subtype="注" id="3914" explains="3913">
○注：秋陰氣出，祀之於門外陰也。祀之先祭肝者，秋為陰中，於藏直肝，肝為尊也。祀門之禮，北面設主於門左樞，乃制肝及肺心為俎，奠於主南。又設盛於俎東，其他皆如祭灶之禮。
		</region>
	</paragraph>
	<paragraph index="199">
		<region typus="comment" subtype="疏" id="3915" explains="3909,3910,3911,3912,3913,3914">
疏注「祀之」至「之禮」。○正義曰：云「祀之先祭肝者，秋為陰中，於藏值肝」者，以陰氣始於五月，終於十月，其七月八月為陰之中，故云「秋為陰中」。其陽氣始於十一月，終於四月，正月二月為陽中，故正月云「春為陽中」。然陰中之時兼有陽，陽中之時兼有陰，亦是陰陽之中也。今五藏肺最在前，心次之，肝次之，脾次之，腎為後。肝在心肺之下，脾腎之上，故云「於藏值肝」。然脾在肺心肝之下，腎之上，則是上有肺心肝，下唯有腎，不當其中，而云「春為陽中，於藏值脾」者，但五行相次，水則次木，故春繼於冬，腎後則次脾，其火後則次土，土後乃次金，故秋不得繼夏，由隔於土。由此脾不得繼肺，隔於心也。為此肝之上有肺有心，脾之下唯有腎，俱得為藏之中也。云「北面設主於門左樞」者，謂廟門外左樞北面，以在門外，故主得南鄉而北面設之。云「乃制肝及肺心為俎，奠於主南，設盛於俎東」者，皆約《中霤禮》文也。「其他皆如祭灶之禮」者，謂祭心肺肝各一，及祭醴三，並設席於奧，迎屍之屬也。
		</region>
	</paragraph>
	<paragraph index="200">
		<region typus="original" subtype="" id="3916" explains="">
涼風至，白露降，寒蟬鳴，鷹乃祭鳥，用始行戮。
		</region>
		<region typus="comment" subtype="注" id="3917" explains="3916">
○注：皆記時候也。寒蟬，寒蜩，謂蜺也。鷹祭鳥者，將食之，示有先也。既祭之後，不必盡食，若人君行刑，戮之而巳。○音義：戮音六。蜩，大彫反。蜺，五兮反，寒螿。
		</region>
	</paragraph>
	<paragraph index="201">
		<region typus="comment" subtype="疏" id="3918" explains="3916,3917">
疏注「寒蟬」至「而巳」。正義曰：按《釋蟲》云：「蜺，寒蜩。」郭景純云：「寒螿也。似蟬而小，青赤。」「云「鷹祭鳥者，將食之，示有先」者，謂鷹欲食鳥之時，先殺鳥而不食，與人之祭食相似，猶若供祀先神，不敢即食，故云「示有先也」。云「既祭之後，不必盡食，若人君行刑，戮之而巳」者，以經「用始行戮」，不據事，以經唯記時候，謂鷹祭鳥之後，殺鳥不必盡食，猶若人君行刑，但戮之而巳。以人君行戮，明鷹之殺，言鷹於此時始行戮鳥之事。
		</region>
	</paragraph>
	<paragraph index="202">
		<region typus="original" subtype="" id="3919" explains="">
天子居總章左个，乘戎路，駕白駱，載白旂，衣白衣，服白玉，食麻與犬，其器廉以深。
		</region>
		<region typus="comment" subtype="注" id="3920" explains="3919">
○注：總章左個，大寢西堂南偏。戎路，兵車也，制如周革路，而飾之以白。白馬黑鬣曰駱，麻實有文理，屬金。大，金畜也。器廉以深，像金傷害物入藏。○音義：總，子孔反。輅音洛，鬣音獵，本亦作髦，音毛；又一本作旄，毛也。
		</region>
	</paragraph>
	<paragraph index="203">
		<region typus="original" subtype="" id="3921" explains="">
是月也，以立秋。先立秋三日，大史謁之天子曰：「某日立秋，盛德在金。」
		</region>
		<region typus="comment" subtype="注" id="3922" explains="3921">
○注：謁，告。○音義：先，悉薦反。
		</region>
		<region typus="original" subtype="" id="3923" explains="">
天子乃齊。立秋之日，天子親帥三公、九卿、諸侯、大夫以迎秋於西郊，還反，賞軍帥、武人於朝。
		</region>
		<region typus="comment" subtype="注" id="3924" explains="3923">
○注：迎秋者，祭白帝白招拒於西郊之兆也。軍帥，諸將也。武人，謂環人之屬，有勇力者。○音義：帥，於類反，下同，本或作帥，注放此。朝，直遙反。拒音矩。將，子匠反，下同。
		</region>
		<region typus="original" subtype="" id="3925" explains="">
天子乃命將帥選士厲兵，簡練桀俊，專任有功，以征不義。
		</region>
		<region typus="comment" subtype="注" id="3926" explains="3925">
○注：征之言正也，伐也。
		</region>
		<region typus="original" subtype="" id="3927" explains="">
詰誅暴慢，以明好惡，順彼遠方。
		</region>
		<region typus="comment" subtype="注" id="3928" explains="3927">
○注：詰，謂問其罪，窮治之也。順猶服也。○音義：詰，去吉反。好惡，並如字，上呼報反，下烏路反。
		</region>
	</paragraph>
	<paragraph index="204">
		<region typus="original" subtype="" id="3929" explains="">
是月也，命有司修法制，繕囹圄，具桎梏，禁止姦，慎罪邪，務搏執。
		</region>
		<region typus="comment" subtype="注" id="3930" explains="3929">
○注：順秋氣，政尚嚴。○音義：繕，巿戰反。邪，似嗟反。搏音博。
		</region>
		<region typus="original" subtype="" id="3931" explains="">
命理瞻傷，察創視折。
		</region>
		<region typus="comment" subtype="注" id="3932" explains="3931">
○注：理，治獄官也。有虞氏曰士，夏曰大理，周曰大司寇。創之淺者曰傷。○音義：創，初良反，注同。
		</region>
		<region typus="original" subtype="" id="3933" explains="">
審斷、決獄，訟必端平。
		</region>
		<region typus="comment" subtype="注" id="3934" explains="3933">
○注：端猶正也。○音義：審斷決，丁亂反，下同；蔡徒管反，一讀絕句，「決」字下屬。
		</region>
		<region typus="original" subtype="" id="3935" explains="">
戮有罪，嚴斷刑。天地始肅，不可以贏。
		</region>
		<region typus="comment" subtype="注" id="3936" explains="3935">
○注：肅，嚴急之言也。贏猶解也。○音義：贏音盈，注同解，古賣反。
		</region>
	</paragraph>
	<paragraph index="205">
		<region typus="original" subtype="" id="3937" explains="">
是月也，農乃登穀。天子嘗新，先薦寢廟。
		</region>
		<region typus="comment" subtype="注" id="3938" explains="3937">
○注：黍稷之屬，於是始孰。
		</region>
	</paragraph>
	<paragraph index="206">
		<region typus="comment" subtype="疏" id="3939" explains="3937,3938">
疏「是月」至「寢廟」。○正義曰：按仲秋云「以犬嘗麻」，今不云牲者，皇氏云「不云牲，《記》文略也」。
		</region>
	</paragraph>
	<paragraph index="207">
		<region typus="original" subtype="" id="3940" explains="">
命百官始收斂。
		</region>
		<region typus="comment" subtype="注" id="3941" explains="3940">
○注：順秋氣收斂物。
		</region>
		<region typus="original" subtype="" id="3942" explains="">
完隄坊，謹壅塞，以備水潦。
		</region>
		<region typus="comment" subtype="注" id="3943" explains="3942">
○注：備者，備八月也。八月宿直畢，畢好雨。○音義：完，胡官反。隄，本又作堤，丁兮反。防，本又作坊，音房。壅，於勇反。好，呼報反。
		</region>
		<region typus="original" subtype="" id="3944" explains="">
修宮室，坏牆垣，補城郭。
		</region>
		<region typus="comment" subtype="注" id="3945" explains="3944">
○注：像秋收斂物當藏也。○音義：壞，步回反。垣音袁。
		</region>
	</paragraph>
	<paragraph index="208">
		<region typus="original" subtype="" id="3946" explains="">
是月也，毋以封諸侯，立大官。毋以割地，行大使，出大幣。
		</region>
		<region typus="comment" subtype="注" id="3947" explains="3946">
○注：古者於嘗出田邑，此其月也。而禁封諸侯割地，失其義。○音義：使，疏吏反。
		</region>
	</paragraph>
	<paragraph index="209">
		<region typus="comment" subtype="疏" id="3948" explains="3946,3947">
疏注「古者」至「其義」。○正義曰：按《祭統》古者於嘗也出田邑，嘗謂秋祭，於此嘗祭之時，王者割出田邑以與諸侯。今正是嘗祭之月，而禁封諸侯及割地之事，故云「失其義也」。鄭唯偏云不封諸侯及割地失其義，則毋立大官，毋行大使，毋出大幣為得禮，以其收斂之月故也。
		</region>
	</paragraph>
	<paragraph index="210">
		<region typus="original" subtype="" id="3949" explains="">
孟秋行冬令，則陰氣大勝，
		</region>
		<region typus="comment" subtype="注" id="3950" explains="3949">
○注：亥之氣乘之也。
		</region>
		<region typus="original" subtype="" id="3951" explains="">
介蟲敗穀，
		</region>
		<region typus="comment" subtype="注" id="3952" explains="3951">
○注：介，甲也。甲蟲屬冬。敗穀者，稻蟹之屬。○音義：介音界，注同。蟹，胡買反。
		</region>
		<region typus="original" subtype="" id="3953" explains="">
戎兵乃來。
		</region>
		<region typus="comment" subtype="注" id="3954" explains="3953">
○注：十月宿直營室，營室之氣為害也。營室主武事。
		</region>
	</paragraph>
	<paragraph index="211">
		<region typus="comment" subtype="疏" id="3955" explains="3949,3950,3951,3952,3953,3954">
疏「孟秋」至「乃來」。○正義曰：陰氣大勝，天災。介蟲敗穀，地災。戎兵乃來，人災也。○注「介甲」至「之屬」。○正義曰：按《越語》云：「越伐吳，吳王使王孫雄請成於越，越王欲許之，范蠡不許。王孫雄謂范蠡曰：『先人有言曰：無助天為虐，助天為虐者不祥。今吳稻蟹無遺種，子將助天為虐乎？』」註：「稻蟹，謂蟹食稻也。」○注「營室」至「武士」。○正義曰：按《元命包》云「營室星十六度，主軍之糧」，是主武事也。
		</region>
	</paragraph>
	<paragraph index="212">
		<region typus="original" subtype="" id="3956" explains="">
行春令，則其國乃旱，
		</region>
		<region typus="comment" subtype="注" id="3957" explains="3956">
○注：寅之氣乘之也。雲雨以風除也。
		</region>
		<region typus="original" subtype="" id="3958" explains="">
陽氣復還，五穀無實。
		</region>
		<region typus="comment" subtype="注" id="3959" explains="3958">
○注：陽氣能生，而不能成。○音義：復還，扶又反；下音環，又音旋。
		</region>
	</paragraph>
	<paragraph index="213">
		<region typus="comment" subtype="疏" id="3960" explains="3956,3957,3958,3959">
疏「其國」至「無實」。○正義曰：其國乃旱，陽氣復還，天災也。五穀無實，地災也。
		</region>
	</paragraph>
	<paragraph index="214">
		<region typus="original" subtype="" id="3961" explains="">
行夏令，則國多火災。
		</region>
		<region typus="comment" subtype="注" id="3962" explains="3961">
○注：巳之氣乘之也。
		</region>
		<region typus="original" subtype="" id="3963" explains="">
寒熱不節，民多瘧疾。
		</region>
		<region typus="comment" subtype="注" id="3964" explains="3963">
○注：瘧疾，寒熱所為也。今《月令》「瘧疾」為「疾疫」。○音義：瘧，魚略反。
		</region>
	</paragraph>
	<paragraph index="215">
		<region typus="comment" subtype="疏" id="3965" explains="3961,3962,3963,3964">
疏「國多」至「瘧疾」。○正義曰：國多火災，寒熱不節，天災也。民多瘧疾，人災也。
		</region>
	</paragraph>
	<paragraph index="216">
		<region typus="original" subtype="" id="3966" explains="">
仲秋之月，日在角，昏牽牛中，旦觜觿中。
		</region>
		<region typus="comment" subtype="注" id="3967" explains="3966">
○注：仲秋者，日月會於壽星，而斗建酉之辰也。○音義：觜，子斯反，又子髓反。觿，戶圭反，又戶規反。
		</region>
	</paragraph>
	<paragraph index="217">
		<region typus="comment" subtype="疏" id="3968" explains="3966,3967">
疏「仲秋」至「觿中」。○正義曰：《三統曆》：八月節，日在軫十二度，昏斗二十六度中，去日一百六度，旦井二度中。八月中，日在角十度，昏女三度中，去日一百六度，旦井二十一度中。按《元嘉歷》：八月節，日在翼十七度，昏斗十四度中，旦畢十六度中。八月中，日在軫十五度，昏斗二十四度中，旦井九度中。
		</region>
	</paragraph>
	<paragraph index="218">
		<region typus="original" subtype="" id="3969" explains="">
其日庚辛。其帝少皞，其神蓐收。其蟲毛。其音商，律中南呂。其數九。其味辛，其臭腥。其祀門祭先肝。
		</region>
		<region typus="comment" subtype="注" id="3970" explains="3969">
○注：南呂者，大蔟之所生，三分去一，律長五寸三分寸之一。仲秋氣至，則南呂之律應。《周語》曰：南呂者，贊陽秀物。」
		</region>
	</paragraph>
	<paragraph index="219">
		<region typus="comment" subtype="疏" id="3971" explains="3969,3970">
疏注「南呂」至「秀物」。○正義曰：大蔟長八寸，三分去一，下生南呂，三寸去一寸，六寸去二寸，得四寸，又有整二寸在。分一寸作三分，二寸為六分，更三分去一，餘有四分在。以三分為一寸，益前四寸為五寸，仍有一分在，故云南呂「律長五寸三分寸之一」也。引「《周語》曰」以下者，證南呂之義。按《周語》注「《坤》六二也」，「南，任也。陰任陽事，助成萬物。贊佐也」，陰佐陽秀成物也。
		</region>
	</paragraph>
	<paragraph index="220">
		<region typus="original" subtype="" id="3972" explains="">
盲風至，鴻雁來，玄鳥歸，群鳥養羞。
		</region>
		<region typus="comment" subtype="注" id="3973" explains="3972">
○注：皆記時候也。盲風，疾風也。玄鳥，燕也。歸謂去蟄也。凡鳥隨陰陽者，不以中國為居。羞謂所食也。《夏小正》曰「九月，丹鳥羞白鳥」，說曰：「丹鳥也者，謂丹良也。白鳥也者，謂閩蚋也。其謂之鳥者，重其養者也。有翼為鳥，養也者，不盡食也。」二者文異，群鳥、丹良，未聞孰是。○音義：盲，亡庚反。閩音文，依字作蚊，又作蚊。蚋，人銳反，又如悅反。養，餘亮反，下同。
		</region>
	</paragraph>
	<paragraph index="221">
		<region typus="comment" subtype="疏" id="3974" explains="3972,3973">
疏注「盲風」至「孰是」。○正義曰：「盲風，疾風」者，皇氏云「秦人謂疾風為盲風」。「玄鳥，燕」者，《釋鳥》文。玄鳥歸為仲秋之候，玄鳥至不為仲春之候，由別與郊禖為候，或可仲春時候非一，故記時候之中，不載玄鳥。云「凡鳥隨陰陽者，不以中國為居」者，凡鳥，鴻雁之屬也。故季秋云「鴻雁來賓」，言來賓是不以中國為居。皇氏之說，即兼云玄鳥，以其稱歸故也。然玄鳥之蟄，不遠在四夷，而云「不以中國為居」者，他物之蟄近在本處，今玄鳥之蟄，雖不遠在四夷，必於幽僻之處，非中國之所常見，故云「不以中國為居」也。云「羞謂所食」者，按《夏小正》云：「羞者進也。」若食之珍羞相似，故云「羞謂所食」者也。云「《夏小正》曰『九月丹鳥羞白鳥』」者，今按《大戴禮》「八月，丹鳥羞白鳥」，今云九月者，鄭所見本異也。丹鳥以白鳥為珍羞，故云「丹鳥羞白鳥」。云「說曰丹鳥也者」以下至「不盡食」，皆《小正》文。「白鳥也者，謂閩蚋也。其謂之鳥者，重其所養」者，丹良是蟲，乃謂之鳥，是重其所養之物，不盡食之，雖蟲而為鳥也，但未知丹良竟是何物，皇氏以為丹良是螢火。今按《爾雅．釋蟲》郭氏等諸釋，皆不云螢火是丹良，未聞皇氏何所依據。云「二者文異，群鳥丹良，未聞孰是」者，《月令》云「群鳥養羞」，《夏小正》云「丹鳥羞白鳥」，是二者文異。《月令》云「群鳥」，《夏小正》說者云「丹良」，故云「群鳥、丹良，未聞孰是」。
		</region>
	</paragraph>
	<paragraph index="222">
		<region typus="original" subtype="" id="3975" explains="">
天子居總章大廟，乘戎路，駕白駱，載白旂，衣白衣，服白玉，食麻與犬，其器廉以深。
		</region>
		<region typus="comment" subtype="注" id="3976" explains="3975">
○注：總章，大廟西堂當大室也。
		</region>
	</paragraph>
	<paragraph index="223">
		<region typus="original" subtype="" id="3977" explains="">
是月也，養衰老，授几杖，行縻粥飲食。
		</region>
		<region typus="comment" subtype="注" id="3978" explains="3977">
○注：助老氣也。行猶賜也。○音義：縻，亡皮反。粥，之六反，《字林》羊六反。
		</region>
		<region typus="original" subtype="" id="3979" explains="">
乃命司服，具飭衣裳，文繡有恆，制有小大，度有長短。
		</region>
		<region typus="comment" subtype="注" id="3980" explains="3979">
○注：此謂祭服也。文謂畫也。祭服之制，畫衣而繡裳。○音義：飭，丑力反，後放此。
		</region>
		<region typus="original" subtype="" id="3981" explains="">
衣服有量，必循其故。
		</region>
		<region typus="comment" subtype="注" id="3982" explains="3981">
○注：此謂朝燕及他服凡此為寒益至也。《詩》云：「七月流火，九月授衣。」於是作之可也。○音義：量音量，下「度量」同。朝，直遙反。為，於偽反，下「為民」同。
		</region>
		<region typus="original" subtype="" id="3983" explains="">
冠帶有常。
		</region>
		<region typus="comment" subtype="注" id="3984" explains="3983">
○注：因製衣服而作之也。
		</region>
		<region typus="original" subtype="" id="3985" explains="">
乃命有司申嚴百刑，斬殺必當。毋或枉橈，枉橈不當，反受其殃。
		</region>
		<region typus="comment" subtype="注" id="3986" explains="3985">
○注：申，重也。當謂值其罪。○音義：當，丁浪反，下「不當」及注同。枉，紆往反。橈，女教反，又乃絞反，《字林》作撓，非。重，直用反。
		</region>
	</paragraph>
	<paragraph index="224">
		<region typus="comment" subtype="疏" id="3987" explains="3977,3978,3979,3980,3981,3982,3983,3984,3985,3986">
疏「是月」至「其殃」。○正義曰：此論養老及製衣服之事，皆此月所為，故言「是月」。所命有司斬殺必當，雖異衣服養老，但此事起孟秋，此月申嚴而巳，故附於養老衣服之下，不更別言「是月」也。自「乃命祝宰」至「先薦寢廟」，論循行犧牲享祭上帝，並「難以達秋氣」，「犬以嘗麻」，總是祠祀之事，事異於上，故言「是月」。自「可以築城郭」至「行罪無疑」，論築造城邑，收斂積聚，勸課種麥，為農為民，亦事異於上，故云「是月」。自「日夜分」至「角斗甬」，論晝夜既等，齊平度量，又事異於前，故言「是月」。自「易關市」至「慎因其類」，論秋物新成，使民財豐備，無逆於天，有順於時，亦事異於前，故言「是月」。○注「此謂」至「繡裳」。○正義曰：此云「文繡」，又下文別云「衣服有量」，故鄭知此經謂祭服也。經云「具飭衣裳」，飭謂正也，言備具正理衣裳。云「文謂畫也」者，以經文與繡相對，祭服裳繡而衣畫，故以文為畫也。云「祭服之制，畫衣而繡裳」者，按《尚書．咎繇謨》云「予欲觀古人之象，日、月、星、辰、山、龍、華蟲，作會」，是衣畫也；「宗彝、藻、火、粉、米、黼黻、絺繡」，是裳繡也。畫色輕，故在衣以法天；繡色重，故在裳以法地也。○「衣服有量，必循其故」。○正義曰：此朝燕等之衣服，小大長短，及制度采色，皆有度量，必因循故法也，不得別更改造。此云「循其故」，上云「文繡有恆」，恆則故也。但上是祭服，委曲言之。○注「此謂」至「之可」。○正義曰：上是祭服，故知此是朝燕也。「及他服」者，謂戰伐田獵等之服。引《詩》「七月流火」者，證寒之益至，故作衣服。此《詩》是《邠風》，周公所作。周公因管、蔡流言，遂陳先公居豳施化之事，言七月之時，火星西流，九月之時，常授民以衣服。○注「申重」至「其罪」。○正義曰：「申，重也」，《釋詁》文。云「當謂值其罪」者，言斷決罪人之時，必須當值所犯之罪。經云「枉橈不當」，枉謂違法曲斷，橈謂有理不申，應重乃輕，應輕更重，是其不當也。
		</region>
	</paragraph>
	<paragraph index="225">
		<region typus="original" subtype="" id="3988" explains="">
是月也，乃命宰祝循行犧牲，視全具，案芻豢，瞻肥瘠，察物色，必比類，量小大，視長短，皆中度。五者備當，上帝其饗。
		</region>
		<region typus="comment" subtype="注" id="3989" explains="3988">
○注：於鳥獸肥充之時，宜省群牲也。宰祝，太宰、大祝，主祭祀之官也。養牛羊曰芻，犬豕曰豢。五者，謂所視也，所按也，所瞻也，所察也，所量也。此皆得其正，則上帝饗之；上帝饗之，而無神不饗也。○音義：行，下孟反。芻，初俱反，草也。豢音患，養也，以所食得名。瞻音占。瘠，在亦反。中，丁仲反。
		</region>
	</paragraph>
	<paragraph index="226">
		<region typus="comment" subtype="疏" id="3990" explains="3988,3989">
疏「乃命」至「其饗」。○正義曰：此月鳥獸肥充，因宜省視，故命之「循行犧牲」以下之事也。○「視全具」者，亦宰祝所視也，下皆然。王肅云：「純色曰犧，體完曰全。」○「按芻豢」者，食草曰芻，食穀曰豢，皆按行之也。「瞻肥瘠」者，瞻亦視也。肥，充也。瘠，瘦也。○「察物色」者，物色，騂黝之別也。《周禮》陽祀用騂，陰祀用黝，望祀各以其方之色也。○「必比類」者，巳行故事曰比，品物相隨曰類，五方本異其色，是比也。大皞配東，亦用青，是其類也。○「量小大」者，大謂牛羊豕成牲者，小謂羔豚之屬也。○「視長短」者，謂天地之牛角繭栗，宗廟之牛角握之屬也。○「五者備當，上帝其饗」者，上帝，天也。若事事當法，則天神饗之也。○注「宰祝」至「曰豢」。○正義曰：按《周禮．大宰職》「祀五帝，則掌百官之誓戒」，「及執事，視滌濯，及納享，贊王牲事」，故鄭知此視牲由大宰。云「養牛羊曰芻，犬豕曰豢」者，按《充人》云「祀五帝，繫於牢芻之三月」，是牛羊曰芻。按《樂記》云「豢豕為酒」，《周禮．犬人》云「掌豢祭祀之犬」，是犬豕曰豢。
		</region>
	</paragraph>
	<paragraph index="227">
		<region typus="original" subtype="" id="3991" explains="">
天子乃難，以達秋氣。
		</region>
		<region typus="comment" subtype="注" id="3992" explains="3991">
○注：此難，難陽氣也。陽暑至此不衰，害亦將及人。所以及人者，陽氣左行，此月宿直昴畢，昴畢亦得大陵積屍之氣，氣佚則厲鬼亦隨而出行，於是亦命方相氏帥百隸而難之。《王居明堂禮》曰：「仲秋，九門磔禳，以發陳氣，御止疾疫。」○音義：難，乃多反，注同。
		</region>
	</paragraph>
	<paragraph index="228">
		<region typus="comment" subtype="疏" id="3993" explains="3991,3992">
疏注「此難」至「疾疫」。○正義曰：季冬及季春難，皆難陰氣也，恐此亦難陰氣，故云「難陽氣」，言陽氣至此不衰，害亦將及人也。秋涼之後，陽氣應退，至此不退，是涼反熱，故害及於人。云「亦將及人」者，亦謂對季春，言季春之時，陰氣右行，日在昴畢之間，得大陵積屍之氣，故為災。今此月陽氣左行，至於昴畢，亦得大陵積屍之氣，故云「亦將及人」。云「陽氣左行，此月宿直昴畢」者，以天左旋，星辰與斗建循天而行，此月斗建在酉，酉是昴畢本位，故云「宿直昴畢」也。其八月合昏之時，斗柄建指昴畢本位，其昴畢之星，於時在寅。云「氣佚則厲鬼隨而出行」者，大陵既為積屍，秋時又得陽氣增益，疾病應氣相感，故厲鬼隨而出行。云「亦命方相氏」者，亦季冬，以《周禮》季冬命方相氏，故云亦也。引《王居明堂禮》者，證仲秋難義。云「以發陳氣」者，謂秋時涼氣新至，發去陽之陳氣，防禦禁止疾疫之事也。既引《明堂禮》「仲秋，九門磔禳」，則此亦磔禳也，但文不備耳。季冬云「大難」，明九門磔禳，季冬稱大，則貴賤皆為也。季春云「國難」，熊氏云「唯天子諸侯有國為難」。此云「天子乃難」，唯天子得難，以其難陽氣，陽是君象，則諸侯以下不得難陽氣也。按陰氣陽氣至大陵，俱致積屍疫氣。按十一月陽氣至於危虛而不難，十二月陰氣至於虛危而為難者，以十一月陽氣初起，未能與陰相競，故無疫疾可難。六月宿直柳鬼，陰氣至微，陰始動，未能與陽相競，故無疾害可難也。季冬亦陽初起而為難者，以陰氣在虛危，又是一歲之終，總除疫氣，故為難也。其磔禳之牲，按《小司徒職》云：「小祭祀奉牛牲。」又《牧人》：「凡毀事，用駹可也。」是則用牛也。《羊人》云：「凡沈辜侯禳，共其牲。」《犬人》云：「凡幾珥沈辜，用駹可也。」《雞人》云：「面禳共其雞牲。」則用羊、用犬、用雞也。蓋大難用牛，其餘雜禳，大者用羊、用犬、小者用雞，此皆熊氏之說也。
		</region>
	</paragraph>
	<paragraph index="229">
		<region typus="original" subtype="" id="3994" explains="">
以犬嘗麻，先薦寢廟。
		</region>
		<region typus="comment" subtype="注" id="3995" explains="3994">
○注：麻始熟也。
		</region>
		<region typus="original" subtype="" id="3996" explains="">
是月也，可以築城郭，建都邑，穿竇窖，修囷倉。
		</region>
		<region typus="comment" subtype="注" id="3997" explains="3996">
○注：為民將入物當藏也。穿竇窖者，入地隋曰竇，方曰窖。《王居明堂禮》曰：「仲秋，命庶民畢入於室，曰『時殺將至，毋罹其災』。」○音義：竇音豆。窖，古孝反。囷，丘倫反。隋，他果反，謂狹而長。
		</region>
	</paragraph>
	<paragraph index="230">
		<region typus="comment" subtype="疏" id="3998" explains="3994,3995,3996,3997">
疏注「隋曰」至「其災」。○正義曰：隋者似方非方，似圓非圓，以其名竇，與窖相似，故云「隋曰竇」。「方曰窖」者，竇既為隋圓，故以窖為方也。引《王居明堂禮》，證此月「築城郭，建都邑」之意。云「殺氣將至，無罹其災」者，於此仲秋之時，戒敕於民曰，此時殺害氣將欲至，民當入室，無在田野，罹被其災。按《豳詩》十月之後云：「嗟我婦子，曰為改歲，入此室處。」此仲秋已入室者，但仲秋之時，耘鋤既了，暫時入室，以避陰災，未盡成熟，須出野收斂。至十月之後，又入室避寒，所以不同。
		</region>
	</paragraph>
	<paragraph index="231">
		<region typus="original" subtype="" id="3999" explains="">
乃命有司趣民收斂，務畜菜，多積聚。
		</region>
		<region typus="comment" subtype="注" id="4000" explains="3999">
○注：始為御冬之備。○音義：趣，七住反，本又作趨，又七錄反。務畜，丑六反。
		</region>
		<region typus="original" subtype="" id="4001" explains="">
乃勸種麥，毋或失時，其有失時，行罪無疑。
		</region>
		<region typus="comment" subtype="注" id="4002" explains="4001">
○注：麥者，接絕續之之穀，尤重之。
		</region>
	</paragraph>
	<paragraph index="232">
		<region typus="comment" subtype="疏" id="4003" explains="3999,4000,4001,4002">
疏注「麥者」至「重之」。○正義曰：前年秋穀，至夏絕盡，後年秋穀，夏時未登，是其絕也。夏時人民糧食闕短，是其乏也。麥乃夏時而熟，是接其絕，續其乏也。「尤重之」者，以黍稷百穀，不云勸種，於麥獨勸之，是尤重故也。蔡氏云：「陽氣初胎於酉，故八月種麥，應時而生也。」
		</region>
	</paragraph>
	<paragraph index="233">
		<region typus="original" subtype="" id="4004" explains="">
是月也，日夜分，雷始收聲，蟄蟲坏戶，殺氣浸盛，陽氣日衰，水始涸。
		</region>
		<region typus="comment" subtype="注" id="4005" explains="4004">
○注：又記時候也。雷始收聲在地中，動內物也。壞，益也。蟄蟲益戶，謂稍小之也。涸，竭也。此甫八月中，雨氣未止，而云水竭，非也。《周語》曰：「辰角見而雨畢，天根見而水涸。」又曰：「雨畢而除道，水涸而成梁。」辰角見，九月本也。天根見，九月末也。《王居明堂禮》曰：「季秋除道致梁，以利農也。」○音義：壞音陪。浸，子鴆反。涸，戶各反。見，賢遍反，下同。
		</region>
	</paragraph>
	<paragraph index="234">
		<region typus="comment" subtype="疏" id="4006" explains="4004,4005">
疏注「雷始」至「利農」。正義曰：知「動內物」者，以雷是陽氣，主於動，不惟地中潛伏而巳。至十一月一陽初生，震下坤上，復卦用事，震為動，坤為地，是動於地下，是從此月為始，故云「動內物也」。云「蟄蟲益戶，稍小之」者，戶謂穴也。以土增益穴之四畔，使通明處稍小。所以然者，以陰氣將至，此以壞之稍小，以時氣尚溫，猶須出入，故十月寒甚，乃閉之也。云「此甫八月中，雨氣未止，而云水竭，非也」者，甫，始也，以雨畢在九月之初，今此始八月之中，對九月為始，八月宿直昴畢，畢星主雨，故云「雨氣未止」，今言「水竭，非也」。引《周語》以下者，證九月水始涸，不得在八月也。云「辰角見而雨畢」，注云：「辰角，大辰蒼龍之角。角，星名。見者，朝見東方，殺氣日盛，雨氣盡也。」云「天根見而水涸」者，注云：「天根，亢氐之間，謂寒露雨畢之後五日，天根朝見，水潦盡竭。」又云「雨畢而除道，水涸而成梁」者，以《國語》上文既云「水涸」，下又云「雨畢除道」，故云又曰所以除道治梁者，《國語》注「除道，所以便行旅通也。成梁，所以使民不涉」，皆《國語》注文。云「辰角見，九月本，天根見，九月末」，此鄭之言也。「九月本」謂九月之初也。按《律歷志》角十二度，亢九度，天根在亢之後，辰角與天根相去二十一度餘，日校一度，則九月本與九月末相去二十一日有餘也。而韋昭注《國語》辰角見雨畢之後，五日天根見，不同者，蓋辰角見後，雨以漸而畢，畢後五日，始天根見，中間亦校二十餘日也，非謂辰角見後五日則天根見也。《國語》皆謂朝見，以今《管歷》驗之亦然。而皇氏云：九月之時，辰角天根昏見東方，未聞也。不知何意如此之說。此《周語》所云單襄公聘宋，假道於陳，見靈公與孔寧儀行父如夏氏，單襄公歸告周定王之辭也。鄭又引《王居明堂禮》以下者，證雨畢水涸在季秋也。云「除道致梁以利農」者，農既收刈，當運輦，故法地治道，水上為梁，便利民之轉運，故云以利農也。
		</region>
	</paragraph>
	<paragraph index="235">
		<region typus="original" subtype="" id="4007" explains="">
日夜分，則同度量，平權衡，正鈞石，角斗甬。是月也，易關市，來商旅，納貨賄，以便民事。四方來集，遠鄉皆至，則財不匱，上無乏用，百事乃遂。
		</region>
		<region typus="comment" subtype="注" id="4008" explains="4007">
○注：易關市，謂輕其稅，使民利之。商旅，賈客也。匱亦乏也。遂猶成也。○音義：易，以豉反，注同。便，婢面反。匱，其位反，注同。賈音古，又古雅反。
		</region>
		<region typus="original" subtype="" id="4009" explains="">
凡舉大事，毋逆大數，必順其時，慎因其類。
		</region>
		<region typus="comment" subtype="注" id="4010" explains="4009">
○注：事謂興土功，合諸侯，舉兵眾也。季夏禁之，孟秋始征伐。此月築城郭，季秋教田獵，是以於中為之戒焉。
		</region>
	</paragraph>
	<paragraph index="236">
		<region typus="comment" subtype="疏" id="4011" explains="4007,4008,4009,4010">
疏「是月」至「其類」。○正義曰：關市之處，輕其賦稅，不為節礙，是易關市也。關市既易，則商旅自來，是來商旅也。商旅既來，則貨賄自入，是納貨賄也。以此之故，便利民人之事，四方總來聚集，遠鄉於是皆至。貨賄既多，則庫財不匱，所須皆供，故國無乏用，上下豐足，故百事乃遂。遂，成也。百事皆成，於此之時，興舉其事，無逆天之大數，必須順其陰陽之時，謹慎因其事類，不可煩亂妄為。○注「事謂」至「戒焉」。○正義曰：以此月云「築城郭」，故云「事謂興土功」。孟秋云「始征伐」，季秋云「教田獵」，故云「合諸侯，舉兵眾也」。但此月上有孟秋始征伐，下以季秋教田獵，故云「是以於中為之戒焉」。
		</region>
	</paragraph>
	<paragraph index="237">
		<region typus="original" subtype="" id="4012" explains="">
仲秋行春令，則秋雨不降。
		</region>
		<region typus="comment" subtype="注" id="4013" explains="4012">
○注：卯之氣乘之也。卯宿直房心，心為天火。
		</region>
		<region typus="original" subtype="" id="4014" explains="">
草木生榮，
		</region>
		<region typus="comment" subtype="注" id="4015" explains="4014">
○注：應陽動也。○音義：應，應對之應。
		</region>
		<region typus="original" subtype="" id="4016" explains="">
國乃有恐。
		</region>
		<region typus="comment" subtype="注" id="4017" explains="4016">
○注：以火訛相驚。○音義：恐，丘勇反。
		</region>
	</paragraph>
	<paragraph index="238">
		<region typus="comment" subtype="疏" id="4018" explains="4012,4013,4014,4015,4016,4017">
疏「仲秋」至「有恐」。○正義曰：「秋雨不降」，天災。「草木生榮」，地災。「國乃有恐」，人災。○注「宿直房心，心為大火」。○正義曰：鄭云此者，解仲秋行春令時雨不降之意。仲秋是應雨之時，今行春之令，位當卯，致大火之氣，火是積陽，故時雨不降。○注「以火訛相驚」。○正義曰：以仲秋致仲春火氣，故有火。但仲秋為金，仲春為木，金能克木。又仲秋雨水，水又克火，火竟不能為害，但以訛偽言語相驚，故云「以火訛相驚」。
		</region>
	</paragraph>
	<paragraph index="239">
		<region typus="original" subtype="" id="4019" explains="">
行夏令，則其國乃旱，蟄蟲不藏，五穀復生。
		</region>
		<region typus="comment" subtype="注" id="4020" explains="4019">
○注：午之氣乘之也。○音義：復，扶又反。
		</region>
	</paragraph>
	<paragraph index="240">
		<region typus="comment" subtype="疏" id="4021" explains="4019,4020">
疏「其國」至「復生」。○正義曰：「其國乃旱」，天災也。「蟄蟲不藏，五穀復生」，地災也。
		</region>
	</paragraph>
	<paragraph index="241">
		<region typus="original" subtype="" id="4022" explains="">
行冬令，則風災數起。
		</region>
		<region typus="comment" subtype="注" id="4023" explains="4022">
○注：子之氣乘之也。北風殺物。○音義：數，所角反。
		</region>
		<region typus="original" subtype="" id="4024" explains="">
收雷先行。
		</region>
		<region typus="comment" subtype="注" id="4025" explains="4024">
○注：先猶蚤也。冬主閉藏。
		</region>
		<region typus="original" subtype="" id="4026" explains="">
草木蚤死。
		</region>
		<region typus="comment" subtype="注" id="4027" explains="4026">
○注：寒氣盛也。
		</region>
	</paragraph>
	<paragraph index="242">
		<region typus="comment" subtype="疏" id="4028" explains="4022,4023,4024,4025,4026,4027">
疏「風災」至「蚤死」。○正義曰：「風災數起，收雷先行」，天災。「草木蚤死」，地災也。
		</region>
	</paragraph>
	<paragraph index="243">
		<region typus="original" subtype="" id="4029" explains="">
季秋之月，日在房，昏虛中，旦柳中。
		</region>
		<region typus="comment" subtype="注" id="4030" explains="4029">
○注：季秋者，日月會於大火，而斗建戌之辰也。
		</region>
	</paragraph>
	<paragraph index="244">
		<region typus="comment" subtype="疏" id="4031" explains="4029,4030">
疏「季秋」至「柳中」。○正義曰：《三統曆》：「九月節，日在氐五度，昏虛二度中，去日九十七度，旦張初度中。九月中，日在房五度，昏危三度中，去日九十三度，旦張十八度中。按《元嘉歷》：「九月節，日在亢一度，昏牛八度中，旦井二十九度中。九月中，日在氐七度，昏女十一度中，旦柳十二度中。」
		</region>
	</paragraph>
	<paragraph index="245">
		<region typus="original" subtype="" id="4032" explains="">
其日庚辛。其帝少皞，其神蓐收。其蟲毛。其音商，律中無射。其數九。其味辛，其臭腥。其祀門，祭先肝。
		</region>
		<region typus="comment" subtype="注" id="4033" explains="4032">
○注：無射者，夾鍾之所生，三分去一，律長四寸六千五百六十一分寸之六千五百二十四。季秋氣至，則無射之律應。《周語》曰：「無射所以宣佈□人之令德，示小民軌儀。」○音義：射音亦。喆，貞列反。
		</region>
	</paragraph>
	<paragraph index="246">
		<region typus="comment" subtype="疏" id="4034" explains="4032,4033">
疏注「無射」至「軌儀」。○正義曰：「按夾鍾之律長七寸二千一百八十七分寸之千七十五，下生者三分去一。今夾鍾七寸，取六寸三分去一，有四寸在。夾鍾以一寸為三千一百八十七分，今更三分之，則一寸者分為六千五百六十一分。夾鍾二千一百八十七分寸之千七十五者，又三分之，則為三千二百二十五，其夾鍾整十有六千五百六十一，又以三千二百二十五益之，總為九千七百八十六分。三分去一，則去三千二百六十二，餘有六千五百二十四在，故云無射律長四寸六千五百六十一分寸之六千五百二十四也。引「《周語》」曰以下者，證無射之義。云「宣佈吾人之令德，示民軌儀」者，按《周語》注云「《乾》，上九用事」，無射「陽氣上升，陰氣收藏，萬物無射者也」。□人，後稷，布其德教，示以法儀，當及時銍獲而收藏也。
		</region>
	</paragraph>
	<paragraph index="247">
		<region typus="original" subtype="" id="4035" explains="">
鴻雁來賓，爵入大水為蛤，鞠有黃華，豺乃祭獸戮禽。
		</region>
		<region typus="comment" subtype="注" id="4036" explains="4035">
○注：皆記時候也。來賓，言其客止未去也。大水，海也。戮猶殺也。○音義：來賓，高誘注《呂氏春秋》則云「賓雀」，與鄭異。蛤，古答反。鞠，本又作菊，九六反。豺音柴。僇音六，本或作戮。
		</region>
	</paragraph>
	<paragraph index="248">
		<region typus="comment" subtype="疏" id="4037" explains="4035,4036">
疏注「來賓」至「殺也」。○正義曰：上仲秋直云「鴻雁來」，今季秋云「來賓」，以仲秋初來則過去，故不云賓。今季秋「鴻雁來賓」者，客止未去也，猶如賓客，故云「客止未去也」。「大水，海也」者，按《國語》云「雀入於海為蛤」，故知大水是海也。云「戮猶殺也」者，以經「祭獸戮禽」，禽獸皆殺之，但殺獸而又陳戮禽，則殺之而巳，不以為祭，故直云「戮禽」，此亦互文也。禽獸初得皆殺而祭之，後得者殺而不祭也。
		</region>
	</paragraph>
	<paragraph index="249">
		<region typus="original" subtype="" id="4038" explains="">
天子居總章右个，乘戎路，駕白駱，載白旂，衣白衣，服白玉，食麻與犬，其器廉以深。
		</region>
		<region typus="comment" subtype="注" id="4039" explains="4038">
○注：總章右個，西堂北偏。
		</region>
	</paragraph>
	<paragraph index="250">
		<region typus="original" subtype="" id="4040" explains="">
是月也，申嚴號令。
		</region>
		<region typus="comment" subtype="注" id="4041" explains="4040">
○注：申，重。○音義：重，直用反。
		</region>
		<region typus="original" subtype="" id="4042" explains="">
命百官貴賤無不務內，以會天地之藏，無有宣出。
		</region>
		<region typus="comment" subtype="注" id="4043" explains="4042">
○注：內謂收斂入之也。會猶聚也。
		</region>
	</paragraph>
	<paragraph index="251">
		<region typus="comment" subtype="疏" id="4044" explains="4040,4041,4042,4043">
疏「命百」至「宣出」。○正義曰：於此月之時，敕命百官貴之與賤無不務內。內謂收斂其物，言貴之與賤，無有一人不勤務收斂內物。「以會天地之藏」者，會猶趣也，言心皆趣鄉天地所藏之事，謂心順天地以深閉藏也。「無有宣出」者，以物皆收斂，時又閉藏，無得有宣露出散其物，以逆時氣。
		</region>
	</paragraph>
	<paragraph index="252">
		<region typus="original" subtype="" id="4045" explains="">
乃命冢宰，農事備收，
		</region>
		<region typus="comment" subtype="注" id="4046" explains="4045">
○注：備猶盡也。
		</region>
		<region typus="original" subtype="" id="4047" explains="">
舉五穀之要，
		</region>
		<region typus="comment" subtype="注" id="4048" explains="4047">
○注：定其租稅之簿。○音義：簿，步古反，徐步各反。
		</region>
		<region typus="original" subtype="" id="4049" explains="">
藏帝藉之收於神倉，祗敬必飭。
		</region>
		<region typus="comment" subtype="注" id="4050" explains="4049">
○注：重粢盛之委也。帝藉，所耕千畝也。藏祭祀之穀為神倉。祗亦敬也。○音義：收如字，又守又反。委，紆偽反。
		</region>
	</paragraph>
	<paragraph index="253">
		<region typus="comment" subtype="疏" id="4051" explains="4045,4046,4047,4048,4049,4050">
疏「藏帝」至「必飭」。○正義曰：「帝藉」者，供上帝之藉田也。「神倉」者，貯祀鬼神之倉也。言天子於此月，命冢宰藏此帝藉所收禾穀於此神倉之中，當須敬而復敬，必使飭正。○注「重粢」至「亦敬」。○正義曰：委謂委積之物，重此粢盛委積之物，故內於神倉。《公羊傳》桓十四年，「御廩災。御廩者何？粢盛委之所藏」。皇氏云「委謂輸也」，其義非。云「帝藉所耕千畝」者，鄭康成云「藉之言借也，借民力所治之田也」。《祭義》云：「天子為藉千畝，冕而朱紘，躬秉耒。」《祭統》云：「天子親耕於南郊。」是藉田在南郊也。云「藏祭祀之穀為神倉」者，以其供神之物，故曰「神倉」。「祗亦敬」者，經有敬字，祗又訓為敬，故云「祗亦敬」，言敬者恆以敬，敬為心，不有怠慢也。
		</region>
	</paragraph>
	<paragraph index="254">
		<region typus="original" subtype="" id="4052" explains="">
是月也，霜始降，則百工休。
		</region>
		<region typus="comment" subtype="注" id="4053" explains="4052">
○注：寒而膠漆之作，不堅好也。
		</region>
	</paragraph>
	<paragraph index="255">
		<region typus="comment" subtype="疏" id="4054" explains="4052,4053">
疏「是月也。霜始降」。○正義曰：上文自「申嚴號令」至「祗敬必飭」，論務內必須敬慎。從此「霜始降」至「習吹」，論霜降寒來，人皆入室，又為饗帝，當習吹順時氣。習吹雖與入室不同，但饗帝大事，則須更云「是月」，故習吹之事，附於入室之下。自「大饗帝」至「無有所私」，論大饗明堂，及嘗犧牲、告備，並諸侯來歲之制，稅民輕重貢賦之數，皆大事相連，事異於上，故言「是月」。「天子乃教田獵」及「祭禽於四方」，論順時田獵，以習兵戎，事異於前，故言「是月」。「草木黃落」至「供養之不宜」，論草木黃落，蟄蟲閉戶，斷決獄刑，收減祿秩，事異於前，故又言「是月」。「天子以犬嘗稻，先薦寢廟」，事重，故特言「是月」也。
		</region>
	</paragraph>
	<paragraph index="256">
		<region typus="original" subtype="" id="4055" explains="">
乃命有司曰：「寒氣總至，民力不堪，其皆入室。」
		</region>
		<region typus="comment" subtype="注" id="4056" explains="4055">
○注：總猶猥卒。○音義：猥卒，溫罪反；下七忽反。
		</region>
		<region typus="original" subtype="" id="4057" explains="">
上丁，命樂正入學習吹。
		</region>
		<region typus="comment" subtype="注" id="4058" explains="4057">
○注：為將饗帝也。春夏重舞，秋冬重吹也。○音義：吹，昌睡反，注同。為，於偽反，下文「縣為」、注「王為」、「又為」同。
		</region>
	</paragraph>
	<paragraph index="257">
		<region typus="comment" subtype="疏" id="4059" explains="4055,4056,4057,4058">
疏注「為將」至「重也」。○正義曰：以下有饗帝之文，此有言吹之事，故云「為將饗帝」。其習舞吹必用丁者，取其丁壯成就之義，欲使學者藝業成故也。
		</region>
	</paragraph>
	<paragraph index="258">
		<region typus="original" subtype="" id="4060" explains="">
是月也，大饗帝。
		</region>
		<region typus="comment" subtype="注" id="4061" explains="4060">
○注：言大饗者，遍祭五帝也。《曲禮》曰「大饗不問卜」，謂此也。
		</region>
	</paragraph>
	<paragraph index="259">
		<region typus="comment" subtype="疏" id="4062" explains="4060,4061">
疏注「言大」至「謂此」。○正義曰：若祭一帝之時，則《禮器》謂之饗帝，今云「大饗」，故知「遍祭五帝也」。此大饗與帝連文，故謂祭天。《禮器》「大饗其王事與」，彼下云「三牲魚臘，九州之美味」，是四方助祭之物，故以大饗為祫也。與此不同。引《曲禮》云『大饗不問卜』，謂此」者，以《曲禮》大饗不云帝，此云「大饗帝」，不云不問卜，恐是別事，諸儒多以為疑，故鄭執之云《曲禮》所云「謂此也」。鄭必知《曲禮》大饗非指祫祭，必是此大饗帝者，以《周禮》祀大神享大鬼，帥執事而卜日。若祫祭，不得云不問卜也。此謂五帝皆饗，莫適卜可從，故知不問卜，謂此也。
		</region>
	</paragraph>
	<paragraph index="260">
		<region typus="original" subtype="" id="4063" explains="">
嘗犧牲，告備於天子。
		</region>
		<region typus="comment" subtype="注" id="4064" explains="4063">
○注：嘗者，謂嘗群神也。天子親嘗帝，使有司祭於群神，禮畢而告焉。
		</region>
	</paragraph>
	<paragraph index="261">
		<region typus="comment" subtype="疏" id="4065" explains="4063,4064">
疏「嘗犧牲，告備於天子」。○正義曰：「嘗犧牲」者，謂嘗祭群神以犧牲，於時有司常祭，其事既畢，告祭備具於天子也。○注「嘗者」至「禮畢而告焉」○正義曰：此犧牲之文，繼饗帝之下，知非欲饗帝之時，使有司展犧牲，告其備具。而云「嘗謂嘗群神」者，以四月大雩以祈穀實，雩上帝之後，云「雩祀百辟卿士」，是雩帝以外，別雩群神．九月大饗以報功。明饗帝之外。亦饗群神，故知此嘗嘗群神。云「使有司祭於群神」者，以其經云「告備於天子」，故知是有司。帝是尊神，故知天子親祭。經云「饗帝」，鄭云「天子親嘗」者，嘗是秋祭之名，因經有「嘗犧牲」之文，雖天子亦曰嘗，以秋物新成故也。
		</region>
	</paragraph>
	<paragraph index="262">
		<region typus="original" subtype="" id="4066" explains="">
合諸侯制，百縣為來歲受朔日，與諸侯所稅於民，輕重之法，貢職之數，以遠近土地所宜為度，以給郊廟之事，無有所私。
		</region>
		<region typus="comment" subtype="注" id="4067" explains="4066">
○注：秦以建亥之月為歲首，於是歲終，使諸侯及鄉遂之官受此法焉。合諸侯制者，定其國家、宮室、車旗、衣服、禮儀也。諸侯言合制，百縣言受朔日，互文也。貢職所入天子。凡周之法，以正月和之，正歲而縣於象魏。○「合諸侯制」，絕句。縣音玄。
		</region>
	</paragraph>
	<paragraph index="263">
		<region typus="comment" subtype="疏" id="4068" explains="4066,4067">
疏「合諸」至「所私」。○正義曰：「合諸侯制」者，秦十月為歲首，此月歲之終也，當入新歲，故合此諸侯之法制，又命百縣為來歲受朔日之政令，並授諸侯所稅於民輕重之法，貢職之數。天子有朔日政令，諸侯所稅民輕重之法，貢職之數，皆天子制之。百縣此來受處分，故云「受朔」。「與諸侯所稅於民，輕重之法，貢職之數」，皆天子之制，言與者，兼事之辭。「以遠近土地所宜為度」者，言定稅輕重，入貢多少，皆以去京遠近之差，土地所宜之物為節度。「無有所私」者，言既給郊廟重事，事百縣等物，無得有所偏私，不如法制也。○注「秦以」至「像魏」。○正義曰：按《史記》秦文公獲黑龍，自為水瑞，命河為德水，以十月為歲首。云「定其國家宮室車旗衣服禮儀」者，此皆《周禮．典命》文也。彼注云「國家，國之所居，謂成方也」。云「互文」者，諸侯言合制，則百縣亦合制，百縣言來歲受朔日，則諸侯亦來歲受朔日也，故云「互文」。諸侯謂畿外國，百縣謂鄉遂。云「貢職謂所入天子」者，以經云「稅於民，輕重之法」，又云「貢職之數」，其文既重，故知稅於民者是積貯本國，貢職之數者是輸納天子。云「周之法，以正月和之」者，按《大宰職》「正月之吉始和，布治於邦國都鄙」。云「正歲而縣於象魏」者，《小宰職》云「正歲縣治象之法於象魏」是也。
		</region>
	</paragraph>
	<paragraph index="264">
		<region typus="original" subtype="" id="4069" explains="">
是月也，天子乃教於田獵，以習五戎，班馬政。
		</region>
		<region typus="comment" subtype="注" id="4070" explains="4069">
○注：教於田獵，因田獵之禮教民以戰法也。五戎，謂五兵：弓矢、殳、矛、戈、戟也。馬政，謂齊其色，度其力，使同乘也。《校人職》曰：「凡軍事，物馬而頒之。」○音義：殳音殊。矛，亡侯反。度，大各反。乘，繩證反。校，戶教反。頒音班。
		</region>
	</paragraph>
	<paragraph index="265">
		<region typus="comment" subtype="疏" id="4071" explains="4069,4070">
疏「是月」至「馬政」。○正義曰：「天子乃教於田獵」者，天子於此陰殺之時，乃教人以戰法於田獵之事，謂因田獵而教之也。○「以習五戎」者，謂於田獵之時，令人習用五種兵戎之器。○「班馬政」者，謂班布乘馬之政令。○注「五戎」至「頒之」。○正義曰：知五器是五兵者，以別云「班馬政」，則五戎非馬也。下文云「七騶咸駕」，則知五戎非五戎車也。且車不須更習，故知五戎五矢也。按《周禮．司兵》「掌五兵」，鄭司農注「五兵者，戈、殳、戟、酋矛、夷矛」，後鄭又注云：「步卒之五兵，則無夷矛而有弓矢。」如鄭所云，則此注據步卒五兵：弓矢，一也；殳長丈二，二也；矛長二丈，三也；戈長六尺六寸，四也；戟長一丈六尺，五也。此隨便而言，不依《周禮》長短之次也。云「馬政，謂齊其色，度其力」者，按《毛詩傳》云：「宗廟齊豪，尚純也。戎事齊色，尚強也。田獵齊足，尚疾也。」此對文言之，則戎事齊力，故《校人職》云：「凡軍事，物馬而頒之。」注云：「物馬齊其力。」但戎事以弓為主耳，亦須齊色，故《詩》云「駟騵彭彭」，是齊色也。
		</region>
	</paragraph>
	<paragraph index="266">
		<region typus="original" subtype="" id="4072" explains="">
命僕及七騶咸駕，載旌旐，授車以級，整設於屏外。
		</region>
		<region typus="comment" subtype="注" id="4073" explains="4072">
○注：僕，戎僕及御夫也。七騶，謂趣馬，主為諸官駕說者也。既駕之，又為之載旌旗。《司馬職》曰「仲秋教治兵，如振旅之陳，辨旗物之用，王載大常，諸侯載旂，軍吏載旗，師都載旃，師遂載物，郊野載旐，百官載旟」是也。級，等次也。整，正列也。設，陳也。屏，所田之地，門外之蔽。○音義：騶，側求反。載，丁代反，又如字，注同。旐音兆。級，九立反。趣，七住反，又七走反。說，始銳反。陳，直覲反。大音太。旟音餘。○音義：
		</region>
	</paragraph>
	<paragraph index="267">
		<region typus="comment" subtype="疏" id="4074" explains="4072,4073">
疏「命僕」至「屏外」。○正義曰：前既班馬政，乃命戎僕御夫及七騶等，皆以馬駕車，又載旌旐既畢，授此七戎之車，以其尊卑等級，正其行列，設於軍門屏之外東西廂，以為行陳，於是司徒在兩行之間，北面誓之。或者屏之外，左右六軍鄉南而陳，司徒於陳前，北面誓之也。○注「僕戎」至「之蔽」。○正義曰：按《周禮．戎僕》「掌馭戎車」，故知僕是戎僕也，以其教戰，故不用田僕。云「及御夫」者，按《周禮．馭夫》「掌馭從車使車」，注云「從車戎路，田路之副也；使車，驅逆之車」，故知及御夫也。云「七騶，謂趣馬，主為諸官駕說」者，按《周禮．趣馬職》云「掌駕說之頒」，謂第次也，是貴賤等列，故云「為諸官駕說也」。七騶者，皇氏云：「天子馬有六種，種別有騶，則六騶也。又有總主之人，並六騶為七，故為七騶。」引《司馬職》以下者，證九旗之異也。「載旌旐」者，雜舉以言之。按《周禮．司常》云：「日月為常，交龍為旂，通帛為旃，雜帛為物，熊虎為旗，鳥隼為旟，龜蛇為旐，全羽為旞，析羽為旌。及國之大閱，替司馬，頒旗物。王建大常，諸侯建旂，孤卿建旃，大夫士建物，師都建旗，州里建旟，縣鄙建旐。道車載旞、斿車載旌。」注云「師都，六鄉、六遂大夫也」，「州里、縣鄙，鄉遂之官，互約言之」。則州里謂鄉中之州長、黨正、族師、遂中裡宰、鄰長也。縣鄙者，遂中縣正、鄙師、酇長及鄉之閭胥、比長也。道車，像路也。視朝行道。斿車，木路也。王以田以鄙，此是仲冬大閱之時，各象治民之事，空習其事，故所建旌旗，不如仲秋治兵，實出軍之事，故鄭注《大司馬》云「空，辟實」也。言大閱是空，治兵是實，故云「空，辟實」。實者，則此所引《司馬職》「仲秋治兵」是也。按《司馬職》云：「王載大常，諸侯載旂，軍吏載旗，師都載旃。鄉遂載物，郊野載旐，百官載旟。」註：「軍吏，諸帥也。師都，遂大夫也。鄉遂，鄉大夫也。或載旃，或載物，眾屬軍吏，無所將也。郊謂鄉遂之州長，縣正以下也。野謂公邑大夫。載旐者，以其將羨卒也。百官，卿大夫也。載旟者，以其屬衛王也。」按《周禮》云「鄉遂」，今此注「師遂載物」者，轉寫誤也。既以師都為遂大夫載旃，無容故違《周禮》云「鄉遂載物」。然王侯所載，與仲冬大閱同，尊，故不變也。其餘則異，隨時事也。以其出兵教戰，故無道車、斿車也。其王建大常，皆乘戎路，異於在國也。故《司常注》云：「玉路、金路不出，春教振旅者，以陽氣方長，兵宜止息也。」「夏教茇捨」者，以草木茂盛，故教以草舍。「秋教治兵」者，以殺氣方盛，則匿邪惡，故教兵。「冬教大閱」者，以冬閉無事，備習威儀，故因其田獵，教以簡閱。云「屏所田之地，門外之蔽」者，按《詩傳》云：「揭纏旃以為門，驅而入擊，則不得入。」既門外驅車，則不得有屏。此門外之屏者，蓋車入之時，則去屏，無事之時，則設屏也。
		</region>
	</paragraph>
	<paragraph index="268">
		<region typus="original" subtype="" id="4075" explains="">
司徒搢撲，北面誓之。
		</region>
		<region typus="comment" subtype="注" id="4076" explains="4075">
○注：誓眾以軍法也。○音義：搢如字，又音箭。撲，普卜反。
		</region>
	</paragraph>
	<paragraph index="269">
		<region typus="comment" subtype="疏" id="4077" explains="4075,4076">
疏「司徒」至「誓之」。○正義曰：司徒，地官，掌邦教誓者也，故《司徒職》云「施十有二教」，「八曰以誓教恤，則民不怠」。《司馬職》云：「遂以蒐田，有司表貉，誓民。」鄭云：「有司，大司徒也。掌大田役，治徒庶之政令」，「誓民，誓以犯田法之罰也。誓曰『無於車，無自後射』。」按於經注則司徒主誓，今田獵出軍，亦於所獵之地而搢撲北面誓之也。搢，插也。○注「誓眾以軍法也」。○正義曰：軍法之誓，有異田獵之誓，則云無於車，如蒐田之法也。今此大閱之誓，以依軍法，故《司馬》中冬大閱云，「群吏聽誓於陳前，斬牲，以左右徇陳，曰『不用命者斬之』」。鄭注云「凡誓之大略，《甘誓》、《湯誓》之屬是也」。今又按經注，則軍法之誓，必斬殺也。其誓，《尚書．甘誓》云「左不攻於左」、「右不攻於右」、「予則孥戮汝」之屬是也。然鄭注《司馬》中冬大閱，引此九月季秋之令，將為大閱之誓，而云作《月令》者，說季秋之政於周為中冬，失之矣。而今在此不非之者，緣巳非於彼，不復重言於此也。而注「旌旂不作冬法，而依秋禮言之」者，此文記者，雖誤將作周中冬，而文既在夏秋，故因言秋禮也。熊氏以為此文載旌旐，故解為中秋治兵。《大司馬》有群吏聽誓，故引此司徒北面以誓，證為中冬，兩解其義，俱得通也。
		</region>
	</paragraph>
	<paragraph index="270">
		<region typus="original" subtype="" id="4078" explains="">
天子乃厲飾，執弓挾矢以獵。
		</region>
		<region typus="comment" subtype="注" id="4079" explains="4078">
○注：厲飾，謂戎服，尚威武也。今《月令》「獵」為「射」。○音義：挾，於協反，又音協。
		</region>
	</paragraph>
	<paragraph index="271">
		<region typus="comment" subtype="疏" id="4080" explains="4078,4079">
疏注「厲飾」至「為射」。○正義曰：厲飾，謂嚴厲武猛容飾。冠本飾謂容儀也。俗本作飾，非也。熊氏云：「謂戎服者，韋弁服也。以秋冬之田，故韋弁服。若春夏則冠弁服，故《司服》云『凡甸，冠弁服』。」義或然也。
		</region>
	</paragraph>
	<paragraph index="272">
		<region typus="original" subtype="" id="4081" explains="">
命主祠祭禽於四方。
		</region>
		<region typus="comment" subtype="注" id="4082" explains="4081">
○注：以所獲禽祀四方之神也。《司馬職》曰：「羅弊，致禽以祀祊。」○音義：祊，鄭注《周禮》音方。
		</region>
	</paragraph>
	<paragraph index="273">
		<region typus="comment" subtype="疏" id="4083" explains="4081,4082">
疏「命主」至「四方」。○正義曰：謂獵竟也。主祠，謂典祭祀者也。禽者，獸之通名也。四方，四方有功於方之神也。四時田獵皆祭宗廟，而分時各以為主也。春時四方施生，獵則祭社為主也。夏時陰氣始起，像神之在內，獵則祭宗廟為主也。秋時萬物以成，獵則以報祭社及四方為主也。冬時萬物眾多，獵則主用眾物，以祭宗廟，而亦報於物有功之神於四方也。此天子獵既畢，因命典祀之官，取田獵所獲之禽，還祭於郊，以報四方之神也。冬獵亦何以知然？按鄭注「秋獮祀方」云：「秋田主祭四方，報成萬物。」《詩》曰：「以社以方。」下云：「方，迎四方氣於郊也。」鄭又云：「秋祭社與四方，為五穀成熟，報其功也。」又《司馬》冬狩云：「致禽饁獸於郊，入獻禽以享蒸。」鄭云：「冬田，主用祭物多，眾得取也。致禽饁獸於郊，聚所獲禽，因以祭四方神於郊也。《月令》季秋，天子既田，『命主祠祭禽四方』是也。入又以禽祭宗廟。」按於經注，更相引證，如可見矣。其祭四方，但用此禽，又用別牲，故《甫田》云「與我犧羊，以社以方」是也。此祀四方者，謂四方五行之神也。
		</region>
	</paragraph>
	<paragraph index="274">
		<region typus="original" subtype="" id="4084" explains="">
是月也，草木黃落，乃伐薪為炭。
		</region>
		<region typus="comment" subtype="注" id="4085" explains="4084">
○注：伐木必因殺氣。○音義：炭，吐旦反。
		</region>
		<region typus="original" subtype="" id="4086" explains="">
蟄蟲咸俯在內，皆墐其戶。
		</region>
		<region typus="comment" subtype="注" id="4087" explains="4086">
○注：墐，為塗閉之，辟殺氣。○音義：墐，其靳反。辟音避。
		</region>
	</paragraph>
	<paragraph index="275">
		<region typus="comment" subtype="疏" id="4088" explains="4084,4085,4086,4087">
疏「蟄蟲」至「其戶」。○正義曰：俯，垂頭也。墐，塗也。前月但藏而壞戶，至此月既寒，故垂頭向下，以隨陽氣，陽氣稍沈在下也。而又塗塞其戶穴，以避地上陰殺之氣也。
		</region>
	</paragraph>
	<paragraph index="276">
		<region typus="original" subtype="" id="4089" explains="">
乃趣獄刑，毋留有罪。
		</region>
		<region typus="comment" subtype="注" id="4090" explains="4089">
○注：殺氣巳至，有罪者即決也。○音義：趣音促，又七住反。
		</region>
		<region typus="original" subtype="" id="4091" explains="">
收祿秩之不當，供養之不宜者，
		</region>
		<region typus="comment" subtype="注" id="4092" explains="4091">
○注：天氣殺而萬物咸藏，可以去之也。祿秩之不當，恩所增加也。供養之不宜，欲所貪耆熊蹯之屬非常食。○音義：當，丁浪反，注同。供養，九用反；下餘亮反，注同。去，起呂反。耆，市志反。熊，乎弓反。蹯音煩。
		</region>
	</paragraph>
	<paragraph index="277">
		<region typus="comment" subtype="疏" id="4093" explains="4089,4090,4091,4092">
疏「收祿」至「宜者」。○正義曰：春夏陽氣寬施，許人主從時，雖祿秩不當，亦所權許。今秋陰氣急斂，禁罰必當，是春夏所權置者，今悉收停之也。祿秩不當，謂彼人不應得祿，而王恩私與之者；供養不宜，謂非常之膳，求不可得者也。
		</region>
	</paragraph>
	<paragraph index="278">
		<region typus="original" subtype="" id="4094" explains="">
是月也，天子乃以犬嘗稻，先薦寢廟。
		</region>
		<region typus="comment" subtype="注" id="4095" explains="4094">
○注：稻始孰也。
		</region>
	</paragraph>
	<paragraph index="279">
		<region typus="original" subtype="" id="4096" explains="">
季秋行夏令，敗其國大水，冬藏殃敗，民多鼽嚏。
		</region>
		<region typus="comment" subtype="注" id="4097" explains="4096">
○注：未之氣乘之也。六月宿宜東井，氣多暑雨。○音義：鼽音求，《說文》云：「病塞鼻窒。」嚏，丁計反。
		</region>
	</paragraph>
	<paragraph index="280">
		<region typus="comment" subtype="疏" id="4098" explains="4096,4097">
疏「季秋」至「鼽嚏」。○正義曰：「其國大水」，天災。「冬藏殃敗」，地災。「民多鼽嚏」，人災。
		</region>
	</paragraph>
	<paragraph index="281">
		<region typus="original" subtype="" id="4099" explains="">
行冬令，則國多盜賊，邊竟不寧，土地分裂。
		</region>
		<region typus="comment" subtype="注" id="4100" explains="4099">
○注：丑之氣乘之也。極陰為外，邊竟之象也。大寒之時，地隆坼也。○音義：竟音境，注及後同。隆，六中反。坼，丑白反。
		</region>
	</paragraph>
	<paragraph index="282">
		<region typus="comment" subtype="疏" id="4101" explains="4099,4100">
疏「行冬」至「分裂」。正義曰：「國多盜賊，邊竟不寧」，人災；「土地分裂」，地災。○注「極陰」至「之象」。○正義曰：以十一月一陽生，十二月二陽生。陽在內，伏於地下，四陰在地上，故云「極陰為外」也。
		</region>
	</paragraph>
	<paragraph index="283">
		<region typus="original" subtype="" id="4102" explains="">
行春令，則煖風來至，民氣解惰，
		</region>
		<region typus="comment" subtype="注" id="4103" explains="4102">
○注：辰之氣乘之也。《巽》為風。○音義：煖，乃管反，又許元反。解，古買反。惰，徒臥反。
		</region>
		<region typus="original" subtype="" id="4104" explains="">
師興不居。
		</region>
		<region typus="comment" subtype="注" id="4105" explains="4104">
○注：辰宿直角，角主兵，不居，像風行不休止也。
		</region>
	</paragraph>
	<paragraph index="284">
		<region typus="comment" subtype="疏" id="4106" explains="4102,4103,4104,4105">
疏「行春」至「不居」。○正義曰：「暖風來至」，天災。「民氣解惰，師興不居」，人災。
		</region>
	</paragraph>
	<paragraph index="285">
		<region typus="original" subtype="" id="4107" explains="">
孟冬之月，日在尾，昏危中，旦七星中。
		</region>
		<region typus="comment" subtype="注" id="4108" explains="4107">
○注：孟冬者，日月會於析木之津，而斗建女之辰也。○音義：析，思歷反。
		</region>
	</paragraph>
	<paragraph index="286">
		<region typus="comment" subtype="疏" id="4109" explains="4107,4108">
疏「孟冬」至「星中」。○正義曰：按《三統歷》：「十月節，日在尾十度，昏危十四度中，去日八十九度，旦翼初度中。十月中，日在箕七度，昏室十度中，去日八十六度，旦軫五度中。」按《元嘉歷》：「十月節，日在心二度，昏危一度中，且張八度中。十月中，日在尾十二度，昏危十三度中，旦翼八度中。」
		</region>
	</paragraph>
	<paragraph index="287">
		<region typus="original" subtype="" id="4110" explains="">
其日壬癸。
		</region>
		<region typus="comment" subtype="注" id="4111" explains="4110">
○注：壬之言任也。癸之言揆也。日之行，東北從黑道，閉藏萬物，月為之佐。時萬物懷任於下，揆然萌牙，又因以為日名焉。
		</region>
	</paragraph>
	<paragraph index="288">
		<region typus="original" subtype="" id="4112" explains="">
其帝顓頊，其神玄冥。
		</region>
		<region typus="comment" subtype="注" id="4113" explains="4112">
○注：此黑精之君，水官之臣，自古以來，著德立功者也。顓頊，高陽氏也。玄冥，少皞氏之子曰脩，曰熙，為水官。○音義：顓音專。頊音許玉反。冥，亡丁反。
		</region>
	</paragraph>
	<paragraph index="289">
		<region typus="comment" subtype="疏" id="4114" explains="4112,4113">
疏注「顓頊」至「水官」。○正義曰：按《五帝德》云：「顓頊高陽氏，姬姓也。」又《帝王世紀》云：「生十年而佐少皞，十二年而冠，二十年而登帝位，在位七十八年而崩，以水承金也。」云「玄冥，少皞氏之子曰脩曰熙」者，按昭二十九年《左傳》云「少皞氏有子曰脩曰熙，又云脩及熙為玄冥」，是相代為水官也。
		</region>
	</paragraph>
	<paragraph index="290">
		<region typus="original" subtype="" id="4115" explains="">
其蟲介。
		</region>
		<region typus="comment" subtype="注" id="4116" explains="4115">
○注：介，甲也。像物閉藏地中，龜鱉之屬。○音義：鱉，必滅反。其音羽。三分商去一以生羽，羽數四十八。屬水者，以為最清，物之象也。冬氣和則羽聲調。《樂記》曰：「羽亂則危，其財匱。」○音義：匱，其位反。
		</region>
	</paragraph>
	<paragraph index="291">
		<region typus="comment" subtype="疏" id="4117" explains="4115,4116">
疏注「三分」至「十八」。○正義曰：商數七十二，三分之，每一分有二十四，去其二十四，餘有四十八，故羽數四十八也。其數既少，故為最清，清者最賤，物比於人亦為賤，故云「物之象也」。
		</region>
	</paragraph>
	<paragraph index="292">
		<region typus="original" subtype="" id="4118" explains="">
律中應鐘。
		</region>
		<region typus="comment" subtype="注" id="4119" explains="4118">
○注：孟冬氣至，則應鍾之律應。應鍾者，姑洗之所生，三分去一，律長四寸二十七分寸之二十。《周語》曰：「應鐘，均利器用，俾應復。」○音義：應，應對之應，注同。
		</region>
	</paragraph>
	<paragraph index="293">
		<region typus="comment" subtype="疏" id="4120" explains="4118,4119">
疏注「應鍾」至「應復」。○正義曰：姑洗之律長六寸九分寸之一，三分去一，則六寸去二寸，有四寸在。餘有整一寸九分寸之一，更三分，一寸為二十七分，九分寸之一為三分，並二十七分，總為三十分，三分去一，去其十分，餘有二十分在，故云應鍾「律長四寸二十七分寸之二十」也。引《周語》以下者，證應鍾之義。按《春秋》說云：「應其鐘。」注云：「應鐘，應其種類。」《律歷志》：「應鐘，言陰氣應無射，該藏萬物，而雜陽閡種。」注云：「閡，藏塞也。陰雜陽氣藏塞，為萬物作種。」晉灼曰：「外閉曰閡。」以此言之，云「應其種類」，正謂應無射也。云「均利器用，俾應復」者，按《周語注》：「《坤》六三用事，應，當也。」言陰當代陽用事，百物可鍾藏，則均利百工之器，俾應復者，陰陽用事，終而復始也。
		</region>
	</paragraph>
	<paragraph index="294">
		<region typus="original" subtype="" id="4121" explains="">
其數六。
		</region>
		<region typus="comment" subtype="注" id="4122" explains="4121">
○注：水生數一，成數六，但言六者，亦舉其成數。
		</region>
		<region typus="original" subtype="" id="4123" explains="">
其味鹹，其臭朽。
		</region>
		<region typus="comment" subtype="注" id="4124" explains="4123">
○注：水之臭味也。凡鹹朽者皆屬焉。氣若有若無為朽。○音義：朽，許九反，本亦作，《字林》云：「，腐也。」《說文》云：「或為朽字。」
		</region>
		<region typus="original" subtype="" id="4125" explains="">
其祀行，祭先腎。
		</region>
		<region typus="comment" subtype="注" id="4126" explains="4125">
○注：冬陰盛，寒於水，祀之於行，從辟除之類也。祀之先祭腎者，陰位在下，腎亦在下，腎為尊也。行在廟門外之西為軷壤，厚二寸，廣五尺，輪四尺。祀行之禮，北面設主於軷上，乃制腎及脾為俎，奠於主南。又設盛於俎東、祭肉、腎一、脾再，其他皆如祀門之禮。○音義：辟，必亦反，又婢亦反。軷，步曷反。壤，如丈反。厚，戶豆反。廣，古曠反。
		</region>
	</paragraph>
	<paragraph index="295">
		<region typus="comment" subtype="疏" id="4127" explains="4121,4122,4123,4124,4125,4126">
疏注「行在」至「之禮」。○正義曰：知「行在廟門外之西」者，約《檀弓》云「毀宗躐行」。自此以下，皆中霤禮文。「廣五尺，輪四尺」者，謂軷壇東西為廣，南北為輪，常祀行神之壇則然。若於國外祖道軷祭，其壇隨路所向，而為廣輪尺數同也。按鄭注《聘禮》云：「禮畢，乘車轢而遂行，唯車之一輪轢耳。」所以然者，以兩輪相去八尺，今軷唯廣五尺，故知不兩輪俱轢。云「北面設主軷上」者，以主須南向，故人北面設之。其主，則鄭注《大馭》云：「蓋以菩芻棘柏為神主也。」
		</region>
	</paragraph>
	<paragraph index="296">
		<region typus="original" subtype="" id="4128" explains="">
水始冰，地始凍，雉入大水為蜃，虹藏不見。
		</region>
		<region typus="comment" subtype="注" id="4129" explains="4128">
○注：皆記時候也。大水，淮也。大蛤曰蜃。○音義：蜃，常忍反。見，賢遍反。下注「錄見」同。
		</region>
	</paragraph>
	<paragraph index="297">
		<region typus="comment" subtype="疏" id="4130" explains="4128,4129">
疏注「大水淮也」。○正義曰：知「大水淮」者，《晉語》云：「雉入於淮為蜃。」
		</region>
	</paragraph>
	<paragraph index="298">
		<region typus="original" subtype="" id="4131" explains="">
天子居玄堂左个，乘玄路，駕鐵驪，載玄旂，衣黑衣，服玄玉，食黍與彘，其器閎以奄。
		</region>
		<region typus="comment" subtype="注" id="4132" explains="4131">
○注：玄堂左個，北堂西偏也。鐵驪，色如鐵。黍秀舒散，屬火，寒時食之，亦以安性也。彘，水畜也。器門而奄，像物閉藏也。今《月令》曰「乘軫路」，似當為「袗」字之誤也。○音義：驪，力知反。鐵，他結反。軫，之忍反。袗，之刃反。
		</region>
	</paragraph>
	<paragraph index="299">
		<region typus="comment" subtype="疏" id="4133" explains="4131,4132">
疏「載玄」至「玄玉」。○正義曰：春云「載青旂，衣青衣，服蒼玉」，青深而蒼淺。旂與衣，雖人功所為，不可淺深異色，故同用青也。玉是自然之色，不可純青，故用蒼之淺色。夏云「載赤旂，衣朱衣，服赤玉」，與春不類者，亦以朱深而赤淺。旂可用淺，衣必用深，故衣旂異色，赤玉與蒼玉同，俱是其色淺也。冬云「載玄旂，衣黑衣，服玄玉」者，亦以黑深而玄淺，旂用淺色，故其色玄。衣用深色，故其色黑，與夏同也。服玄玉者，玉從自然之色，故其色淺而用玄玉也。猶如夏云赤玉，春云蒼玉，相似也。○注「今月」至「誤也」。○正義曰：鄭以此月乘軫路，軫是車之後材，路皆有軫。何得云「乘軫路」，此「軫」字當衣旁著？袗是玄色，故以今《月令》「軫」字似當為「袗」字錯誤，以車旁為之。必知「袗」字為色者，以此經云「乘玄路」，玄袗義同，故《昏禮》云「女從者畢袗玄」，鄭雖以袗為同，要袗是玄之類。
		</region>
	</paragraph>
	<paragraph index="300">
		<region typus="original" subtype="" id="4134" explains="">
是月也，以立冬。先立冬三日，太史謁之天子曰：「某日立冬，盛德在水。」天子乃齊。
		</region>
		<region typus="comment" subtype="注" id="4135" explains="4134">
○注：謁，告。○音義：先，悉薦反。
		</region>
		<region typus="original" subtype="" id="4136" explains="">
立冬之日，天子親帥三公、九卿、大夫以迎冬於北郊，還反，賞死事，恤孤寡。
		</region>
		<region typus="comment" subtype="注" id="4137" explains="4136">
○注：迎冬者，祭黑帝葉光紀於北郊之兆也。死事，謂以國事死者，若公叔禺人、顏涿聚者也。孤寡，其妻子也。有以惠賜之，大功加賞。○音義：葉，本又作汁，音協。禺音遇。椓，丁角反，又作涿，同。
		</region>
	</paragraph>
	<paragraph index="301">
		<region typus="comment" subtype="疏" id="4138" explains="4134,4135,4136,4137">
疏「天子」至「孤寡」。○正義曰：亦率群臣至北郊迎黑帝葉光紀，而顓頊玄冥配之。不言諸侯，亦如夏空其文也。○「還反賞死事」者，還於郊，反亦反於朝也。賞死事，謂巨人有為國事死者，北郊還，因殺氣之盛，而賞其家後也。「恤孤寡」者，恤，供給也。孤寡，即死事者妻子也，財祿供給之也。○注「死事」至「加賞」。○正義曰：舉死事之人證之也。《春秋左傳》魯哀十一年，魯師與齊戰，公叔務人曰：「上不能謀，士不能死，何以治民？吾既言之矣，敢不勉乎？」乃與其嬖僮汪錡赴敵，皆死。雖無賞賜之文，而亦死事之義，故以證之。哀二十三年，晉「知伯親禽顏庚」，注云「齊大夫顏涿聚」。二十七年「齊師將興」，「屬孤子，三日朝。設乘車兩馬，系五邑焉，召顏涿聚之子晉曰『隰之役，而父死焉。今君命女以是邑也，服車而朝』」，是其加賞也。兼平常惠賜，養幼少，恤孤寡，亦是也。
		</region>
	</paragraph>
	<paragraph index="302">
		<region typus="original" subtype="" id="4139" explains="">
是月也，命大史釁龜筴占兆，審卦吉凶。
		</region>
		<region typus="comment" subtype="注" id="4140" explains="4139">
○注：筴，蓍也。占兆，龜之繇文也。《周禮．龜人》「上春釁龜」，謂建寅之月也。秦以其歲首，使大史釁龜筴，與周異矣。卦吉凶，謂《易》也。審，省錄之，而不釁筮，筮短，賤於兆也。今《月令》曰「釁祠」，「祠」衍字。○音義：釁，許靳反。筴，初格反。蓍音屍。繇，直又反。
		</region>
	</paragraph>
	<paragraph index="303">
		<region typus="comment" subtype="疏" id="4141" explains="4139,4140">
疏「是月」至「吉凶」。○正義曰：從「命大史」至「無有掩蔽」，論釁祠龜筴，察阿黨，事異於上立冬之日，故別言「是月也」。從「天子始裘」至「貴賤之等級」，論天子身事，及命飭百官蓋藏之事，及喪紀棺槨等級，以事異於上，故言「是月」也。自「命工師」至「以窮其情」，論飭工匠營造盡情，事異於前，故言「是月」。自「大飲烝」至「射御角力」，論祭祀之事，勞農講武，亦事異於前，故更言「是月」。自「乃命水虞」至「行罪無赦」，論收斂藪澤之賦，必須得所，勿侵削下民，亦事異於前，故言「是月也」。○「命大」至「吉凶」。正義曰：是月大史之官釁龜筴，謂殺牲以血塗釁其龜及筴。筴謂蓍也，亦以血塗之。占兆者，龜之繇文。非但釁此龜筴，又釁此占兆繇文。此占兆之語，蒙上釁文也。「審卦吉凶」者，卦吉凶謂《易》也。《易》有六十四卦，或吉或凶，故云「卦吉凶」。卦之吉凶，但是筮耳。筮短賤於龜兆，不得塗釁，但省視錄之而已，故云「審卦吉凶」。卦既云吉凶，明兆亦有吉凶，但占兆與龜筴連文，故略而不言吉凶也。○注「筴蓍」至「衍字」。○正義曰：《曲禮》云「筴為筮」，知是蓍也。云「占兆，龜之繇文」者，上與龜筴不同，下與卦吉凶又別，故言龜之繇文。則占兆之書也，則《周禮．大卜》云「其經皆百有二十，其頌皆千有二百」是也。引「《周禮．龜人》『上春釁龜』，謂建寅之月」，秦以孟冬為歲首，謂建亥月釁龜筴，故云「與周異也」。鄭之此注，與《周禮》不同。《周禮》云「上春釁龜」，注引《月令》孟冬「釁祠，龜策相互矣」者，《周禮》云「上春釁龜」，明秦亦以上春釁龜，秦以孟冬釁龜筴，明周亦孟冬釁龜筴，故云相互也。注《周禮》又云「《月令》，秦世之書，亦或從以歲首釁龜耳」，則與此同也。而秦十月為歲首，一釁而巳。《周禮》上春者，亦謂夏之建寅之月，但歲首一釁而已，無一年兩釁之事，此鄭氏注《周禮》，別解其義也。今此《月令》之注，與《周禮》「上春釁龜」，以為建寅之月，則此與《周禮》不同，彼此鄭為兩解也。云「審省錄之而不釁，筮短賤於兆」者，以卦吉凶謂《易》也。直言審不云釁，故言「審省錄之而不釁」。所以不釁者，《易》是筮卦之書，賤於龜之書，故龜繇云釁之，筮書則省錄而巳。觀鄭注占兆釁之分明，而皇氏云「唯釁龜筴，命大史唯占視兆書不釁」，與鄭注違，其義非也。云「筮短」者，《左傳》僖四年，「晉獻公卜驪姬不吉，筮之吉，公曰：『從筮。』卜人曰：『筮短龜長，不如從長。』」杜元凱注云：「筮以數告，故短。龜以象示，故長。」是筮短龜長之事也。
		</region>
	</paragraph>
	<paragraph index="304">
		<region typus="original" subtype="" id="4142" explains="">
是察阿黨，則罪無有掩蔽。
		</region>
		<region typus="comment" subtype="注" id="4143" explains="4142">
○注：阿黨，謂治獄吏以私恩曲橈相為也。○音義：為，於偽反，下「為仲冬」、「為天子」皆同。
		</region>
	</paragraph>
	<paragraph index="305">
		<region typus="comment" subtype="疏" id="4144" explains="4142,4143">
疏「是察」至「掩蔽」。○正義曰：「是察阿黨」者，謂當是正審察獄吏阿黨之事，則在下犯罪之人，獄吏不能掩蔽，故云「無有掩蔽」。
		</region>
	</paragraph>
	<paragraph index="306">
		<region typus="original" subtype="" id="4145" explains="">
是月也，天子始裘。
		</region>
		<region typus="comment" subtype="注" id="4146" explains="4145">
○注：九月授衣，至此可以加裘。
		</region>
		<region typus="original" subtype="" id="4147" explains="">
命有司曰：「天氣上騰，地氣下降，天地不通，閉塞而成冬。」
		</region>
		<region typus="comment" subtype="注" id="4148" explains="4147">
○注：使有司助閉藏之氣，門戶可閉閉之，窗牖可塞塞之。○音義：上，時掌反，又如字，下「上世」同。
		</region>
		<region typus="original" subtype="" id="4149" explains="">
命百官謹蓋藏。
		</region>
		<region typus="comment" subtype="注" id="4150" explains="4149">
○注：謂府庫囷倉有藏物。○音義：藏，才浪反，又如字。
		</region>
		<region typus="original" subtype="" id="4151" explains="">
命司徒循行積聚，無有不斂。
		</region>
		<region typus="comment" subtype="注" id="4152" explains="4151">
○注：謂芻禾薪蒸之屬。○音義：行，下孟反。積聚，子賜反；下七柱反，又才屢反，仲冬同。
		</region>
	</paragraph>
	<paragraph index="307">
		<region typus="comment" subtype="疏" id="4153" explains="4145,4146,4147,4148,4149,4150,4151,4152">
疏「天氣」至「下降」。○正義曰：若以《易》卦言之，七月三陽在上，則天氣上騰；三陰在下，則地氣下降也。今十月乃云「天氣上騰，地氣下降」者，《易》含萬象，言非一概，周流六虛，事無定體。若以爻象言之，則七月為天氣上騰，地氣下降。若氣應言之，則從五月地氣上騰，至十月地氣六陰俱升，天氣六陽並謝，天體在上陽歸於虛無，故云「上騰」。地氣六陰用事，地體在下，陰氣下連於地，故云「地氣下降」。各取其義，不相妨也。
		</region>
	</paragraph>
	<paragraph index="308">
		<region typus="original" subtype="" id="4154" explains="">
坏城郭，戒門閭，脩鍵閉，慎管籥，固封疆，備邊竟，完要塞，謹關梁，塞徯徑。
		</region>
		<region typus="comment" subtype="注" id="4155" explains="4154">
○注：坏，益也。鍵，牡。閉，牝也。管籥，搏鍵器也。固封疆，謂使有司循其溝樹及其眾庶之守法也。要塞，邊城要害處也。梁，橋橫也。徯徑，禽獸之道也。今《月令》「疆」或為「璽」。○音義：鍵，其輦反，又其偃反。籥，羊灼反。疆，居良反，注及下注同。塞，先代反，注同。塞徯，上先則反，下音奚。徑，古定反。牡，亡古反，又茂後反。搏音博，一本作傳，直專反。處，尺慮反。璽音徙。
		</region>
	</paragraph>
	<paragraph index="309">
		<region typus="comment" subtype="疏" id="4156" explains="4154,4155">
疏「坏城」至「徯徑」。○正義曰：城郭當須牢厚，故言壞。門閭備擬非常，故云戒。鍵閉或有破壞，故云修。管籥不可妄開，故云審。封疆理當險阻，故云固。邊竟防擬盜賊，故云備。要塞理宜牢固，故云完。關梁禁御奸非，故云謹。徯徑細小狹路，故須塞。皆隨事戒約，故設文不同也。○注「壞益」至「為璽」。○正義曰：「鍵牡閉牝」者，凡鎖器入者謂之牡，受者謂之牝，若禽獸牝牡。然管籥與鍵閉別文，則非鍵閉之物，故云「搏鍵器」，以鐵為之，似樂器之管籥，搢於鎖內，以搏取其鍵也。按《檀弓》注云：「管，鍵也。」則管、鍵一物，此為別者，熊氏云：「管是鍵之伴類，仍非鍵也。」注稱管鍵者，以類言之，若云鄰里然也。管籥云搏鍵器，則管籥一物，義或然也。而何胤云：「鍵是門扇之後，樹兩木，穿上端為孔。閉者謂將扃關門，以內孔中。」按《漢書．五行志》每云牝飛及牝亡，謂失其鎖須，須則牡也。何胤云「兩邊樹木」，非其義也。云「固封疆，謂使有司循其溝樹及其眾庶之守法」者，溝樹謂掘溝塹而種樹木也，令使眾庶可守之。
		</region>
	</paragraph>
	<paragraph index="310">
		<region typus="original" subtype="" id="4157" explains="">
飭喪紀，辨衣裳，審棺椁之薄厚，塋丘壟之大小、高卑厚薄之度、貴賤之等級。
		</region>
		<region typus="comment" subtype="注" id="4158" explains="4157">
○注：此亦閉藏之具，順時飭正之也。辨衣裳，謂襲斂，尊卑所用也。所用又有多少。○音義：塋音營。壟，力勇反。襲音習。斂，力驗反，又力檢反。
		</region>
	</paragraph>
	<paragraph index="311">
		<region typus="comment" subtype="疏" id="4159" explains="4157,4158">
疏注「衣裳」至「多少」。○正義曰：其衣裳襲斂多少及棺椁厚薄，具在《喪大記》。丘壟小大，按鄭注《塚人》云：「《漢律》列侯墳高四丈，關內侯以下各有等差。」又注《檀弓》云「墳高四尺」，蓋周之士制，外無文。
		</region>
	</paragraph>
	<paragraph index="312">
		<region typus="original" subtype="" id="4160" explains="">
是月也，命工師效功，陳祭器，按度程，毋或作為淫巧，以蕩上心，必功致為上。
		</region>
		<region typus="comment" subtype="注" id="4161" explains="4160">
○注：霜降而百工休，至此物皆成也。工師，工官之長也。效功，錄見百工所作器物也。主於祭器，祭器尊也。度謂制大小也。程謂器所容也。淫巧，謂奢偽怪好也。蕩謂搖動生其奢淫。○音義：效，戶教反。巧如字，又若孝反，注同。致，直吏反，下注同。長，丁丈反。
		</region>
		<region typus="original" subtype="" id="4162" explains="">
物勒工名，以考其誠。
		</region>
		<region typus="comment" subtype="注" id="4163" explains="4162">
○注：勒，刻也。刻工姓名於其器，以察其信，知其不功致。
		</region>
		<region typus="original" subtype="" id="4164" explains="">
功有不當，必行其罪，以窮其情。
		</region>
		<region typus="comment" subtype="注" id="4165" explains="4164">
○注：功不當者，取材美而器不堅也。○音義：當，丁浪反，注同。
		</region>
	</paragraph>
	<paragraph index="313">
		<region typus="comment" subtype="疏" id="4166" explains="4160,4161,4162,4163,4164,4165">
疏「命工」至「其情」。○正義曰：於是之時，冬閉無事，百工造作器物，恐為淫巧，故命工師之官。師，長也。命此工官之長，效實百工所造之物，陳列祭器善惡。○「按度程」者，謂於按此器舊來制度大小，及容受程限多少。○「毋或作為淫巧」者，或，有也。勿得有作過制之巧，以搖動在上生奢侈之心必，「功致為上」者，言作器不須靡麗華侈，必功力密緻為上。又每物之上，刻勒所造工匠之名於後，以考其誠信與不，若其用材精美，而器不堅固，則功有不當，必行其罪罰，以窮其詐偽之情。○注「主於」至「所容」。○正義曰：百工造作器物，則諸器皆營。今經直主於祭，故云「主於祭器，祭器尊也」。度謂制大小，程謂器所容」者，以經度、程文別，度是制度大小，除制度之外，唯有容受多少，故以程為器所容也。
		</region>
	</paragraph>
	<paragraph index="314">
		<region typus="original" subtype="" id="4167" explains="">
是月也，大飲烝。
		</region>
		<region typus="comment" subtype="注" id="4168" explains="4167">
○注：十月農功畢，天子諸侯與其群臣飲酒於太學，以正齒位，謂之大飲。別之於他，其禮亡。今天子以燕禮，郡國以鄉飲酒禮代之。烝謂有牲體為俎也。《黨正職》曰：「國索鬼神而祭祀，則以禮屬民，而飲酒於序，以正齒位。」亦謂此時也。《詩》云：「十月滌場，朋酒斯饗。曰殺羔羊，躋彼公堂。稱彼兕觥，受福無疆。」是頌大飲之詩。○音義：別，彼列反。索，所百反。屬，之玉反，下同。滌，大歷反。場，直良反。躋，子兮反。兕，除履反。觥，古宏反。
		</region>
	</paragraph>
	<paragraph index="315">
		<region typus="comment" subtype="疏" id="4169" explains="4167,4168">
疏「大飲烝」。○正義曰：言於是月之時，天子諸侯與群臣大行飲酒為饗禮，以正齒位。烝，升也。升此牲體於俎之上，故云「大飲烝」。○注「十月」至「之詩」。○正義曰：「天子諸侯與其群臣飲酒於太學」者，按此大飲烝是天子之禮，《詩．豳風》「躋彼公堂」，序諸侯之事，是諸侯之禮，故云「天子諸侯與群臣」也。《豳詩》云「躋彼公堂」，《毛傳》云：「公堂，學校也。」《黨正》「以禮屬民，飲酒於序」，故云此飲酒於太學也。云「以正齒位」者，約《黨正》文。必約《黨正》者，以此是孟冬，《黨正》云「國索鬼神」，謂蠟祭也，與此同月，故鄭下注引《黨正》文，亦謂此時也。云「烝謂有牲體為俎」者，按《國語》云：「王公立飫，則有房烝。」此既大飲饗禮，當用房烝半體之俎。若《黨正》飲酒，雖饗而用餚蒸，故宣十六年《左氏》云「王享有體薦，宴有折俎，公當享，卿當宴」是也。鄭又引《黨正》及《詩》者，證大飲是十月正齒位、飲群臣之事。云「十月滌場」者，謂場功畢入，滌掃其場。「朋酒斯饗」者，《毛傳》云：「兩樽曰朋。」鄭云：「饗謂饗禮，而殺羔羊，行禮之時，升彼公之學校之堂，舉彼兕觥之爵，以罰失禮。臣下慶君命受福無疆也。」
		</region>
	</paragraph>
	<paragraph index="316">
		<region typus="original" subtype="" id="4170" explains="">
天子乃祈來年於天宗，大割祠於公社及門閭，臘先祖五祀。
		</region>
		<region typus="comment" subtype="注" id="4171" explains="4170">
○注：此《周禮》所謂蠟祭也。天宗，謂日月星辰也。大割，大殺群牲割之也。臘，謂以田獵所得禽祭也。五祀：門、戶、中霤、灶、行也。或言祈年，或言大割，或言臘，互文。○音義：臘，力合反。蠟，仕迓反，《字林》作「措」。
		</region>
	</paragraph>
	<paragraph index="317">
		<region typus="comment" subtype="疏" id="4172" explains="4170,4171">
疏「天子」至「五祀」。○正義曰：「祈來年於天宗」者，謂祭日月星辰也。「大割祠於公社」者，謂大割牲以祠公社，以上公配祭，故云「公社」。「及門閭」者，非但祭社，又祭門閭，但先祭社，後祭門閭，故云及。「臘先祖五祀」者，臘，獵也。謂獵取禽獸，以祭先祖五祀也。此等之祭，總謂之蠟。若細別言之，天宗、公社、門閭謂之蠟，其祭則皮弁素服，葛帶榛杖。其臘先祖五祀，謂之息民之祭，其服則黃衣黃冠。鄭注《郊特牲》云：「息民與蠟異也。」按《黨正》云「國索鬼神而祭祀，則以禮屬民，而飲酒於序，以正齒位」，則飲酒在蠟祭之後。此大飲在蠟祭之前者，若《黨正》屬民飲酒在蠟之後，故下云「勞農以休息之」，注「《黨正》飲酒」是也。若天子諸侯群臣大飲在蠟祭之前，故以大飲敘在祈年之前。然鄭為大飲之下注引《黨正》飲酒者，證其正齒位同在此月，不謂大飲，即《黨正》飲酒也。而熊氏以為大飲烝在蠟之後，非其義也。凡蠟皆在建亥之月，而皇氏以為夏、殷蠟各在已之歲終。若如此，夏家季冬則計耦耕事也，脩耒耜，具田器。不得方始勞農以休息，皇氏之義非也。○注「此周」至「互文」。○正義曰：知此《周禮》所謂蠟者，以《郊特牲》「蠟者，索也。索萬物而饗之」。按《籥章》云「國祭蠟，吹《豳頌》，以息老物」，蠟而後息老。此經亦先祭眾神，乃後勞農休息，文與《籥章》相當，故經廣祭眾神，是《周禮．籥章》所謂蠟祭也。而熊氏、皇氏皆為《周禮》六樂：一變而致羽物，以致六變而蠟祭。此亦廣祭眾神，故指彼一變、二變而為之蠟也。然彼樂一變二變，鄭自解為蠟耳，非《周禮》正文言蠟，何得云《周禮》所謂蠟也？云「天宗謂日月星」者，以蠟祭唯公，社不祭地，故知祭天宗者不祭天，若是祭天，何須稱宗？下季冬云天之神，是天之眾神，有司中、司命，不稱宗，明稱宗者，謂日月星也。按《異義》六宗：賈逵等以為天宗三，謂日月星；地宗三，謂泰山、河、海。鄭玄六宗：以為星也，辰也，司中也，司命也，風師也，雨師也。不同賈逵之義。今此云「天宗謂日月星」者，《尚書》六宗，文承肆類上帝之下。凡郊天之時，日月從祀，故祭以日月配。日月在類上帝之中，故六宗不得復有日月。此不云六宗，而云天宗，與彼別也。蔡邕云：「日為陽宗，月為陰宗，北辰為星宗也。」云「臘謂田獵所得禽祭」者，以欲臘祭之時，暫出田獵以取禽，非仲冬大閱之獵也。《左傳》云：「唯君用鮮。」則天子諸侯，祭用鮮獸。皇氏云「仲秋獵得禽獸，以為乾豆，至臘用之」，其義非也。云「五祀：門、戶、中霤、灶、行」者，《月令》殷禮言之，若周則七祀。云「或言祈年，或言大割，或言臘，互文」者，天宗、公社、門閭、先祖五祀等，皆祈年大割臘祭之事，故云「互」也。皇氏云：「天宗，故云祈。社是報功，故云大割。先祖已之親，故臘祭也。」
		</region>
	</paragraph>
	<paragraph index="318">
		<region typus="original" subtype="" id="4173" explains="">
勞農以休息之。
		</region>
		<region typus="comment" subtype="注" id="4174" explains="4173">
○注：黨正屬民，飲酒正齒位是也。○音義：勞，力報反。
		</region>
	</paragraph>
	<paragraph index="319">
		<region typus="comment" subtype="疏" id="4175" explains="4173,4174">
疏注「黨正」至「是也」。○正義曰：按《黨正職》「國索鬼神而祭祀，則以禮屬民」。此亦祭眾神之後，勞農休息文正相當，故云是此等休息是正齒位。按《雜記》子貢觀蠟，云「一國之人皆若狂」者，按《鄉飲酒》初立，賓行禮，至禮終，說屨升堂而往，行無算爵。然則初時正齒位，後則皆狂。蠟祭，蔡邕云：「夏曰清祀，殷曰嘉平，周曰蠟，秦曰臘。」按《左傳》云：「虞不臘矣。」是周亦有臘名也。
		</region>
	</paragraph>
	<paragraph index="320">
		<region typus="original" subtype="" id="4176" explains="">
天子乃命將帥講武，習射御，角力。
		</region>
		<region typus="comment" subtype="注" id="4177" explains="4176">
○注：為仲冬將大閱，簡習之。亦因營室主武士也。凡田之禮，唯狩最備。《夏小正》：「十一月王狩。」○音義：將帥，上子匠反，下色類反。閱音悅。狩，手又反。
		</region>
	</paragraph>
	<paragraph index="321">
		<region typus="comment" subtype="疏" id="4178" explains="4176,4177">
疏注「營室」至「最備」。○正義曰：《春秋》說云：「營室主軍士之糧。」云「凡田之禮，唯狩最備」者，解此經孟冬云「乃命將帥講武，習射御」，言習，是未正用也。備擬仲冬教戰之事所須，故言唯狩最備，謂狩禮大也。故仲冬教大閱，禮儀備。
		</region>
	</paragraph>
	<paragraph index="322">
		<region typus="original" subtype="" id="4179" explains="">
是月也，乃命水虞、漁師收水泉池澤之賦，毋或敢侵削眾庶兆民，以為天子取怨於下。其有若此者，行罪無赦。
		</region>
		<region typus="comment" subtype="注" id="4180" explains="4179">
○注：因盛德在水，收其稅。
		</region>
	</paragraph>
	<paragraph index="323">
		<region typus="original" subtype="" id="4181" explains="">
孟冬行春令，則凍閉不密，地氣上泄，
		</region>
		<region typus="comment" subtype="注" id="4182" explains="4181">
○注：寅之氣乘之也。○音義：洩，息列反，下同。
		</region>
		<region typus="original" subtype="" id="4183" explains="">
民多流亡。
		</region>
		<region typus="comment" subtype="注" id="4184" explains="4183">
○注：像蟄蟲動。
		</region>
	</paragraph>
	<paragraph index="324">
		<region typus="comment" subtype="疏" id="4185" explains="4181,4182,4183,4184">
疏「孟冬」至「流亡」。○正義曰：「凍閉不密，地氣上泄」，地災也。「民多流亡」，人災也。
		</region>
	</paragraph>
	<paragraph index="325">
		<region typus="original" subtype="" id="4186" explains="">
行夏令，則國多暴風，方冬不寒，蟄蟲復出。
		</region>
		<region typus="comment" subtype="注" id="4187" explains="4186">
○注：巳之氣乘之也。立夏巽用事，巽為風。○音義：復，扶又反。
		</region>
	</paragraph>
	<paragraph index="326">
		<region typus="comment" subtype="疏" id="4188" explains="4186,4187">
疏「國多」至「復出」。○正義曰：「國多暴風，方冬不寒」，天災也。「蟄蟲復出」，地災也。
		</region>
	</paragraph>
	<paragraph index="327">
		<region typus="original" subtype="" id="4189" explains="">
行秋令，則雪霜不時，
		</region>
		<region typus="comment" subtype="注" id="4190" explains="4189">
○注：申之氣乘之也。
		</region>
		<region typus="original" subtype="" id="4191" explains="">
小兵時起，土地侵削。
		</region>
		<region typus="comment" subtype="注" id="4192" explains="4191">
○注：申陰氣，尚微。申宿直參伐，參伐為兵。○音義：參，所林反，下同。
		</region>
	</paragraph>
	<paragraph index="328">
		<region typus="comment" subtype="疏" id="4193" explains="4189,4190,4191,4192">
疏「雪霜」至「侵削」。○正義曰：「雪霜不時」，天災也。○「小兵時起，土地侵削」，人災也。○注「申宿直參伐，參伐為兵」。○正義曰：按《春秋》說云：「參伐主斬刈，示威行伐也。」
		</region>
	</paragraph>
	<paragraph index="329">
		<region typus="original" subtype="" id="4194" explains="">
仲冬之月，日在斗，昏東辟中，旦軫中。
		</region>
		<region typus="comment" subtype="注" id="4195" explains="4194">
○注：仲冬者，日月會於星紀，而斗建子之辰也。○音義：辟，必亦反，又必狄反。
		</region>
	</paragraph>
	<paragraph index="330">
		<region typus="comment" subtype="疏" id="4196" explains="4194,4195">
疏「仲冬」至「軫中」。○正義曰：按《律歷志》云「仲冬之初，日在斗十二度」，故云「日在斗」也。《三統歷》：「大雪，日在斗十二度，昏壁五度中，去日八十四度，旦角三度中。冬至，日在牛初度，昏奎十度中，去日八十二度，旦亢七度中。」《元嘉歷》云：「大雪，日在箕十度，昏氐九度中，旦軫八度中。冬至，日在斗十四度，昏東壁八度中，晝漏四十五刻，旦角七度中。
		</region>
	</paragraph>
	<paragraph index="331">
		<region typus="original" subtype="" id="4197" explains="">
其日壬癸。其帝顓頊，其神玄冥。其蟲介。其音羽，律中黃鐘。其數六。其味鹹，其臭朽。其祀行，祭先腎。
		</region>
		<region typus="comment" subtype="注" id="4198" explains="4197">
○注：黃鐘者，律之始也，九寸。仲冬氣至，則黃鐘之律應。《周語》曰：「黃鐘所以宣養六氣九德。」
		</region>
	</paragraph>
	<paragraph index="332">
		<region typus="comment" subtype="疏" id="4199" explains="4197,4198">
疏注「周語」至「九德」。○正義曰：按《元命包》：「黃鐘者始黃。」注云：「始萌黃泉中。」《律歷志》云：「黃者中之色，君之服。鐘，種也。」又云：「黃，五色莫盛焉，故陽氣始種於泉，孳萌萬物為六氣元也。」「《周語》曰『黃鐘所以宣養六氣九德』」者，按彼注十一月建子，陽氣在中，「六氣：陰、陽、風、雨、晦、明。九德：金、木、水、火、土、穀、正德、利用、厚生」。作事宣遍，黃鐘象氣伏地，物始萌，所以遍養六氣九功之德。此養之者，若施於人六情，正德，天德；利用，地德；厚生，人德。六府者，金、木、水、火、土、穀也。
		</region>
	</paragraph>
	<paragraph index="333">
		<region typus="original" subtype="" id="4200" explains="">
冰益壯，地始坼，鶡旦不鳴，虎始交。
		</region>
		<region typus="comment" subtype="注" id="4201" explains="4200">
○注：皆記時候也。鶡旦，求旦之鳥也。交猶合也。○音義：壯，莊亮反。曷，本亦作鶡，同，戶割反。鶡旦，鳥名。
		</region>
	</paragraph>
	<paragraph index="334">
		<region typus="original" subtype="" id="4202" explains="">
天子居玄堂大廟，乘玄路，駕鐵驪，載玄旂，衣黑衣，服玄玉，食黍與彘，其器閎以奄。
		</region>
		<region typus="comment" subtype="注" id="4203" explains="4202">
○注：玄堂大廟，北堂當大室。
		</region>
		<region typus="original" subtype="" id="4204" explains="">
飭死事。
		</region>
		<region typus="comment" subtype="注" id="4205" explains="4204">
○注：飭軍士，戰必有死志。
		</region>
	</paragraph>
	<paragraph index="335">
		<region typus="comment" subtype="疏" id="4206" explains="4202,4203,4204,4205">
疏「飭死事」。○正義曰：事異前也，因殺氣之盛，以飭軍士，使戰者必有死志，故曰「飭死事」也。
		</region>
	</paragraph>
	<paragraph index="336">
		<region typus="original" subtype="" id="4207" explains="">
命有司曰：「土事毋作，慎毋發蓋，毋發室屋，及起大眾，以固而閉。地氣沮泄，是謂發天地之房，諸蟄則死，民必疾疫。又隨以喪，命之曰暢月。」
		</region>
		<region typus="comment" subtype="注" id="4208" explains="4207">
○注：而猶女也。暢猶充也。大陰用事，尤重閉藏。○音義：暢，敕亮反。女音汝。大音太。
		</region>
	</paragraph>
	<paragraph index="337">
		<region typus="comment" subtype="疏" id="4209" explains="4207,4208">
疏「命有」至「暢月」。○正義曰：此不云是月者，總是冬月閉藏之事，從十月為漸，非惟仲冬一月之事，故不言「是月」。自「命奄尹」至「淵澤井泉」，論命奄尹之官，謹慎房室；命酒正之職，以為酒醴；命掌祠之官，祈祀四海井泉：事雖各別，同是命告群官，事異於上，故總言「是月」。自「農有不收藏積聚」至「罪之不赦」，論收斂尤急之時，務須積聚之事，事異於上，故云「是月」。自「日短至」至「取竹箭」，論日至之時，須有所為之事，事異於收斂積聚，故云「是月」。自「可以罷官之無事」至「閉藏」，論去間務助時寧靜，亦事異於前，故言「是月」。云「土事毋作，慎毋發蓋」者，於此之時，土地之事毋得興作，又須謹慎，毋得開發掩蓋之物，則孟冬云「謹蓋藏」是也。非惟仲冬一月之事，故不言是月，良為此也。為陰氣凝固，陽須閉藏，若起土功，開蓋物，發室屋，起大眾，開洩陽氣，故下云「諸蟄則死」，人則疾疫也。「以固而閉」者，而，汝也。命此有司云，於此之時，以堅固汝閉塞之事，勿令開動。「地氣沮洩，是謂發天地之房」者，約束有司，若其不固汝所閉之事，令地沮洩，謂洩漏地之陽氣，是發徹天地之房。房是人次捨之處擁蔽，於此之時，天地亦擁蔽萬物，不使宣露，與房舍相似，令地氣洩漏，是開發天地之房也。如此，則諸蟄則死，人必疾疫。非但蟄死人疾，「又隨以喪」者，國有大喪，隨逐其後。「命之曰暢月」者，告有司云：所以須閉藏，以其命此月曰暢月。暢，充也。言名此月為充實之月，當使萬物充實不發動故也。皇氏云：「又隨以喪者，謂逃亡，人為疾疫皆逃亡，故云又隨以喪。」
		</region>
	</paragraph>
	<paragraph index="338">
		<region typus="original" subtype="" id="4210" explains="">
是月也，命奄尹申宮令，審門閭，謹房室，必重閉。
		</region>
		<region typus="comment" subtype="注" id="4211" explains="4210">
○注：奄尹，主領奄豎之官也。於周則為內宰，掌治王之內政、宮令。幾出入及開閉之屬。重閉，外內閉也。○音義：重，直龍反，注同。
		</region>
		<region typus="original" subtype="" id="4212" explains="">
省婦事，毋得淫。雖有貴戚近習，毋有不禁。
		</region>
		<region typus="comment" subtype="注" id="4213" explains="4212">
○注：省婦事，所以靜陰類也。淫謂女功奢偽怪好物也。貴戚，謂姑、姊妹之屬。近習，天子所親幸者。○音義：省，所景反，注同。
		</region>
	</paragraph>
	<paragraph index="339">
		<region typus="comment" subtype="疏" id="4214" explains="4210,4211,4212,4213">
疏「命奄」至「不禁」。○正義曰：「命奄尹」者，尹謂正也。謂命奄官正長，申重之政令，常察門閭之事，謹慎房室之處。「必重閉」者，謂門閭房室，必外內重閉。遠者謂之門閭，近者謂之房室，皆有外內，門戶必重疊閉之。此月陰氣既靜，故減省婦人之事，順陰類也。婦人須事者，務所質素，無得過為淫巧。其所禁婦人，無限貴戚姑姊妹之徒，及王親近愛習嬖寵之類，無有不禁，言禁之無得淫巧也。○注「於周」至「之屬」。○正義曰：此奄尹，奄官之尹，於周則內宰，俱是主領奄官，身非奄人，故云於周為內宰，內宰非奄也。云「掌治王之內政」者，皆解經「中申宮」令也，宮令則內政也。云「譏出入及開閉之屬」者，解經「審門閭，謹房室」也。
		</region>
	</paragraph>
	<paragraph index="340">
		<region typus="original" subtype="" id="4215" explains="">
乃命大酋，秫稻必齊，麴蘖必時，湛熾必絜，水泉必香，陶器必良，火齊必得。兼用六物，大酋監之，毋有差貸。
		</region>
		<region typus="comment" subtype="注" id="4216" explains="4215">
○注：酒熟曰酋。大酋者，酒官之長也，於周則為酒人。秫稻必齊，謂孰成也。湛，漬也。熾，炊也。火齊，腥孰之調也。物猶事也。差貸，謂失誤，有善有惡也。古者獲稻而漬米麴，至春而為酒。《詩》云：「十月獲稻，為此春酒，以介眉壽。」○音義：酋，子由反，又在由反。秫音述。麴，丘六反。孽，魚列反。湛，於廉反。熾，尺志反。齊，才計反，注「火齊」同。監，古銜反。貸音二，又他得反，注同。長，丁丈反。獲，戶郭反。
		</region>
	</paragraph>
	<paragraph index="341">
		<region typus="comment" subtype="疏" id="4217" explains="4215,4216">
疏「乃命」至「差貸」。○釋義曰：大酋者，酒官之長，於此之時，始為春酒，先須治擇秫稻，故云「秫稻必齊」。齊得成孰，又須以時料理麴□，故云「必時」。「湛熾必絜」者，湛，漬也。熾，炊也。謂炊漬米麴之時，必須清絜。「水泉必香，陶器必良」者，謂所用水泉必須香美，所盛陶器必須良善。「火齊必得」者，謂炊米和酒之時，用火齊，生孰必得中也。「兼用六物」者，秫稻一，麴□二，湛熾三，水泉四，陶器五，火齊六也。物，事也，謂作酒之人，用此六事作酒，大酋監督之，無使有參差貸變，使酒誤其善惡。○注「酒孰」至「眉壽」。○正義曰：酒孰曰酋，然則酋者，酒孰之名也。云「於周則為酒人」者，《周禮．酒正》引此大酋為酒正也。此注大酋為酒人，不同者，以酒正掌作酒法，或及酒材之事，故引大酋證之。其實酒正「掌酒之政令」，及酒出入之事，不親監作，此大酋監作，故為酒人也，以酒人監作酒故也。云「古者獲稻，而漬米麴，至春事而為酒」者，證此十一月命大酋作酒之事。以十月獲稻，於此月漬米麴，至春而為酒者，謂春成也，非春始釀，故《毛詩傳》云：「春酒凍醪。」又注《酒正》云：「清酒，今中山冬釀接夏而成。」是於仲冬季冬以釀也。引《詩》者，《豳風．七月》之詩，以證獲稻作酒之事。
		</region>
	</paragraph>
	<paragraph index="342">
		<region typus="original" subtype="" id="4218" explains="">
天子命有司祈祀四海、大川、名源、淵澤、井泉。
		</region>
		<region typus="comment" subtype="注" id="4219" explains="4218">
○注：順其德盛之時祭之也。今《月令》「淵」為「深」。
		</region>
	</paragraph>
	<paragraph index="343">
		<region typus="original" subtype="" id="4220" explains="">
是月也，農有不收藏積聚者，馬牛畜獸有放佚者，取之不詰。
		</region>
		<region typus="comment" subtype="注" id="4221" explains="4220">
○注：此收斂尤急之時，人有取者不罪，所以警懼其主也。《王居明堂禮》曰：「孟冬之月，命農畢積聚，系收牛馬。」○音義：畜，許六反。詰，起吉反。
		</region>
	</paragraph>
	<paragraph index="344">
		<region typus="comment" subtype="疏" id="4222" explains="4220,4221">
疏注「明堂」至「牛馬」。○正義曰：引之者，證若不積聚收牛馬，他人取之不詰。俗本作「牧」，定本作「收」。
		</region>
	</paragraph>
	<paragraph index="345">
		<region typus="original" subtype="" id="4223" explains="">
山林藪澤，有能取蔬食田獵禽獸者，野虞教道之。其有相侵奪者，罪之不赦。
		</region>
		<region typus="comment" subtype="注" id="4224" explains="4223">
○注：務收斂野物也。大澤曰藪，草木之實為蔬食。○音義：藪，素口反。道音導。
		</region>
	</paragraph>
	<paragraph index="346">
		<region typus="comment" subtype="疏" id="4225" explains="4223,4224">
疏注「大澤」至「蔬食」。○正義曰：按鄭注《周禮》：「水鍾曰澤，水希曰藪。」今言「大澤曰藪」者，以有水之處謂之澤，旁無水之處謂之藪。「草木之實為蔬食」者，《爾雅》云：「蔬不孰為饉。」蔬謂菜蔬，以其粗蔬，經言蔬食，故為草木實也。山林蔬食，榛栗之屬。藪澤蔬食，菱芡之屬。
		</region>
	</paragraph>
	<paragraph index="347">
		<region typus="original" subtype="" id="4226" explains="">
是月也，日短至，陰陽爭，諸生蕩。
		</region>
		<region typus="comment" subtype="注" id="4227" explains="4226">
○注：爭者，陰方盛，陽欲起也。蕩，謂物動萌牙也。○音義：爭，爭鬥之爭，注同。
		</region>
		<region typus="original" subtype="" id="4228" explains="">
君子齊戒，處必掩身，身欲寧，去聲色，禁耆慾，安形性，事欲靜，以待陰陽之所定。
		</region>
		<region typus="comment" subtype="注" id="4229" explains="4228">
○注：寧，安也。聲謂樂也。《易》及《樂》、《春秋》說云「冬至，人主與群臣從八能之士作樂五日」，此言「去聲色」，又相反。○音義：去，起呂反，注及下同。耆，市志反。從，子用反。
		</region>
	</paragraph>
	<paragraph index="348">
		<region typus="comment" subtype="疏" id="4230" explains="4226,4227,4228,4229">
疏注「易及」至「相違」。○正義曰：此《易．通卦驗》文，及《樂緯》、《春秋緯》，其語同也。其八能之士，以具在仲夏疏文。「又相違」者，以夏巳違，今此復違，故言又也。
		</region>
	</paragraph>
	<paragraph index="349">
		<region typus="original" subtype="" id="4231" explains="">
芸始生，荔挺出，蚯蚓結，麋角解，水泉動。
		</region>
		<region typus="comment" subtype="注" id="4232" explains="4231">
○注：又記時候也。芸，香草也。荔挺，馬也。水泉動，潤上行。○音義：芸音云。荔，力計反。挺，大頂反。麋，亡悲反。解音蟹。，戶介反。上，時丈反。
		</region>
	</paragraph>
	<paragraph index="350">
		<region typus="comment" subtype="疏" id="4233" explains="4231,4232">
疏「芸始」至「泉動」。○正義曰：「芸始生，荔挺出」者，皇氏云「以其俱香草，故應陽氣而出」。而「蚯蚓結」者，蔡云「結猶屈也。蚯蚓在穴，屈首下向，陽氣氣動則宛而上首，故其結而屈也」。「麋角解」者，說者多家，皆無明據，熊氏云「鹿是山獸，夏至得陰氣而解。角麋是澤獸，故冬至得陽氣而解角」。今以麋為陰獸，情淫而游澤，冬至陰方退故解角，從陰退之象。鹿是陽獸，情淫而遊山，夏至得陰而解角，從陽退之象。既無明據，故略論焉。若節氣早，則麋角十一月解，故《夏小正》云「十一月麋角隕墜」是也。若節氣晚，則十二月麋角解，故《小正》云「十二月隕麋角」。
		</region>
	</paragraph>
	<paragraph index="351">
		<region typus="original" subtype="" id="4234" explains="">
日短至，則伐木，取竹箭。
		</region>
		<region typus="comment" subtype="注" id="4235" explains="4234">
○注：此其堅成之極時。
		</region>
	</paragraph>
	<paragraph index="352">
		<region typus="original" subtype="" id="4236" explains="">
是月也，可以罷官之無事，去器之無用者。
		</region>
		<region typus="comment" subtype="注" id="4237" explains="4236">
○注：謂先時權所建作者也。天地閉藏而萬物休，可以去之。
		</region>
		<region typus="original" subtype="" id="4238" explains="">
塗闕廷門閭，築囹圄，此以助天地之閉藏也。
		</region>
		<region typus="comment" subtype="注" id="4239" explains="4238">
○注：順時氣也。
		</region>
	</paragraph>
	<paragraph index="353">
		<region typus="original" subtype="" id="4240" explains="">
仲冬行夏令，則其國乃旱，
		</region>
		<region typus="comment" subtype="注" id="4241" explains="4240">
○注：午之氣乘之也。
		</region>
		<region typus="original" subtype="" id="4242" explains="">
氛霧冥冥，
		</region>
		<region typus="comment" subtype="注" id="4243" explains="4242">
○注：霜露之氣，散相亂也。○音義：氛，芳雲反。
		</region>
		<region typus="original" subtype="" id="4244" explains="">
雷乃發聲。
		</region>
		<region typus="comment" subtype="注" id="4245" explains="4244">
○注：震氣動也。午屬震。
		</region>
	</paragraph>
	<paragraph index="354">
		<region typus="comment" subtype="疏" id="4246" explains="4240,4241,4242,4243,4244,4245">
疏「其國」至「發聲」。○正義曰：「其國乃旱，氛霧冥冥，雷乃發聲」，皆天災也。
		</region>
	</paragraph>
	<paragraph index="355">
		<region typus="original" subtype="" id="4247" explains="">
行秋令，則天時雨汁，瓜瓠不成。
		</region>
		<region typus="comment" subtype="注" id="4248" explains="4247">
○注：酉之氣乘之也，酉宿直昴畢，畢好雨。雨汁者，水雪雜下也。子宿直虛危，虛危內有瓜瓠。○音義：雨汁，於付反；下音執，注同。瓠，戶故反。好，呼報反。
		</region>
		<region typus="original" subtype="" id="4249" explains="">
國有大兵。
		</region>
		<region typus="comment" subtype="注" id="4250" explains="4249">
○注：兵亦金之氣。
		</region>
	</paragraph>
	<paragraph index="356">
		<region typus="comment" subtype="疏" id="4251" explains="4247,4248,4249,4250">
疏「天時」至「大兵」。○正義曰：「天時雨汁」，天災也。「瓜瓠不成」，地災也。「國有大兵」，人災也。○注「虛危內有瓜瓠」。○正義曰：按《天文志》：「瓜瓠四星在危東。」
		</region>
	</paragraph>
	<paragraph index="357">
		<region typus="original" subtype="" id="4252" explains="">
行春令，則蝗蟲為敗，
		</region>
		<region typus="comment" subtype="注" id="4253" explains="4252">
○注：當蟄者出，卯之氣乘之也。
		</region>
		<region typus="original" subtype="" id="4254" explains="">
水泉咸竭，
		</region>
		<region typus="comment" subtype="注" id="4255" explains="4254">
○注：大火為旱。
		</region>
		<region typus="original" subtype="" id="4256" explains="">
民多疥癘。
		</region>
		<region typus="comment" subtype="注" id="4257" explains="4256">
○注：疥癘之病，孚甲之象。○音義：疥音介。
		</region>
	</paragraph>
	<paragraph index="358">
		<region typus="comment" subtype="疏" id="4258" explains="4252,4253,4254,4255,4256,4257">
疏「蝗蟲」至「疥癘」。○正義曰：「蟲蝗為敗，水泉咸竭」，地災也。「民多疥癘」，人災也。
		</region>
	</paragraph>
	<paragraph index="359">
		<region typus="original" subtype="" id="4259" explains="">
季冬之月，日在婺女，昏婁中，旦氐中。
		</region>
		<region typus="comment" subtype="注" id="4260" explains="4259">
○注：季冬者，日月會於玄枵，而斗建丑之辰也。○音義：婺，無付反。婁，力候反。氐，丁兮反，又音丁計反。枵，許驕反。
		</region>
	</paragraph>
	<paragraph index="360">
		<region typus="comment" subtype="疏" id="4261" explains="4259,4260">
疏「季冬」至「氐中」。○正義曰：按《律歷志》：「季冬初，日在婺女八度。」《三統歷》：「小寒，日在婺女八度，昏婁十一度中，去日八十四度，旦氐十二度中。大寒，日在危初度，昏昴二度中，去日八十度，旦心五度中。」《元嘉歷》：「日在牛三度，昏奎十五度中，晝漏四十五刻六分，旦亢九度中。大寒，日在女十度，昏胃四度中，晝漏四十六刻七分，旦氐十三度中。」
		</region>
	</paragraph>
	<paragraph index="361">
		<region typus="original" subtype="" id="4262" explains="">
其日壬癸。其帝顓頊，其神玄冥。其蟲介。其音羽，律中大呂。其數六。其味鹹，其臭朽。其祀行，祭先腎。
		</region>
		<region typus="comment" subtype="注" id="4263" explains="4262">
○注：大呂者，蕤賓之所生也。三分益一，律長八寸二百四十三分寸之百四。季冬氣至，則大呂之律應。《周語》曰：「大呂助陽宣物。」
		</region>
	</paragraph>
	<paragraph index="362">
		<region typus="comment" subtype="疏" id="4264" explains="4262,4263">
疏注「大呂」至「宣物」。正義曰：按蕤賓長六寸八十一分寸之二十六，上生大呂，三分益一，三寸益一寸，六寸益二寸，故為八寸。其八十一分寸之二十六，各三分之，則為七十八分，三分益一，更益一個二十六，則為一百四，故云「律長八寸二百四十三分寸之一百四」也。引「《周語》『大呂助陽宣物』」者，證大呂之義也。按《律歷志》云：「大呂，呂，旅也。」言陰大旅助黃鐘宣氣而聚物。
		</region>
	</paragraph>
	<paragraph index="363">
		<region typus="original" subtype="" id="4265" explains="">
雁北鄉，鵲始巢，雉雊，雞乳。
		</region>
		<region typus="comment" subtype="注" id="4266" explains="4265">
○注：皆記時候也。雊，雉鳴也。《詩》云：「雉之朝雊，尚求其雌。」○音義：鄉音向。雊，音豆反。乳，如住反。
		</region>
	</paragraph>
	<paragraph index="364">
		<region typus="comment" subtype="疏" id="4267" explains="4265,4266">
疏「雁北」至「雞乳」。○正義曰：雁北鄉有早有晚，早者則此月北鄉，晚者二月乃北鄉，故《易》說云：「二月驚蟄，候雁北鄉。」「鵲始巢」者，此據晚者，若早者十一月始巢，故《詩緯．推度災》云「復之日鵲始巢」是也。「雉雊雞乳」者，《易．通卦驗》云「雉雊雞乳，在立春節」，與此同，以立春在此月也。《通卦驗》又云：「小寒虎始交，豺祭獸。」此季冬不言者，文不具也。若節氣晚則季冬虎交，若節氣早則在仲冬，故仲冬虎始交。按《月令》「九月豺祭獸」，《通卦驗》「季冬豺祭獸」者，熊氏云「再祭也」。一曰《易》說誤也，無此文。
		</region>
	</paragraph>
	<paragraph index="365">
		<region typus="original" subtype="" id="4268" explains="">
天子居玄堂右个，乘玄路，駕鐵驪，載玄旂，衣黑衣，服玄玉，食黍與彘，其器閎以奄。
		</region>
		<region typus="comment" subtype="注" id="4269" explains="4268">
○注：玄堂右個，北堂東偏。
		</region>
	</paragraph>
	<paragraph index="366">
		<region typus="original" subtype="" id="4270" explains="">
命有司大難，旁磔，出土牛，以送寒氣。
		</region>
		<region typus="comment" subtype="注" id="4271" explains="4270">
○注：此難，儺陰氣也。難陰始於此者，陰氣右行，此月之中，日曆虛危，虛危有墳墓四司之氣，為厲鬼將隨強陰出害人也。旁磔於四方之門。磔，禳也。出猶作也。作土牛者，丑為牛，牛可牽止也。送猶畢也。○音義：難，乃多反，下注同。磔，竹百反。為厲，於偽反。
		</region>
	</paragraph>
	<paragraph index="367">
		<region typus="comment" subtype="疏" id="4272" explains="4270,4271">
疏「命有」至「寒氣」。○正義曰：此月之時，命有司之官，大為難祭，令難去陰氣，言大者，以季春唯國家之難，仲秋唯天子之難，此則下及庶人，故云「大難」。「旁磔」者，旁謂四方之門，皆披磔其牲，以禳除陰氣。「出土牛，以送寒氣」者，出猶作也。此時強陰既盛，年歲巳終，陰若不去凶邪，恐來歲更為人害，其時月建丑，又土能克水，持水之陰氣，故特作土牛，以畢送寒氣也。○注「此月」至「畢也」。○正義曰：「此月之中」者，中猶內也，謂此月之內也。皇氏以為此月中氣，非也。云「日曆虛危，虛危有墳墓四司之氣」者，熊氏引《石氏星經》云：「司命二星，在虛北。司祿二星，在司命北。司危二星，在司祿北。司中二星，在司危北。」史遷云：「四司，鬼官之長。」又云：「墳墓四星，在危東南。」是危虛有墳墓四司之氣也。皇氏以為北方蓋藏，故為墳墓；北方歲終，以司主四時，故云四司。其義皆非也。皇氏又云：「以季春國難，下及於民。」以此季冬大難，為不及民也。然皇氏解《禮》，違鄭解義也。今鄭注《論語》「鄉人難」云：「十二月命方相氏，索室中驅疫鬼。」鄭既分明云十二月鄉人難，而皇氏解季冬難，云不及鄉人，不知何意如此？云「送猶畢者，此時寒實未畢，而言畢者，但意欲全畢耳。
		</region>
	</paragraph>
	<paragraph index="368">
		<region typus="original" subtype="" id="4273" explains="">
征鳥厲疾。
		</region>
		<region typus="comment" subtype="注" id="4274" explains="4273">
○注：殺氣當極也。征鳥，題肩也。齊人謂之擊征，或名曰鷹，仲春化為鳩。○音義：題，本兮反。
		</region>
	</paragraph>
	<paragraph index="369">
		<region typus="comment" subtype="疏" id="4275" explains="4273,4274">
疏「征鳥厲疾」。○正義曰：亦命有司辭也。征鳥，謂鷹隼之屬也，謂為征鳥如征。厲，嚴猛。疾，捷速也。時殺氣盛極，故鷹隼之屬取鳥捷疾嚴猛也。蔡云「太陰殺氣將盡，故猛疾與時競也」。○注「殺氣」至「為鳩」。○正義曰：按《釋鳥》云：「鷹，鶆鳩。」某氏云：「鶆鳩，□鳩。」《月令》云：「鷹化為鳩。」《左傳》曰：「爽鳩氏，司寇也。」郭景純云：「鶆當為□。」即□鳩也。此征鳥者，則□鳩之謂也。
		</region>
	</paragraph>
	<paragraph index="370">
		<region typus="original" subtype="" id="4276" explains="">
乃畢山川之祀，及帝之大臣，天之神祇。
		</region>
		<region typus="comment" subtype="注" id="4277" explains="4276">
○注：四時之功成於冬，孟月祭其宗，至此可以祭其佐也。帝之大臣，句芒之屬。天之神祇，司中、司命、風師、雨師。○音義：祗音祁。
		</region>
	</paragraph>
	<paragraph index="371">
		<region typus="comment" subtype="疏" id="4278" explains="4276,4277">
疏注「四時」至「雨師」。○正義曰：按上孟冬「祈來年於天宗，大割祠於公社，臘先祖五祀」，是謂蠟祭，則百神皆祭，則一變而致羽物山林之祗，再變而致鱗物川澤之祗，是蠟祭並祭山川也，是岳瀆及眾山川也。孟冬不見者，文不具。孟冬祭岳瀆，因及眾山川，至此又更祭眾山川，山川少於岳瀆，是孟月祭其宗，此月祭其佐。前孟冬是祭先嗇神農，並祭五帝，但孟月其文不具，則五帝為宗，大臣句芒等為佐，是孟月祭其宗，此月祭其佐也。孟冬祭司中等，是孟月祭宗，此月祭佐，則天神人鬼山川等，皆有宗有佐也。故鄭先云孟月祭宗，至此祭佐，後解帝之大臣，天神地祗。若然，山川卑於帝之大臣，在先言，故以為尊卑之序，無義例也。熊氏云「孟冬祭宗，至此祭佐，唯天」，恐非也。
		</region>
	</paragraph>
	<paragraph index="372">
		<region typus="original" subtype="" id="4279" explains="">
是月也，命漁師始漁。天子親往，乃嘗魚，先薦寢廟。
		</region>
		<region typus="comment" subtype="注" id="4280" explains="4279">
○注：天子必親往視漁。明漁非常事，重之也。此時魚絜美。
		</region>
	</paragraph>
	<paragraph index="373">
		<region typus="comment" subtype="疏" id="4281" explains="4279,4280">
疏注「天子」至「絜美」。○正義曰：按仲秋「以犬嘗麻」，季秋「以犬嘗稻」，皆不云天子親往。今此「天子親往」，特云「嘗魚」，故云「明漁非常事，重之也」。以四時薦新，是其常事，魚則非常祭之物，故云「重之也」。
		</region>
	</paragraph>
	<paragraph index="374">
		<region typus="original" subtype="" id="4282" explains="">
冰方盛，水澤腹堅，命取冰。
		</region>
		<region typus="comment" subtype="注" id="4283" explains="4282">
○注：腹，厚也。此月日在北陸，冰堅厚之時也。北陸，謂虛也。今《月令》無「堅」。○音義：腹，本又作復，又方服反。
		</region>
	</paragraph>
	<paragraph index="375">
		<region typus="comment" subtype="疏" id="4284" explains="4282,4283">
疏「冰方」至「取冰」。○正義曰：言此月冰既方盛，於時極寒，冰實至盛，而云方盛者，此謂月半以前，小寒之節，冰猶未盛，故云方也。至於月半以後，大寒乃盛，水澤腹堅者，腹，厚也。謂水濕潤澤，厚實堅固。冰既堅固，故命取冰。○注「腹厚」至「無堅」。正義曰：腹者，形體腹長，故為厚也。云「此月日在北陸」者，當此月之時，日在玄枵之次，其星當女虛危也。陸，道也。言女虛危，是北方七宿之道，故《釋天》云：「北陸，虛也。」舉中央星以言之。
		</region>
	</paragraph>
	<paragraph index="376">
		<region typus="original" subtype="" id="4285" explains="">
冰以入，令告民，出五種。
		</region>
		<region typus="comment" subtype="注" id="4286" explains="4285">
○注：冰既入，而令田官告民，出五種，明大寒氣過，農事將起也。○音義：種，章勇反，注同。
		</region>
		<region typus="original" subtype="" id="4287" explains="">
命農計耦耕事，脩耒耜，具田器。
		</region>
		<region typus="comment" subtype="注" id="4288" explains="4287">
○注：耜者，耒之金也，廣五寸。田器，鎡錤之屬。○音義：鎡音茲。錤音基。
		</region>
	</paragraph>
	<paragraph index="377">
		<region typus="comment" subtype="疏" id="4289" explains="4285,4286,4287,4288">
疏「冰以」至「五種」。○正義曰：冰以藏入之後，大寒以過，暖氣方來，故令此典農之官，出五種之物，以擬種之。○注「耜者」至「之屬」。○正義曰：耒者以木為之，長六尺六寸，庛長尺有一寸，中央直者三尺有三寸，勾者二尺有二寸。底謂耒下向，前曲接耜者頭而著耜。耜，金鐵為之，故云「耜者，耒之金」。云「田器，鎡錤之屬」者，何胤云：「鎡，今之鋤類。」《孟子》云：「齊人曰：雖有鎡錤，不如待時。」云「之屬」者，以田器非一也。
		</region>
	</paragraph>
	<paragraph index="378">
		<region typus="original" subtype="" id="4290" explains="">
命樂師大合吹而罷。
		</region>
		<region typus="comment" subtype="注" id="4291" explains="4290">
○注：歲將終，與族人大飲，作樂於大寢，以綴恩也。言罷者，此用禮樂於族人最盛，後年若時乃復然也。凡用樂必有禮，用禮則有不用樂者。《王居明堂禮》：「季冬命國為酒，以合三族，君子說，小人樂。」○音義：合，古答反。吹，昌睡反。罷如字，又音皮。復，扶又反。子說音悅。人樂音洛。
		</region>
	</paragraph>
	<paragraph index="379">
		<region typus="comment" subtype="疏" id="4292" explains="4290,4291">
疏「命樂」至「而罷」。○正義曰：於此歲終，必族人燕飲，樂師之官，大合諸樂管籥之吹，以綴恩慈之心，而遂休罷，至來年季冬，乃更為之。○注「歲將」至「人樂」。○正義曰：「與族人大飲」者，以《王居明堂禮》云「季冬命國為酒，以合三族」，故知與族人飲也。云「作樂於大寢」者，以其命樂師合吹，故知作樂也。大寢則路寢也，與宗人圖事之處。既飲族人，故知於大寢。云「以綴恩」者，綴謂連綴，恩謂恩親。《大傳》云：「系之以姓而弗別，綴之以食而弗殊。」云「罷者，此用禮樂於族人最盛，後年若時乃復然」者，謂後年季冬，乃復如此作樂，以一年頓停，故云罷。云「凡用樂必有禮，而用禮則有不用樂」者，以大合吹必當有禮，與族人燕飲。今唯云命樂師作樂，故云「用樂必有禮」，而食嘗無樂，故云「禮有不用樂」也。引《明堂禮》以合三族者，三族，父、子及身，則《小記》云「親親以三為五，以五為九」是也。「君子說」，謂卿大夫士。「小人樂」，謂凡庶也。
		</region>
	</paragraph>
	<paragraph index="380">
		<region typus="original" subtype="" id="4293" explains="">
乃命四監收秩薪柴，以共郊廟及百祀之薪燎。
		</region>
		<region typus="comment" subtype="注" id="4294" explains="4293">
○注：四監，主山林川澤之官也。大者可析謂之薪，小者合束謂之柴，薪施炊爨，柴以給燎，《春秋傳》曰：「其父析薪。」今《月令》無「及百祀之薪橑」。○音義：共音恭，下文「以共」皆同。燎，力召反。析，思歷反，下同。爨，七亂反。
		</region>
	</paragraph>
	<paragraph index="381">
		<region typus="comment" subtype="疏" id="4295" explains="4293,4294">
疏注「四監」至「薪燎」。正義曰：以薪柴出於山林川澤，故四監為山林川澤之官也。「薪施炊爨，柴以給燎」者，以薪柴並文，故知各有所用。上云「薪柴」，下云「薪燎」。故知「柴以給燎」。引「《春秋傳》曰其父析薪」者，此昭七年《左傳》辭也，「其父析薪，其子弗克負荷」，引之者，證薪是粗大可析之物。云「今《月令》無及百祀之薪燎」者，謂無此句之文也。
		</region>
	</paragraph>
	<paragraph index="382">
		<region typus="original" subtype="" id="4296" explains="">
是月也，日窮於次。月窮於紀，星回於天，數將幾終。
		</region>
		<region typus="comment" subtype="注" id="4297" explains="4296">
○注：言日月星辰運行，於此月皆周匝於故處也。次，捨也。紀，會也。○音義：幾音祈，又音機。處，昌慮反。
		</region>
	</paragraph>
	<paragraph index="383">
		<region typus="comment" subtype="疏" id="4298" explains="4296,4297">
疏「日窮」至「幾終」。○正義曰：「日窮於次」者，謂去年季冬「日次於玄枵」，從此以來，每月移次他辰，至此月窮盡，還次玄枵，故云「日窮於次」。「月窮於紀」者，紀猶會也。去年季冬月與日相會於玄枵，自此以來，月與日相會在於他辰，至此月窮盡，還復會於玄枵，故云「月窮於紀」。「星回於天」者，謂二十八宿隨天而行，每日雖周天一匝，早晚不同，至於此月，復其故處，與去年季冬早晚相似，故云「星回於天」。「數將幾終」者，幾，近也。以去年季冬，至今年季冬二百五十四日，未滿三百六十五日，未得正終，唯近於終，故云「數將幾終」。
		</region>
	</paragraph>
	<paragraph index="384">
		<region typus="original" subtype="" id="4299" explains="">
歲且更始，專而農民，毋有所使。
		</region>
		<region typus="comment" subtype="注" id="4300" explains="4299">
○注：而猶女也。言專一女農民之心，令之豫有志於耕稼之事，不可徭役。徭役之，則志散失業也。○音義：女音汝。令，力呈反。
		</region>
	</paragraph>
	<paragraph index="385">
		<region typus="comment" subtype="疏" id="4301" explains="4299,4300">
疏「歲且」至「所使」。○正義曰：此脩《月令》之人，為國家戒令之法。此月既終，歲且更始。而，女也。言在上專一女農之事，無得興起造作，有所使役也。此是制禮者總為約戒之辭。此《月令》之內，不云乃命某官之屬者，皆是禮家總禁也。他皆仿此。
		</region>
	</paragraph>
	<paragraph index="386">
		<region typus="original" subtype="" id="4302" explains="">
天子乃與公、卿、大夫共飭國典，論時令，以待來歲之宜。
		</region>
		<region typus="comment" subtype="注" id="4303" explains="4302">
○注：飭國典者，和六典之法也。《周禮》以正月為之，建寅而縣之。今用此月，則所因於夏殷也。○音義：縣音玄。
		</region>
	</paragraph>
	<paragraph index="387">
		<region typus="comment" subtype="疏" id="4304" explains="4302,4303">
疏注「飭國」至「殷也」。○正義曰：經云「共飭國典」，調和飭正之，故云「和六典之法」。「六典」者，則治典、教典、禮典、政典、刑典、事典是也。云「《周禮》以正月為之，建寅而縣之」者，按《大宰職》云「正月之吉始和布治」，《小宰》云「正歲而觀治象之法」是也。云「今月此月，則所因於夏殷」者，不用周法，故知因於夏殷，以王者損益，不出三代故也。
		</region>
	</paragraph>
	<paragraph index="388">
		<region typus="original" subtype="" id="4305" explains="">
乃命太史次諸侯之列，賦之犧牲，以共皇天、上帝、社稷之饗。
		</region>
		<region typus="comment" subtype="注" id="4306" explains="4305">
○注：此所與諸侯共者也。列國有大小也。賦之犧牲，大者出多，小者出少。饗，獻也。
		</region>
	</paragraph>
	<paragraph index="389">
		<region typus="comment" subtype="疏" id="4307" explains="4305,4306">
疏「乃命」至「之饗」。○正義曰：此至「之饗」，皆命大史也。列，次也。來歲方祭，祀須犧牲，犧牲出諸侯之國，國有大小，故命大史書列之，以共賦也。諸侯同王南面，專王之土，故命之出牲，以與王共事天地也。既漫言諸侯，則異姓同姓俱然也。「賦之犧牲」者，賦稅出也，次之隨國大小而出之也。「以共皇天」者，賦牲所共也。「皇天」，天皇大帝也。「上帝」者，靈威仰五帝也。「社稷」者，王之社稷也。諸侯乃自有社稷，而始封亦割王社土與之，故賦牲共王社稷也。享，獻也。出牲以共獻於上帝諸神也。
		</region>
	</paragraph>
	<paragraph index="390">
		<region typus="original" subtype="" id="4308" explains="">
乃命同姓之邦，共寢廟之芻豢。
		</region>
		<region typus="comment" subtype="注" id="4309" explains="4308">
○注：此所以與同姓共也。芻豢，猶犧牲。
		</region>
	</paragraph>
	<paragraph index="391">
		<region typus="comment" subtype="疏" id="4310" explains="4308,4309">
疏「乃命」至「芻豢」。○正義曰：芻豢猶犧牲也。皇天社稷，與天下共之，故通賦天下國家也。寢廟先王，與同姓國共之，故別又命同姓國共之也。言芻乃是牛羊，而又云豢，則是犬豕也。天地不用犬豕，社稷大牢乃有豕而不用犬，故沒其芻豢，而徒云天地犧牲也。宗廟備六牲，故云「芻豢」也。
		</region>
	</paragraph>
	<paragraph index="392">
		<region typus="original" subtype="" id="4311" explains="">
命宰，歷卿大夫至於庶民，土田之數，而賦犧牲，以共山林名川之祀。
		</region>
		<region typus="comment" subtype="注" id="4312" explains="4311">
○注：此所與卿、大夫、庶民共者也。歷猶次也。卿大夫采地亦有大小，其非采地，以其邑之民多少賦之。
		</region>
	</paragraph>
	<paragraph index="393">
		<region typus="comment" subtype="疏" id="4313" explains="4311,4312">
疏「命宰」至「之祀」。○正義曰：宰，小宰也。歷亦次也。卿大夫，謂畿內有采地者，歲終又小宰列次畿內之地大小，並至於庶民受田，准土田多少之數，賦之犧牲，以共山林名川之祀。不云士者，上舉卿大夫，下舉庶民，則士在其中，省文耳。注云「此所與卿大夫庶人共之」，則各賦稅之，卿大夫出其采地賦稅，無采地出其邑之賦稅，庶人無邑，出其賦稅以與邑宰，邑宰以共上，是庶人亦出賦也。故下云「凡在天下九州之人，無不咸獻其力」是也。
		</region>
	</paragraph>
	<paragraph index="394">
		<region typus="original" subtype="" id="4314" explains="">
凡在天下九州之民者，無不咸獻其力，以共皇天、上帝、社稷、寢廟、山林、名川之祀。
		</region>
		<region typus="comment" subtype="注" id="4315" explains="4314">
○注：民非神之福不生，雖有其邦國采地，此賦要由民出。
		</region>
	</paragraph>
	<paragraph index="395">
		<region typus="comment" subtype="疏" id="4316" explains="4314,4315">
疏注「民非」至「民出」。○正義曰：「雖有其邦國采地，此賦要由民出」者，有邦國，諸侯；有采地，謂卿大夫，賦稅所來，皆由民出。必由民者，以經中云「天下九州之民」，不云諸侯卿大夫，獨云民，故鄭云此也。
		</region>
	</paragraph>
	<paragraph index="396">
		<region typus="original" subtype="" id="4317" explains="">
季冬行秋令，則白露蚤降，介蟲為妖，
		</region>
		<region typus="comment" subtype="注" id="4318" explains="4317">
○注：戌之氣乘之也。九月初尚有白露，月中乃為霜。丑為鱉蟹。
		</region>
		<region typus="original" subtype="" id="4319" explains="">
四鄙入保。
		</region>
		<region typus="comment" subtype="注" id="4320" explains="4319">
○注：畏兵辟寒象。○音義：辟，毗異反。
		</region>
	</paragraph>
	<paragraph index="397">
		<region typus="comment" subtype="疏" id="4321" explains="4317,4318,4319,4320">
疏「白露」至「入保」。○正義曰：「白露早降」，天災。「介蟲為妖」，地災。「四鄙入保」，人災。○注「丑為鱉蟹」。○正義曰：按陰陽式法，丑魚鱉蟹。季冬建丑，而行秋令，丑氣失，故云「介蟲為妖」。
		</region>
	</paragraph>
	<paragraph index="398">
		<region typus="original" subtype="" id="4322" explains="">
行春令，則胎夭多傷，
		</region>
		<region typus="comment" subtype="注" id="4323" explains="4322">
○注：辰之氣乘之也。天，少長也。此月物甫萌牙，季春乃句者畢出，萌者盡達。胎夭多傷者，生氣早至，不充其性。○音義：胎，吐來反。夭，烏老反，注同。少長，上詩召反，下丁丈反。句，古侯反。
		</region>
		<region typus="original" subtype="" id="4324" explains="">
國多固疾，
		</region>
		<region typus="comment" subtype="注" id="4325" explains="4324">
○注：生不充性，有久疾也。
		</region>
		<region typus="original" subtype="" id="4326" explains="">
命之曰逆。
		</region>
		<region typus="comment" subtype="注" id="4327" explains="4326">
○注：眾害莫大於此。
		</region>
	</paragraph>
	<paragraph index="399">
		<region typus="comment" subtype="疏" id="4328" explains="4322,4323,4324,4325,4326,4327">
疏「胎夭」至「曰逆」。正義曰：「胎夭多傷，國多固疾，命之曰逆」，皆人災也。○注「辰之」至「其性」。○正義曰：云「此月物甫萌牙，季春乃句者畢出，萌者盡達」者，甫，始也。此十二月萌者始牙，至三月乃出達地上也。云「胎夭多傷者，生氣蚤至，不充其性」者，三月之氣在十二月內至，故胎萌而暴長出，既性不得充滿，所以多傷也。○注「眾害莫大於此」。正義曰：以胎夭既傷，國多固疾，眾種之害，莫大於此，故經云「命之曰逆」。命猶名也。言名此曰特逆之事，謂惡之甚也。
		</region>
	</paragraph>
	<paragraph index="400">
		<region typus="original" subtype="" id="4329" explains="">
行夏令，則水潦敗國，時雪不降，冰凍消釋。
		</region>
		<region typus="comment" subtype="注" id="4330" explains="4329">
○注：未之氣乘之也。季夏大雨時行。○音義：消釋如字，一本作液，音亦。
		</region>
	</paragraph>
	<paragraph index="401">
		<region typus="comment" subtype="疏" id="4331" explains="4329,4330">
疏「水潦」至「消釋」。○正義曰：「水潦敗國，時雪不降」，天災也。「冰凍消釋」，地災也。
		</region>
	</paragraph>
</text>
