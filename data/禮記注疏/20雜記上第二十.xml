<?xml version='1.0' encoding='UTF-8'?>
<text title="禮記注疏" section="雜記上第二十" juan="20" original_title="禮記">
	<paragraph index="0">
		<region typus="original" subtype="" id="8645" explains="">
諸侯行而死於館，則其復如於其國。如於道，則升其乘車之左轂，以其綏復。
		</region>
		<region typus="comment" subtype="注" id="8646" explains="8645">
○注：館，王國所致捨。復，招魂復魄也。如於其國，主國館賓，予使有之，得升屋招用褒衣也。如於道，道上廬宿也。升車左轂，像升屋東榮。「綏」當為「緌」，讀如蕤賓之蕤，字之誤也。緌，謂旌旗之旄也，去其旒而用之，異於生也。○音義：乘，繩證反，下及注同。轂，工木反。綏，依注作緌，耳隹反，下及注同。復音伏，下同。予，羊汝反。褒，本又作褒，保毛反，後皆同。去，起呂反，下「去輤」同。
		</region>
	</paragraph>
	<paragraph index="1">
		<region typus="comment" subtype="疏" id="8647" explains="8645,8646">
疏正義曰：自此以下至「蒲席以為裳帷」，總明諸侯及大夫士在路而死，招魂復魄，並明飾館貴賤之等。此一經下至「廟門外」，論諸侯之制，今各依文解之。○「諸侯行而死於館」者，謂五等諸侯朝覲天子，及自相朝會之屬而死者，謂諸侯於時，或在主國，死於館者，謂主國有司所授館舍也。○「則其復如於其國」者，其復，謂招魂復魄也。雖在他國所授之捨，若復魄之禮，則與在己本國同，故云「如於其國」也。○「如於道，則升其乘車之左轂」者，如，若也。道，路也。謂若諸侯在道路死，則復魄與本國異也。「乘車」，其所自乘之車也。其復魄，則俱升其所乘車左邊轂上而復魄也。此車以南面為正，則左在東也。升車左轂，像在家升屋東榮也。其五等之復，人數各如其命數。今轂上狹，則不知以幾人。崔氏云：「一人而已。」○「以其綏復」者，綏，旌旗綏也。若在國中招魂，則衣各用其上服。今在路死，則招用旌旗之綏，是在路則異於在國，故云「於道用之」，亦冀魂魄望見識之而還也。若王喪於國，而復於四郊，亦建綏而復。《周禮．夏采》云「以乘車建綏，復於四郊」是也。○注「館主」至「生也」。○正義曰：「館，主國所致捨」者，按《曾子問》云「公館與公之所為曰公館」，是主國館賓之捨也。云「與使有之」者，謂主國與賓此捨，使賓專自有之，故得升屋招魂，復用褒衣也。褒衣者，天子褒賜之衣，即下文「復用褒衣」是也。云「如於道，道上廬宿也」者，按《遺人》云「凡野都之道，十里有廬，三十里有宿，五十里有市」，故云「道上廬宿也」。云「升車左轂，像升屋東榮」者，車轅向南，左轂在東，故象東榮。不於廬宿之捨復者，廬宿供待眾賓，非死者所專有，故復於乘車左轂。云「綏當為緌，讀如蕤賓之蕤」者，但經中綏字絲旁著妥，其音雖，訓為安。此復之所用者，是緌也。緌，絲旁著委，故云「緌當為綏」。讀此緌字為蕤賓之蕤者，音與蕤賓字聲同也。以經作綏，故云「字之誤也」。「綏，謂旌旗之旄也」者，按《夏采》云：「乘車建綏，復於四郊。」乘車，王路，當建大常。今乃建綏，無大常也。《明堂位》云：「有虞氏之緌，夏后氏之旂。」後王文飾，故知有虞氏之緌但有旄也。云「去其旒而用之，異於生也」者，諸侯建交龍之旂，今以其綏復，是去其旒，異於生也。
		</region>
	</paragraph>
	<paragraph index="2">
		<region typus="original" subtype="" id="8648" explains="">
其輤有裧，緇布裳帷，素錦以為屋而行。
		</region>
		<region typus="comment" subtype="注" id="8649" explains="8648">
○注：輤，載柩將殯之車飾也。輤取名於櫬與蒨，讀如蒨旆之蒨。櫬，棺也。蒨，染赤色者也。將葬，載柩之車飾曰柳。裧，謂鱉甲邊緣。緇布裳帷，圍棺者也。裳帷用緇，則輤用赤矣。輤象宮室屋，其中小帳襯覆棺者。若未大斂，其載尸而歸，車飾皆如之。○音義：輤，千見反，注與蒨同。裧，昌占反。緇裳帷，本或作緇布裳帷。殯，必刃反，本或作賓，音同。櫬，初靳反，又楚陣反。「與蒨」絕句，一本作輤，讀以「與」字絕句，與，則音餘。蒨旆，上千見反，下步貝反。緣，說絹反。
		</region>
	</paragraph>
	<paragraph index="3">
		<region typus="comment" subtype="疏" id="8650" explains="8648,8649">
疏正義曰：此一經明諸侯車飾。輤，謂載柩之車。○「有裧」者，謂輤之四旁有物裧垂，像鱉甲邊緣。○「緇布裳帷」者，輤下棺外用緇色之布，以為裳帷，以圍繞棺也。○「素錦以為屋」者，於此裳帷之中，又用素錦以為屋小帳，以覆棺而行者，於死處既設此飾而後行。○注「輤載」至「如之」。○正義曰：「輤，載柩將殯之車飾也」者，以下經云「遂入，適所殯」，是將殯車飾也。云「輤取名於櫬與蒨」者，言此車所以名輤，凡有二義：一者取名於櫬，櫬，近尸也；二取名於蒨，蒨，草也。故云「取名於櫬與蒨」。云：「讀如蒨旆之蒨」者，言經中輤字讀如蒨旆之蒨。按《左傳》定四年祝鮀云：封康叔以綪茷。謂以蒨草染旆為赤色，故讀此蒨與彼同，是亦蒨草以染布也。云「櫬，棺也」者，覆說取名於櫬義也。云「蒨，染赤色者也」者，說取名於蒨草之義也。云「將葬，載柩之車飾曰柳」者，證此經中輤非將葬車也。云「裧，謂鱉甲邊緣」者，覆說輤象鱉甲，覆於棺上，中央隆高，四面漸下，裧象邊緣，垂於輤之四邊，與輤連體，則亦赤也。若葬車之飾，則上用荒，不用輤也。云「裳帷用緇，則輤用赤矣」者，前雖讀輤為蒨草，其色未明。今因裳帷用緇，故知定輤為赤色，以玄纁相對之物，故以赤色對緇也。但玄纁天地之色，取象不同，或上或下，非一例也，要玄纁是相對之色。云「若未大斂，其載尸而歸，車飾皆如之」者，此經所論，謂大斂後也，故下云「適所殯」。若未大斂，則《曾子問》云「尸入門，升自阼階」，不得云「適所殯」也。知未大斂之前，車飾亦然者，以載尸柩車飾，經唯有此一文，故知其飾同也。
		</region>
	</paragraph>
	<paragraph index="4">
		<region typus="original" subtype="" id="8651" explains="">
至於廟門，不毀牆，遂入，適所殯，唯輤為說於廟門外。
		</region>
		<region typus="comment" subtype="注" id="8652" explains="8651">
○注：廟，所殯宮。牆，裳帷也。適所殯，謂兩楹之間。去輤乃入廟門，以其入自有宮室也。毀，或為徹凡柩自外來者，正棺於兩楹之間，尸亦侇之於此，皆因殯焉。異者柩入自闕，升自西階，尸入自門，升自阼階。其殯必於兩楹之間者，以其死不於室，而自外來，留之於中，不忍遠也。○音義：說，吐奪反，本亦作脫，下並注皆同。侇音夷。《隱義》云：「侇之言移也。」庾依《韻集》大兮反，息也。遠，於萬反。
		</region>
	</paragraph>
	<paragraph index="5">
		<region typus="comment" subtype="疏" id="8653" explains="8651,8652">
疏正義曰：此一經明諸侯禮載柩入制也。○「至於廟門」者，謂殯宮門也。○「不毀牆」者，「牆」謂裳帷，但毀去上輤，不毀去牆帷。○「遂入，適所殯」者，遂入殯宮，正柩於兩楹之間，而遂殯焉。○「唯輤為說於廟門外」者，者，言餘物不說，唯輤一物脫於殯宮門外。○注「廟所」至「遠也」。○正義曰：「廟，所殯宮」者，以殯之所在，故謂為「廟」。云「牆，裳帷也」者，鄭恐是宮牆之嫌，故云「牆，裳帷也」。以飾棺之物稱牆。門是入自門也。云「適所殯，在兩楹之間」者，以死在外來，故殯於兩楹間。云「去輤乃入廟門，以其入自有宮室也」者，解經所以去輤乃入之意。輤乃覆棺上，像宮室。今入之有宮室，故去輤也。「不去裳帷」者，以裳帷鄣棺，未可去也。云「凡柩自外來者，正棺於兩楹之間」者，按《公羊》定元年：「癸亥，公之喪至自乾侯，正棺於兩楹之間，然後即位。」鄭以是推之，則知尸自外來者，亦停於兩楹之間，故尸亦侇之於此，皆因殯焉。云「異者柩入自闕，升自西階，尸入自門，升自阼階」者，皆《曾子問》文。云「留之於中，不忍遠也」者，以周人殯於客位，今殯於兩楹之間，是不忍遠之也。
		</region>
	</paragraph>
	<paragraph index="6">
		<region typus="original" subtype="" id="8654" explains="">
大夫士死於道，則升其乘車之左轂，以其綏復。如於館死，則其復如於家。
		</region>
		<region typus="comment" subtype="注" id="8655" explains="8654">
○注：綏亦緌也。大夫復於家以玄冕，士以爵弁服。
		</region>
		<region typus="original" subtype="" id="8656" explains="">
大夫以布為輤而行，至於家而說輤，載以輲車，入自門，至於阼階下而說車，舉自阼階，升適所殯。
		</region>
		<region typus="comment" subtype="注" id="8657" explains="8656">
○注：大夫輤言用布，白布不染也。言輤者，達名也。不言裳帷，俱用布，無所別也。至門，亦說輤乃入，言「載以輲車，入自門」，明車不易也。輲讀為輇，或作槫。許氏《說文解字》曰：「有輻曰輪，無幅曰輇。」《周禮》又有蜃車，天子以載柩。蜃、輇聲相近，其制同乎。輇崇綯半乘車之輪。諸侯言「不毀牆」，大夫士言「不易車」，互相明也。不易者，不易以楯也。廟中有載柩以輴之禮，此不耳。○音義：輲，依注作輇及槫，同，市專反，又市轉反，注及下同。別，彼列反。蜃，慎忍反。近，附近之近。楯，敕倫反，下同。一本作輴，同。
		</region>
	</paragraph>
	<paragraph index="7">
		<region typus="comment" subtype="疏" id="8658" explains="8654,8655,8656,8657">
疏「大夫」至「所殯」。○正義曰：此一經明大夫車飾也。○「大夫以布為輤」者，以白布為輤，不以蒨草染之，亦言「輤」者，通名耳。是有輤櫬近之義也。○「載以輲車」者，大夫初死及至家，皆以輲車。今至家說輤，唯輲車在，故云「載以輲車」。○「入自門，至於阼階下而說車」者，謂說去其車矣。○「舉自阼階，升適所殯」者，謂舉自阼階下，而升適兩楹之間所殯之處，此云「升適阼階」，謂尸矣，若柩則升自西階。○注「大夫」至「不耳」。○正義曰：云「白布不染也」者，以經云用布，故知白布不染。下經「士輤，葦席以為屋，蒲席以為裳帷」，以諸侯為裳帷，則知大夫亦有裳帷，俱用布耳。云「言輤者，達名也」者，既不用蒨草染之，而言輤者，輤是櫬近之義，通達於下，是大夫與士皆有櫬近之名也。云「至門，亦說輤乃入，言載以輲車，入自門，明車不易也」者，鄭以經云「至於家而說輤，載以輲車」，恐至家乃載以輴車，故云「明車不易」。上云「不毀牆，遂入」，不云「車不易」，此云「載以輲車」，明車亦不易。云「輲讀為輇，或作槫」者，言經之輲字，當讀為車旁之全，或《禮記》諸本此用輲車作木旁專字者。云「許氏《說文解字》曰：有輻曰輪，無輻曰輇」者，有輻，謂別施木為輻。無輻，謂合大木為之，不施輻曰輇。云「《周禮》又有蜃車，天子以載柩」者，按《周禮．遂師職》「共蜃車之役」，是天子以載柩也。云「蜃輇聲相近，其制同乎」者，言天子蜃車，與此大夫輇車聲既相近，其制宜同，故云「其制同乎」。云「輇崇蓋半乘車之輪」者，此無文證，以其蜃類，蓋迫地而行，其輪宜卑，故疑半乘車之輪。蓋，疑辭矣。《周禮．考工記》：「乘車之輪，六尺有六寸。」今云半之，得三尺三寸也。云「諸侯言不毀牆，大夫士言不易車，互相明也」者，諸侯言「不毀牆」，則大夫亦不毀牆。大夫士言「不易車」，明諸侯亦不易車。云「不易者，不易以輴也」者，謂大夫士在路，載以輲車，至家說載亦載，以輲車，是不易以輴也。若天子諸侯載柩以蜃車，至門亦以蜃車，其殯時，則易之以輴也。云「廟中有載柩以輴車之禮，此不耳」者，謂天子諸侯殯時用輴，又天子諸侯及大夫朝廟之時，有用輴車載柩之禮。此喪從外來，大夫士不合用輴，故云「此不耳」。凡在路載柩，天子以下至士，皆用蜃車，與輲車同。故《周禮．遂師》「共蜃車之役」，是天子也。《既夕禮》云：「遂匠納車於階間。」注云：「車，載柩車，《周禮》謂之蜃車，《雜記》謂之團。」是士用蜃車也。《雜記》云：「大夫載以輲車。」輲車，則蜃車也，是大夫用蜃車，則諸侯不言亦可知。其蜃車之形，鄭注《既夕禮》云：「其車之輿狀如床，中央有轅，前後出設輅輿，輅輿上有四周，下則前後有軸，以輪為輪。許叔重說：『有輻曰輪，無輻曰輲。』」鄭又注《周禮．遂師》云：「四輪迫地而行，有似於蜃，因取名焉。」此是蜃之制也，上下通用在路載柩也。輲車之制，亦與蜃車同，但不用輻為輪。天子諸侯殯皆用之，故《檀弓》云：天子菆塗龍輴，謂畫轅為龍。諸侯殯亦用輴車，不畫轅為龍，故《喪大記》云：「君殯用輴。」注云：「君，諸侯也，輴不畫龍。」大夫殯不用輴，故鄭注《喪大記》：「大夫之殯廢輴。」是大夫不用輴。土掘肂見衽，是亦廢輴也。其朝廟，大夫以上皆用輴，士朝廟用輁軸，故《既夕禮》云：「遷於祖用軸。」鄭注云「大夫諸侯以上有四周謂之輴，天子畫之以龍」是也。輴與輁軸所以異者，輴有四周，輁軸則無，故鄭注《既夕禮》云「軸狀如轉轔，刻兩頭為軹，軹狀如長床穿桯，前後著金而關軸焉」是也。
		</region>
	</paragraph>
	<paragraph index="8">
		<region typus="original" subtype="" id="8659" explains="">
士輤，葦席以為屋，蒲席以為裳帷。
		</region>
		<region typus="comment" subtype="注" id="8660" explains="8659">
○注：言以葦席為屋，則無素錦為帳。○音義：葦，於鬼反。
		</region>
	</paragraph>
	<paragraph index="9">
		<region typus="comment" subtype="疏" id="8661" explains="8659,8660">
疏正義曰：此一經明士輤也。○「葦席以為屋」者，謂用葦席屈之，以為輤棺之屋也。○「蒲席以為裳帷」者，又以蒲席以為裳帷，圍繞於屋旁也。○注「言以」至「為帳」。○正義曰：言以士云，葦席以為屋，屋當帷帳之處，故云「無素錦為帳」矣。然大夫無以他物為屋之文，則是用素錦為帳矣，與諸侯同。按諸侯與大夫上有輤，旁有裳帷，內有素錦屋。今士唯云「葦席以為屋，蒲席以為裳帷」，不云屋上所有之物。據文言之，葦席為屋，則當覆上輤處，將蒲席為裳帷，接屋之四邊以鄣棺。或可大夫既有素錦為帳，帳外上有布，輤旁有布裳帷，則士之葦席屋之外，旁有蒲席裳帷，則屋上當以蒲席為輤覆於上，但文不備也。未知孰是，故兩存焉。
		</region>
	</paragraph>
	<paragraph index="10">
		<region typus="original" subtype="" id="8662" explains="">
凡訃於其君，曰：「君之臣某死。」
		</region>
		<region typus="comment" subtype="注" id="8663" explains="8662">
○注：訃，或皆作赴。赴，至也。臣死，其子使人至君所告之。○音義：訃音赴，注及下同。
		</region>
		<region typus="original" subtype="" id="8664" explains="">
父、母、妻、長子，曰：「君之臣某之某死。」
		</region>
		<region typus="comment" subtype="注" id="8665" explains="8664">
○注：此臣於其家喪所主者。○音義：長，丁丈反，後「長子」皆同。
		</region>
		<region typus="original" subtype="" id="8666" explains="">
君訃於他國之君，曰：「寡君不祿，敢告於執事。」夫人曰：「寡小君不祿。」大子之喪，曰：「寡君之適子某死。」
		</region>
		<region typus="comment" subtype="注" id="8667" explains="8666">
○注：君夫人不稱薨，告他國君，謙也。○音義：大音泰，後「大子」同。適，丁歷反，下文注「適子」、「其適」、「宗適」、「適妻」並同。
		</region>
	</paragraph>
	<paragraph index="11">
		<region typus="comment" subtype="疏" id="8668" explains="8662,8663,8664,8665,8666,8667">
疏「凡訃」至「某死」。○正義曰：此一節總明遭喪訃告於君及敵者，並訃於鄰國稱謂之差，各隨文解之。○「父、母、妻、長子，曰：君之臣某之某死」者，上「某」是生者臣名，下「某」是臣之親屬死者。云君之臣姓某甲之父死也。○「曰：寡君」至「執事」者，以謙，故稱「寡君」，若云寡德之君。雖復壽考，仍以短折言之，故云「不祿」。不敢指斥鄰國君身，故云「敢告於執事」也。○「夫人」至「某死」者，皆當云「告於執事」，不言者，略之故也。○注「君夫」至「謙也」。○正義曰：按下《曲禮》云：「諸侯曰薨。」夫人尊，與咀墁也。今夫人與咀墁不稱薨者，以告他國之君，及夫人自謙退，是不敢從君及夫人之禮也。按下《曲禮》篇云：「士曰不祿。」今雖謙退而同士稱者，按《異義》：「今《春秋公羊》說諸侯曰薨，訃於鄰國亦當稱薨。經書諸侯言卒者，《春秋》之文王魯，故稱卒以下魯。古《春秋左氏》說，諸侯薨，赴於鄰國稱名，則書名稱卒。卒者，終也。取其終身，又以尊不出其國。許君謹按：《士虞禮》云：『尸服，卒者之上服。』不分別尊卑，皆同年『卒』者，卒，終也。是終沒之辭也。」鄭駮之云：「按《雜記》上云：『君薨，訃於他國之君，曰：寡君不祿。』《曲禮》下曰：『壽考曰卒，短折曰不祿。』今君薨而云『不祿』者，言臣子於君父，雖有考終眉壽，猶若其短折然。若君薨而訃者曰『卒』，卒是壽終矣，斯無哀惜之心，非臣子之辭。鄰國來赴，書以『卒』者，言無所老幼，皆終成人之志，所以相尊敬。」如《異義》所論，是君稱「不祿」之意，若杜元凱注《左氏傳》，則與此異。按隱三年聲子卒，傳云：「不赴，故不曰薨。」杜云：「鄰國之赴，魯史書卒者，臣子惡其薨名，改赴書也。」如鄭此云，不祿謂赴者口辭矣。《春秋》所云「薨」，謂赴書之策，所以不同者，言壽考曰「卒」，短折曰「不祿」。杜以為《禮記》後人所作，不正與《春秋》同，杜所不用也。
		</region>
	</paragraph>
	<paragraph index="12">
		<region typus="original" subtype="" id="8669" explains="">
大夫訃於同國適者，曰：「某不祿。」訃於士，亦曰：「某不祿。」訃於他國之君，曰：「君之外臣寡大夫某死。」訃於適者，曰：「吾子之外私寡大夫某不祿，使某實。」訃於士，亦曰：「吾子之外私寡大夫某不祿，使某實。」
		</region>
		<region typus="comment" subtype="注" id="8670" explains="8669">
○注：適，讀為匹敵之敵，謂爵同者也。實當為至，此讀，周秦之人聲之誤也。○音義：適，依注音敵，大歷反，下「適者」同。實，依注音至，下同。
		</region>
	</paragraph>
	<paragraph index="13">
		<region typus="comment" subtype="疏" id="8671" explains="8669,8670">
疏正義曰：此一經明大夫之卒，相訃告之禮也。○「適者，曰：某不祿」者，謂同國大夫位相敵者，曰「某不祿」。○「訃於」至「不祿」者，大夫既尊於士，士處亦得稱不祿。稱「某」者，或死者之名，或死者官號，而赴者得稱之。○「訃於」至「外臣」者，大夫不屬他國，故云「外臣」，自謙退無德，故云「寡大夫某」矣。尊敬他君，不敢申辭，故云「某死」。○「訃於」至「某實」者，「訃於適者」，謂大夫死，訃於他國大夫相敵體者，謂訃告大夫，以是別國私有恩好，故曰「外私」。以赴大夫，其辭得申，故云「某不祿」。以身赴告，故云「使某實」。○「訃於士」至「某實」者，謂大夫之喪，訃他國之士，其辭與訃大夫同。此所云「大夫」者，上下皆同，曰大夫無以為異也。
		</region>
	</paragraph>
	<paragraph index="14">
		<region typus="original" subtype="" id="8672" explains="">
士訃於同國大夫，曰：「某死。」訃於士，亦曰：「某死。」訃於他國之君，曰：「君之外臣某死。」訃於大夫，曰：「吾子之外私某死。」訃於士，亦曰：「吾子之外私某死。」
		</region>
	</paragraph>
	<paragraph index="15">
		<region typus="comment" subtype="疏" id="8673" explains="8672">
疏正義曰：此一經論士喪相訃告之稱。云某死者，以其士賤，赴大夫及士，皆云「某死」。若訃他國之君及大夫士等，皆云「某死」，但於他君稱「外臣」，於大夫士言「外私」耳。
		</region>
	</paragraph>
	<paragraph index="16">
		<region typus="original" subtype="" id="8674" explains="">
大夫次於公館以終喪，士練而歸，士次於公館。
		</region>
		<region typus="comment" subtype="注" id="8675" explains="8674">
○注：公館，公宮之捨也。練而歸之士，謂邑宰也。練而猶處公館，朝廷之士也，唯大夫三年無歸也。○音義：朝，直遙反，下注同。
		</region>
		<region typus="original" subtype="" id="8676" explains="">
大夫居廬，士居堊室。
		</region>
		<region typus="comment" subtype="注" id="8677" explains="8676">
○注：謂未練時也，士居堊室，亦謂邑宰也。朝廷之士，亦居廬。
		</region>
	</paragraph>
	<paragraph index="17">
		<region typus="comment" subtype="疏" id="8678" explains="8674,8675,8676,8677">
疏「大夫」至「堊室」。○正義曰：此一節明大夫士遭君喪，次舍居處及歸還之節。「公館」，君之捨也，大夫恩深祿重，故為君喪「居廬」。終喪畢，乃還家也。○「士練而歸」者，謂邑宰之士也。士卑恩輕，故至小祥，而反其所治邑也。○「士次於公館」者，此謂朝廷之士也，雖輕而無邑事，故亦留次公館三年也。○「大夫居廬」者，以位尊恩重，故居廬。○「士居堊室」者，士位卑恩輕，故居堊室也。○注「公館」至「歸也」。○正義曰：云「練而歸之士，謂邑宰也」者，以下文云「士次於公館」。今云「練而歸」，明是邑宰，以為君治邑。若久而不歸，即廢其職事也。若身為大夫，雖位得采地，亦終喪乃歸也。○注「謂未」至「居廬」。○正義曰：知此是未練時者，按《間傳》云：「斬衰之喪，居倚廬。」既練居堊室，此經若練後，則大夫居堊室。今云大夫居廬，明未練時也。云「士居堊室，亦謂邑宰也」者，士若非邑宰，未練之前，當與大夫同居廬。今云「居堊室」，故知是邑宰也。必知邑宰者，以上文云「大夫終喪，士練而歸」，言邑宰之士，降於大夫。此云「士居堊室」，亦降於大夫，故知是邑宰之士也。云「朝廷之士，亦居廬」者，以臣為君喪，俱服斬衰，故知未練之前，士亦居廬也。然《周禮．宮正》注云：「親者貴者居廬，疏者賤者居堊室。」引此《雜記》云：「大夫居廬，士居堊室。」則是大夫以上定居廬，士以定居堊室。此云「朝廷之士，亦居廬」，與彼不同者，尋鄭之文意，若與王親者，雖云士賤亦居廬，則此云「朝廷之士，亦居廬」是也。若與王無親，身又是士，則居堊室，則此經「士居堊室」是也。故鄭於《宮正》之注，引此「士居堊室」，證賤者居堊室也。若與王親，雖疏，但是貴者，則亦居廬也。庾氏、熊氏並為此說。熊氏或說云：若天子，則大夫居廬，士居堊室。則《雜記》言是也。若諸侯，則朝廷大夫士皆居廬也，邑宰之士居堊室。《宮正》之注是也。此義得兩通，故並存焉。
		</region>
	</paragraph>
	<paragraph index="18">
		<region typus="original" subtype="" id="8679" explains="">
大夫為其父母兄弟之未為大夫者之喪，服如士服，士為其父母兄弟之為大夫者之喪，服如士服。
		</region>
		<region typus="comment" subtype="注" id="8680" explains="8679">
○注：大夫雖尊，不以其服服父母兄弟，嫌若踰之也。士，謂大夫庶子為士者也。己卑，又不敢服尊者之服。今大夫喪服禮逸，與士異者，未得而備聞也。《春秋傳》曰：「齊晏桓子卒，晏嬰粗衰斬，苴絰帶，杖，菅屨，食粥，居倚廬，寢苫，枕草。其老曰：非大夫之禮也。曰：惟卿為大夫。」此平仲之謙也。言己非大夫，故為父服士服耳。「粗衰斬」者，其縷在齊斬之間，謂縷如三升半，而三升不緝也。斬衰以三升為正，微細焉則屬於粗也。然則士與大夫為父服異者，有粗衰斬，枕草矣。其為母五升縷而四升為兄弟六升，縷而五升乎。惟大夫以上，乃能備儀盡飾，士以下則以臣服君之斬衰為其父，以臣從君，而服之齊衰，為其母與兄弟，亦以勉人為高行也。大功以下，大夫、士服同。○音義：大夫為其，于偽反，下「士為其」同，注除「為士」、「卿為」、「為正」，皆仿此。晏，於諫反。嬰，一盈反。衰，七雷反。苴，七餘反。絰，大結反。菅，古顏反。屨，九具反。粥，之六反。倚，於綺反。苫，始占反。枕，之鴆反，下同。縷，力住反。齊音咨，下「齊衰」皆同。緝，七入反。上，時掌反。行，下孟反。
		</region>
	</paragraph>
	<paragraph index="19">
		<region typus="comment" subtype="疏" id="8681" explains="8679,8680">
疏正義曰：此篇雜記喪事也。經次上下無義例科段，今各依文解之。此一經明大夫士為其父母昆弟之服也。○注「大夫」至「服同」。○正義曰：「嫌若踰之也」者，大夫之父母兄弟或作士，或無官，今大夫為之，若著大夫之服，是自尊踰越父母兄弟。今不以大夫之服服父母兄弟，是嫌畏踰之也。云「士，謂大夫庶子為士者也」者，此士解經中下文「士為」之文，知此士是大夫庶子為士者。若大夫適子，雖未為士，猶服大夫之服，即下文是也。若其適子為士，則服大夫服可知。故知此士為父母之為大夫者，但服士服是庶子也。所以不服大夫服者，己卑，不敢服尊者之服。云「今大夫喪禮逸，與士異者，未得而備聞也」者，欲見大夫與《士喪禮》殊異，未甚分明。引《春秋傳》者，欲證大夫與士之喪服不同。所引傳者，襄十七年《左傳》文。云「齊晏桓子卒」至「唯卿為大夫」，皆《左傳》辭也。「齊晏桓子卒」者，是晏嬰之父晏弱，謚曰「桓子」也。云「晏嬰粗衰斬」者，桓子之子，晏嬰身服粗衰而斬。云「苴絰帶，杖」者，以苴麻為首絰、要帶，以苴色之竹為杖。云「菅屨」者，以菅草為屨。云「食粥，居倚廬，寢苫」者，是喪禮之常。「枕草」者，非《喪禮》之文。云「其老曰：非大夫之禮也」者，老謂晏嬰家臣，見晏嬰服士服，故其老言所服云：非大夫之喪禮也。云「曰：唯卿為大夫」者，此晏嬰對家老之言：若身為卿，得著大夫之服。若身為大夫，惟得服士服。云「此平仲之謙也」者，言平仲之言，非禮也，謙退之辭。云「言己非大夫，故為父服士服耳」者，若是卿，則得為父服大夫服，故云「非」。從此以下，皆鄭君解釋之辭。云「粗衰斬者，其縷在齊斬之間」者，按《喪服》初章「斬衰」，次章「疏衰」，疏即粗也。今言「粗衰斬」者，是下向粗，上向兼斬有粗，故云「粗衰斬」者。其縷在齊、斬之間，齊即粗也，言其布縷在齊、斬之間，斬衰三升，粗衰四升，其布在三升四升之間，故云「縷如三升半」，言粗如三升半，而計縷唯三升，故云「縷如三升半，而三升不緝也」。但縷如三升半是粗衰，不緝是斬，而成布三升，為父之服也。云「斬衰以三升為正，微細焉則屬於粗也」者，解晏子實斬衰而兼言粗也。云「然則士與大夫為父服異者，有粗衰斬，枕草矣」者，鄭既約《左傳》晏嬰之事，始明大夫與士不同，故云「然則士與大夫為父異，粗衰枕草矣」。則大夫以上斬衰枕塊，士則疏衰枕草。按《既夕禮》，士禮而云「枕塊」者，記者廣說，非辭也。云「其為母五升縷而四升，為兄弟六升縷而五升半」者，鄭既約士之父服縷細降一等，經文有母及兄弟，故此約母與兄弟之服也。《喪服》「為母四升」，此云「為母五升縷」，謂粗細似五升之縷，成布四升。《喪服》「為兄弟五升」，此云「為兄弟六升縷」，謂粗細如六升之縷，成布五升。皆謂縷細成布，升數少也。云「唯大夫以上，乃能備儀盡飾」者，大夫以上，則兼天子諸侯，德高能備，儀服無降殺，是「盡飾」。云「士以下則以臣服君之斬衰為其父，以臣從君而服之齊衰，為其母與兄弟」者，以《喪服》義服皆降正服一等。今為父母兄弟降從義服，是卑屈也。云「以臣從君而服之齊衰，為其母與兄弟」者，按《喪服》臣從君義服齊衰六升，今士為兄弟縷如六升，成布五升，得與臣為君義服齊衰同。其士為母，父卒，縷如五升，成布四升，與臣為君義服齊衰全異。而云為其母與臣為君義服齊衰同者，前注所云因粗衰降斬衰一等，即連言父卒為母。云「縷如五升，成布四升」，據父卒為母言之也。此注以士為兄弟，與臣為君義服齊衰同，則父在為母與兄弟服亦同。縷如六升而成布五升，據父在為母言之，為此前後注異。云「亦以勉人為高行也」者，居喪之禮，以服重為申，以服輕為屈。今大夫為父母兄弟之未為大夫者服士服，是勉勵其父母兄弟，使為高行，作大夫之禮。士為其父母兄弟之為大夫者服士服，亦是勉勵士身，使為高行作大夫也。云「大功以下，大夫、士服同」者，以經唯云父母兄弟，士與大夫之異，不云大功以下有殊，是大功以下與大夫同。所以然者，以重服情深，故使士有抑屈，使之勉勵。大功以下，輕服情殺，故上下俱申也。按《聖證論》王肅云：「喪禮自天子以下無等，故曾子云：哭泣之哀，齊斬之情，饘粥之食，自天子達。且大國之卿與天子上士俱三命，故曰一也。晉士起大國上卿，當天子之士也。平仲之言，唯卿為大夫，謂諸侯之卿，當天子之大夫，非謙辭也。春秋之時，尊者尚輕簡，喪服禮制遂壞，群卿專政，晏子惡之，故服粗衰枕草，於當時為重。是以平仲云：『唯卿為大夫。』遜辭以辟害也。」又《孟子》云：「諸侯之禮，三年之喪，齊疏之服，饘粥之食，自天子達於庶人，三代共之。」又此記云：「端衰喪車皆無等。」又《家語》云：「孔子曰：平仲可為能遠於害矣。不以己之是駮人之非，遜辭以辟咎也。」王肅謂大夫與士異者，大夫以上，在喪斂時弁絰，士冠素委貌。馬昭答王肅曰：「《雜記》云：大夫為其父母兄弟之未為大夫者之喪服如士服，是大夫與士喪服不同者。而肅云無等，則是背經說也。」鄭與言禮，張融評云：「士與大夫異者，皆是亂世尚輕涼，非王者之達禮。小功輕重，不達於禮。鄭言謙者，不異於遠害。」融意以王肅與鄭，：義略同。如融之說，是周公制禮之時，則上下同，當喪制無等。至後世以來，士與大夫有異，故記者載之，鄭因而解之。禮是鄭學，今申鄭義。云「端衰喪車無等」者，端，正也。正為衰之制度上下無等，其服精粗，卿與大夫有異也。又曾子云「齊斬之情，據其情為一等，無妨服有殊異耳。若王肅之意，大夫以上弁絰，士唯素冠，此亦得施於父母。此經云為昆弟，豈亦弁絰素冠之異乎？此是肅之不通也。杜元凱注《左傳》，說與王肅同。服虔注《左傳》，與端衰喪車無等，其老之問，晏子之答，皆為非禮，並與鄭違，今所不用也。
		</region>
	</paragraph>
	<paragraph index="20">
		<region typus="original" subtype="" id="8682" explains="">
大夫之適子，服大夫之服。
		</region>
		<region typus="comment" subtype="注" id="8683" explains="8682">
○注：仕至大夫，賢著而德成，適子得服其服，亦尊其適象賢。○音義：著，知慮反。
		</region>
	</paragraph>
	<paragraph index="21">
		<region typus="comment" subtype="疏" id="8684" explains="8682,8683">
疏注「仕至」至「像賢」○正義曰：云「仕至大夫，賢著而德成，適子得服其服」者，以經云「大夫之適子，服大夫之服」。所以然者，以其父在仕官，身至大夫，賢行既著，道德又成，故其適子雖未仕官，得服大夫之服也。云「亦尊其適象賢」者，非但尊此大夫之身，亦當尊其適子，使服大夫之服也，能像似其父之賢者。皇氏云：「大夫適子，若為士，為其父唯服士服。注云仕至大夫，謂此子若仕官至大夫，始得服大夫服，以其賢德著成。」如皇氏之意，解此「仕至大夫」為大夫之子，按前經注云「士，謂大夫庶子為士」者，明大夫適子未仕官，及為士，皆得服大夫之服。皇氏之言，違文背注，不解鄭意，其說非也。
		</region>
	</paragraph>
	<paragraph index="22">
		<region typus="original" subtype="" id="8685" explains="">
大夫之庶子為大夫，則為其父母服大夫服，其位與未為大夫者齒。
		</region>
		<region typus="comment" subtype="注" id="8686" explains="8685">
○注：雖庶子，得服其服，尚德也。使齒於士，不可不宗適。○音義：為，去聲。
		</region>
	</paragraph>
	<paragraph index="23">
		<region typus="comment" subtype="疏" id="8687" explains="8685,8686">
疏正義曰：此一節明大夫庶子為大夫，則得為父母服大夫之服。其位與未為大夫者齒。大夫庶子雖為大夫，得服大夫之服，其行位之處，與適子未為大夫者相齒列。○注「雖庶」至「宗適」。○正義曰：云「尚德也」者，言此大夫之子，身雖是庶，所以得服者，以其仕至大夫，由身有德行，故云「尚德也」。云「使齒於士，不可不宗適」者，此庶子雖為大夫，猶齒列於適子之下。其年雖長於適子，猶在適子之下，使適子為主。若年少於適子，則固在適子之下，是不可不宗適也。
		</region>
	</paragraph>
	<paragraph index="24">
		<region typus="original" subtype="" id="8688" explains="">
士之子為大夫，則其父母弗能主也，使其子主之。無子，則為之置後。
		</region>
		<region typus="comment" subtype="注" id="8689" explains="8688">
○注：大夫之子，得用大夫之禮，而士不得也。置，猶立也。
		</region>
	</paragraph>
	<paragraph index="25">
		<region typus="comment" subtype="疏" id="8690" explains="8688,8689">
疏正義曰：「其父母弗能主也」者，士子身為大夫，若死，則父母不能為喪主也，以身是士，故不可為大夫喪主。○「使其子主之」者，謂使此死者之子為主，以其子是大夫適子，故得為大夫之主，以其服大夫服故也。○「無子則為之置後」者，若死宅無子，則為死者別置其後，所置之後，即大夫適子，同得行大夫之禮。此所置之後，謂暫為喪主，假用大夫之禮。若其大宗子，則直為之立後，自然用大夫禮也。○注「大夫」至「得也」。○正義曰：云「大夫之子得用大夫之禮」者，則前云「大夫之適子，服大夫之服」是也。解經「使其子主之」文，其子為適子。若無適子，則以庶子當適處。若無庶子，則以族人之子當適子之處，皆得用大夫之禮，故云「大夫之子，得用大夫之禮」總結此文。云「而士不得也」者，其父是士，不得主大夫喪，故云「而士不得也」。所以然者，父貴可以及子，故大夫之子得用大夫之禮。子貴不可以及父，故其父不得用大夫之禮。
		</region>
	</paragraph>
	<paragraph index="26">
		<region typus="original" subtype="" id="8691" explains="">
大夫卜宅與葬日，有司麻衣、布衰、布帶，因喪屨，緇布冠不蕤，占者皮弁。
		</region>
		<region typus="comment" subtype="注" id="8692" explains="8691">
○注：有司，卜人也。麻衣，白布深衣而著衰焉，及布帶緇布冠，此服非純吉，亦非純凶也。皮弁，則純吉之尤者也。占者尊於有司，卜求吉，其服彌吉，大夫士朔服皮弁。○音義：著，丁略反。
		</region>
	</paragraph>
	<paragraph index="27">
		<region typus="comment" subtype="疏" id="8693" explains="8691,8692">
疏正義曰：「大夫卜宅與葬日」者，宅謂葬地。大夫尊，故得卜宅並葬日。○「有司」至「喪屨」者，有司，謂卜人。麻衣，謂白布深衣。布衰，謂粗衰也。皇氏云：「以三升半布為衰，長六寸，廣四寸，綴於衣前，當胸上。後又有負版，長一尺六寸，廣四寸。」布帶，以布為帶。因喪屨，謂因喪之繩屨。○「緇布冠不蕤」者，以緇布為冠，不加緌。○「占者皮弁」者，謂卜龜之人，尊於卜之有司，故皮弁純吉也。○注「有司」至「皮弁」。○正義曰：云「麻衣，白布深衣」者，謂吉服十五升之布，與緇布冠皮弁相類，故知吉布也。云「而著衰焉」者，熊氏云：「謂以吉布為衰，綴於深衣。」云「及布帶緇布冠，此服非純吉，亦非純凶也」者，謂麻衣白布深衣十五升是吉，布衰是凶，布帶亦凶，緇布冠是吉，不蕤亦凶，故云「非純吉，亦非純凶」。然緇布冠，古法不蕤，今特云「緇布冠不蕤」者，以後代緇布冠有蕤。此以凶事，故不蕤。云「皮弁，則純吉之尤者也」者，以上麻衣緇布冠雜有吉禮，此皮弁是純吉尤甚者。云「卜求吉，其服彌吉」者，解用皮弁之意。云「大夫士朔服皮弁」者，於諸侯是視朔之服，於天子是視朝之服也。
		</region>
	</paragraph>
	<paragraph index="28">
		<region typus="original" subtype="" id="8694" explains="">
如筮，則史練冠長衣以筮，占者朝服。
		</region>
		<region typus="comment" subtype="注" id="8695" explains="8694">
○注：筮者，筮宅也。謂下大夫若士也。筮史，筮人也。長衣，深衣之純以素也。長衣練冠，純凶服也。朝服，純吉服也。大夫士日朝服以朝也。○音義：朝，直遙反。注及下文皆同。純音準，又之閏反。
		</region>
	</paragraph>
	<paragraph index="29">
		<region typus="comment" subtype="疏" id="8696" explains="8694,8695">
疏正義曰：「如筮」者，謂下大夫及士不合用卜，故知用筮也。○「則史練冠、長衣」者，此謂無地大夫筮葬禮也，唯筮宅卜日耳。卜時緇布冠，麻衣布衰，雜以吉凶之服。如筮，則練冠長衣。以筮輕，故用純凶服也。○「占者朝服」者，卜重，故占者皮弁；筮輕，故占者朝服。○注「筮者」至「朝也」。○正義曰：「筮者，筮宅也。謂下大夫若士也」者，以《士喪禮》云「筮宅卜日」，故知此筮謂筮宅也。云「長衣，深衣之純以素也」者，長衣深衣，其制同耳。言此經長衣是深衣之純以素者，凶時深衣純以布。上經麻衣深衣亦純以布，以經長衣純以素，故云「長衣，深衣之純以素」者也。云「長衣練冠，純凶服也」者，以長衣則布衣純之以素也。故《聘禮》云：「主人長衣練冠以受。」鄭注彼云「長衣，素純布衣」是也。練冠是小祥以後，以練為冠，都無吉象，故云「純凶服」云「大夫士日朝服以朝也」者，謂緇衣素裳，諸侯之朝服，每日視朝之服。按《士喪禮》云：「族長蒞卜，及宗人吉服。」鄭注云：「吉服，服玄端也。」此占者朝服者，彼謂士之上禮，故占者著玄端。此據筮禮，故占者朝服。按《士虞禮》注云：「士之屬吏為其長弔服如麻。」此史練冠長衣者，此經文捨大夫，其臣為大夫，以布帶繩屨，故史練冠長衣，若士之卜，史當從弔服，不得練冠長衣也。
		</region>
	</paragraph>
	<paragraph index="30">
		<region typus="original" subtype="" id="8697" explains="">
大夫之喪，既薦馬，薦馬者哭踊，出乃包奠，而讀書。
		</region>
		<region typus="comment" subtype="注" id="8698" explains="8697">
○注：嫌與士異，記之也。《既夕禮》曰：「包牲取下體。」又曰：「主人之史請讀賵」。○「{廌豕}音薦，本又作薦。賵，芳鳳反。
		</region>
	</paragraph>
	<paragraph index="31">
		<region typus="comment" subtype="疏" id="8699" explains="8697,8698">
疏正義曰：此明大夫將葬，啟柩朝廟之後，欲出之時。○「既薦馬」者，按《士喪禮》下篇云：薦馬之節，凡有三時，一者柩初出至祖廟，設奠，為遷祖之奠，訖，乃薦馬，是其一也。至日側祖奠之時，又薦馬，是其二也。明日將行，設遣奠之時，又薦馬，是其三也。此云既薦馬，謂第三薦馬之時也。以下則云「包奠而讀書」，於《既夕禮》當第三薦馬之節。○「薦馬者哭踊」者，謂主人見薦馬。薦，進也，進馬至乃哭踊。○「出乃包奠」者，出，謂馬出。「乃包奠」者，取遣奠牲下體包裹之，以遣送行也。然馬出在包奠之前，而必云「出乃包奠」者，明「出」即「包奠」，包奠為出之節，故言「出」也。○「而讀書」者，書，謂凡送亡者賵入椁之物書也。讀之者，省錄之也。○注「嫌與」至「讀賵」。○正義曰：「嫌與士異」者，按《既夕禮》薦馬，馬出之後，云「包牲取下體」也，又云「主人之史請讀賵」。今此大夫亦薦馬出後，包奠讀書，與士同。記者嫌畏大夫之尊，與士有異，故特記之，明與士同也。故引《既夕禮》以下者，證包牲讀賵之節，謂主人見薦馬送行物而哭踊，故云「薦馬者器踊」也。所以馬進而主人哭踊者，馬是牽車為行之物，今見進馬，是行期已至，故孝子感之而哭踊。云「《既夕禮》曰：包牲車下體」者，士則羊豕也，鄭註：「包者，像既饗而歸賓俎者也。前脛折取臂臑，後脛折壤也。」臂，謂膝上膊下也。臑，謂肘後。取骼，謂取膊下股骨也。羊豕各三牲，必取下體者，下體能行，亦示將行也。有遣車者，亦先包之也。云「又曰：主人之史請讀賵」者，賵，猶送者人名也。
		</region>
	</paragraph>
	<paragraph index="32">
		<region typus="original" subtype="" id="8700" explains="">
大夫之喪，大宗人相，小宗人命龜，卜人作龜。
		</region>
		<region typus="comment" subtype="注" id="8701" explains="8700">
○注：卜葬及日也。相，相主人禮也。命龜，告以所問事也。作龜，謂楊火灼之以出兆。○音義：相，息亮反，注同。
		</region>
	</paragraph>
	<paragraph index="33">
		<region typus="comment" subtype="疏" id="8702" explains="8700,8701">
疏正義曰：「大夫」，謂卿也。明卿喪用人及卜之法也。○「大宗」，謂大宗伯也。相，佐威儀。○「小宗人命龜」者，小宗，謂小宗伯也。命龜，謂告龜道所卜之辭也。○卜人，亦有司。作，為用楊火灼之也，並皆有司也。皇氏云：「大小二宗，並是其君之職，來為喪事，如司徒旅歸四布是也。」故《宗伯．肆師》云：「凡卿大夫之喪相其禮。」○注「卜葬及日也」。○正義曰：「知卜葬及日」者，以文承上「大夫卜宅與葬日」之下，故知此經是上大夫之卜葬宅及日者也。
		</region>
	</paragraph>
	<paragraph index="34">
		<region typus="original" subtype="" id="8703" explains="">
內子以鞠衣、褒衣，素沙。下大夫以襢衣，其餘如士。
		</region>
		<region typus="comment" subtype="注" id="8704" explains="8703">
○注：此復所用衣也，當在「夫人狄稅素沙」下，爛脫失處在此上耳。內子，卿之適妻也，《春秋傳》曰「晉趙姬請逆叔隗於狄，趙衰以為內子，而已下之」是也。下大夫，謂下大夫之妻。襢，《周禮》作「展」。王后之服六，唯上公夫人亦有褘衣，侯伯夫人自揄狄而下，子男夫人自闕狄而下，卿妻自鞠衣而下，大夫妻自展衣而下，士妻稅衣而已。素沙，若今紗縠之帛也。六服皆袍制，不禪，以素紗裹之，如今袍撚重繒矣。「褒衣」者，始為命婦見加賜之衣也。其餘如士之妻，則亦用稅衣。○音義：鞠，九六反，又曲六反，注同。襢，張戰反。復音伏。狄稅，他喚反，下文放此。爛，力旦反。脫音奪，下同。隗，五罪反。衰，初危反。下，戶嫁反。展，張戰反，下同。□音輝。揄音遙，下文並注同。縠，戶木反。袍，步羔反。襌音丹。褂音圭。□，士眷反。重，直龍反。繒，茨陵反。
		</region>
	</paragraph>
	<paragraph index="35">
		<region typus="comment" subtype="疏" id="8705" explains="8703,8704">
疏正義曰：此一節明卿大夫以下之妻所復之衣。○「內子以鞠衣、褒衣」者，內子，謂卿妻。「復以鞠衣、褒衣」者，始命為內子，尚所褒賜之衣，復時亦用此衣，故云「鞠衣、褒衣」。褒衣則鞠衣也，但上命時褒賜，故曰「褒衣」也。○「素沙」者，言此鞠衣褒衣，亦以素沙為裡。○「下大夫以襢衣」者，是下大夫之妻所復襢衣也。對卿妻為下，故服用襢，《周禮》作「展」。王后之服六，唯上公夫人亦有褘衣，侯伯夫人自揄狄而下，子男夫人自闕狄而下，卿妻自鞠衣而下，大夫妻自展衣而下，士妻稅衣而已。六服皆袍制不禪，以素紗裡之。袍制，謂連衣裳，有表有裡似袍，故云「皆袍制不禪」。漢時有褂袍，其袍下之□，以裡繒為之。古之服皆以素紗為裡，似此褂袍撚之裡繒，故注云「如今之褂袍□重繒也」。○「其餘如士」者，謂內子鞠衣褒衣，已見於經。大夫以襢衣，亦見於經。唯有褖衣未見，故云「其餘如士」，謂鞠衣襢衣之外，其餘褖衣如士之妻。士妻既用褖衣而復，則內子下大夫妻等亦用褖衣也。○注「此復」至「稅衣」。○正義曰：「此復所用衣也」者，以下「復諸侯以褒衣」，故知此亦復衣也。云「當在『夫人狄稅素沙』下」者，以記者作記，當依尊卑順序，此內子宜承夫人之下，故云「當在『夫人狄稅素沙』下」也。引「《春秋傳》曰」以下者，僖二十四年《左傳》文也。初晉文公在狄，狄人以季隗妻文公，以叔隗妻趙襄。後文公反國，以趙姬妻趙衰，趙姬請趙衰逆叔隗於狄，既逆還趙姬，又請趙衰將叔隗為內子，趙姬之身卑下之，故云「而已下之」。引之者，證卿妻為內子之文也。其王后以下之服，已具於《玉藻》，故此略而不言。云「六服皆袍制，不禪，以素紗裡之，如今褂、袍、□重繒矣」者，皆袍制，謂連衣裳，有表裡似袍。故云「皆袍制不襌」。漢時有褂袍，其袍下之□，以重繒為之。故云六服以素紗為裡，似此褂袍□重繒矣。云「褒衣者，始為命婦見加賜之之衣也」者，謂內子初始為卿妻，加賜之以衣，以褒崇之，故云「褒衣」。
		</region>
	</paragraph>
	<paragraph index="36">
		<region typus="original" subtype="" id="8706" explains="">
復，諸侯以褒衣、冕服、爵弁服。
		</region>
		<region typus="comment" subtype="注" id="8707" explains="8706">
○注：復，招魂復魄也。冕服者，上公五，侯伯四，子男三。褒衣，亦始命為諸侯及朝覲見加賜之衣也。褒，猶進也。
		</region>
	</paragraph>
	<paragraph index="37">
		<region typus="comment" subtype="疏" id="8708" explains="8706,8707">
疏正義曰：自此以下，至「復西上」，總明諸侯以下及夫人命婦招魂所用之衣。但此經爛脫，上下顛倒，如鄭所次，以此諸侯褒衣一經為首，次以夫人稅衣揄狄之經，然後次內子以鞠衣之經。今依鄭次，各隨文解之。○「復，諸侯以褒衣」者，謂復時以始命褒賜之衣。○「冕服爵弁服」者，諸侯既用褒衣，又以冕服爵弁服而復也。○注「冕服」至「進也」。○正義曰：「冕服」者，上公自袞冕而下，故為五；侯伯自鷩冕而下，故為四；子男自毳冕而下，故為三也。凡服，各依其命數，則上公五冕之外，更加爵弁服以下皮弁、冠弁之等，而滿九；侯伯冕服之外，亦加爵弁以下，而滿七；子男冕服之外，加爵弁、皮弁，而滿五。其褒衣，君特所褒賜，則宜在命數之外也。故《王制》云：三公一命袞，若有加，則賜是褒衣，故不入命數也。此褒衣或是冕之最上者。
		</region>
	</paragraph>
	<paragraph index="38">
		<region typus="original" subtype="" id="8709" explains="">
夫人稅衣揄狄，狄稅素沙。
		</region>
		<region typus="comment" subtype="注" id="8710" explains="8709">
○注：言其招魂用稅衣上至揄狄也。狄稅素沙，言皆以白紗縠為裡。○音義：稅，他喚反，下文放此。揄音遙，下文同。縠，戶木反，下注同。
		</region>
	</paragraph>
	<paragraph index="39">
		<region typus="comment" subtype="疏" id="8711" explains="8709,8710">
疏正義曰：此明婦人復衣也，婦人衣有六也。○「夫人稅衣揄狄」者，諸侯夫人復用稅衣上至揄狄，謂諸侯伯夫人也。○「狄稅素沙」者，言從揄狄以下，至於稅衣，皆用素沙白縠為裡。
		</region>
	</paragraph>
	<paragraph index="40">
		<region typus="original" subtype="" id="8712" explains="">
復西上。
		</region>
		<region typus="comment" subtype="注" id="8713" explains="8712">
○注：北面而西上，陽長左也。復者多少，各如其命之數。○音義：長，丁丈反。
		</region>
	</paragraph>
	<paragraph index="41">
		<region typus="comment" subtype="疏" id="8714" explains="8712,8713">
疏正義曰：凡招魂皆北面而招，以西頭為上。○注「北面」至「之數」。○正義曰：云「北面而西上，陽長左也」者，以招魂冀生氣之來，生氣為陽，又北面言之，南方是陽，左在西方，故言「陽長左」。云「復者多少，各如其命之數」者，按《士喪禮》：「復者一人，以爵弁服。」言諸侯之士一命而用一人。明復者各依命數，其復處不同。故《檀弓》云：「君復於小寢大寢庫門四郊。」而云「復西上」者，但有兩人以上一處復者，則西上也。
		</region>
	</paragraph>
	<paragraph index="42">
		<region typus="original" subtype="" id="8715" explains="">
大夫不揄絞，屬於池下。
		</region>
		<region typus="comment" subtype="注" id="8716" explains="8715">
○注：謂池飾也。揄，揄翟也。采青黃之間曰絞。屬，猶系也。人君之柳，其池系絞繒於下，而畫翟雉焉，名曰「振容」，又有銅魚在其間。大夫去振容，士去魚。此無「人君」及「士」，亦爛脫。○音義：絞，戶交反，注同。屬音燭，注及下「條屬」並注同。翟音狄。去，起呂反。下同。
		</region>
	</paragraph>
	<paragraph index="43">
		<region typus="comment" subtype="疏" id="8717" explains="8715,8716">
疏正義曰：此一經明大夫葬時車飾。若諸侯以上則畫揄翟於絞，屬於池下。若大夫降下人君，不得畫以揄絞，屬於池下。其池上，則畫於揄，得有揄絞也。故《喪大記》士亦有揄絞，與大夫同，但不得屬於池下。○注「人君」至「爛脫」。○正義曰：按《喪大記》云：「君三池振容。」是人君之柳有振容。振容者，其池系揄繒於下，而畫翟雉焉，名曰「振容」。云「又有銅魚在其間」者，上有池，下有振容，池與振容之間而有魚，故云「在其間」。云「大夫去振容，士去魚」者，以《喪大記》大夫不振容，士不云「魚躍拂池」故也。大夫不振容者，謂不以揄絞屬於池下為振容。云「此無人君及士，亦爛脫」者，以前經云「復」，尊卑俱顯明也。此直云「大夫」，故云亦如前文，爛脫君與士也。
		</region>
	</paragraph>
	<paragraph index="44">
		<region typus="original" subtype="" id="8718" explains="">
大夫附於士。士不附於大夫，附於大夫之昆弟。無昆弟則從其昭穆。雖王父母在，亦然。
		</region>
		<region typus="comment" subtype="注" id="8719" explains="8718">
○注：附讀皆為祔。大夫祔於士，不敢以己尊自殊於其祖也。士不祔於大夫，自卑，別於尊者也。大夫之昆弟，謂為士者也，從其昭穆中一以上，祖又祖而已。祔者，祔於先死者。○音義：附，依注作祔，音同，下並同。昭，常遙反，卷內皆同。別，彼列反。
		</region>
	</paragraph>
	<paragraph index="45">
		<region typus="comment" subtype="疏" id="8720" explains="8718,8719">
疏正義曰：自此以下，至「附於公子」，廣明祔祭之義，各依文解之。○「大夫附於士」者，謂祖為士，孫為大夫。若死，可以祔祭於祖之為士者也。○「士不附於大夫」者，謂先祖為大夫，孫為士，不可祔祭於大夫，唯得祔於大夫之兄弟為士者。○「無昆弟則從其昭穆」者，謂祖為大夫，無昆弟為士，則從其昭穆，謂祔於高祖為士者。若高祖為大夫，則祔於高祖昆弟為士者。○「雖王父母在，亦然」者，謂孫死之後，應合祔於王父。王父見在，無可祔。然，猶如是也，亦如是祔於高祖也。○注「附讀」至「而已」。○正義曰：祔者，祔祭於神，當從示旁為之。云「大夫之昆弟，謂為士者也」者，鄭恐經云「祔於大夫之昆弟」，恐大夫之昆弟身作大夫，士亦得祔之，故云「大夫昆弟為士」者。若大夫昆弟全無者，其孫雖士，亦得祔之。故前文云「大夫祔於士」，是孫之尊，可以祔祖之卑也。云「從其昭穆中一以上，祖又祖而已」者，謂父為昭，子為穆，中猶間也。謂自祖以上，間一世各當昭穆而祖祔之。若不得祔祖，則間去曾祖一世祔於高祖，若高祖無可祔，則間高祖之父一世祔高祖之祖，故云「祖又祖而已」。是「中一」以上，《喪服小記》文也。
		</region>
	</paragraph>
	<paragraph index="46">
		<region typus="original" subtype="" id="8721" explains="">
婦附於其夫之所附之妃，無妃，則亦從其昭穆之妃。妾附於妾祖姑，無妾祖姑，則亦從其昭穆之妾。
		</region>
		<region typus="comment" subtype="注" id="8722" explains="8721">
○注：夫所附之妃，於婦則祖姑。
		</region>
	</paragraph>
	<paragraph index="47">
		<region typus="comment" subtype="疏" id="8723" explains="8721,8722">
疏正義曰：此一經論婦之所附，義與夫同。○「無妃，則亦從其昭穆之妃」者，其孫婦祔祖姑，祖無妃，謂無祖姑，則亦從其昭穆之妃，謂亦間一以上，祔於高祖之妃。高祖無妃，則亦祔於高祖之祖妃。若其祖有昆弟之妃，班爵同者，則亦祔之。
		</region>
	</paragraph>
	<paragraph index="48">
		<region typus="original" subtype="" id="8724" explains="">
男子附於王父則配，女子附於王母則不配。
		</region>
		<region typus="comment" subtype="注" id="8725" explains="8724">
○注：配，謂並祭。王母不配，則不祭王父也。有事於尊者，可以及卑，有事於卑者，不敢援尊。配與不配，祭饌如一，祝辭異，不言「以某妃配某氏」耳。女子，謂未嫁者也。嫁未三月而死，猶歸葬於女氏之黨。○音義：並，必政反。援音袁。
		</region>
	</paragraph>
	<paragraph index="49">
		<region typus="comment" subtype="疏" id="8726" explains="8724,8725">
疏正義曰：「男子祔於王父則配」者，謂祭王父，並祭所配王母。○「女子祔於王母則不配」者，謂在室之女及已嫁未三月而死，祔祭於王母，則不祭所配之王父。○注「配謂」至「之黨」。○正義曰：云「配，謂並祭王母。不配，則不祭王父也」者，王父母相配之人，祭王父及王母是其配，祭王母不祭王父是不配。云「配與不配，祭饌如一，祝辭異，不言『以某妃配某氏』耳」者，按《特牲禮》不云配，《少牢禮》云「以某妃配」。但士用特牲，大夫用少牢，其餘皆同，是祭饌如一。按《少牢》云：「以某妃配某氏。」鄭注云：「某妃，某妻也。某氏，若言姜氏子氏也。」此是言配也。不言配者，若《特牲》云：「用薦歲事於皇祖某子。」不云以某妃配。特牲雖是常祭，容是禫月吉祭，故不舉配。云「嫁未三月而死，猶歸葬於女氏之黨」者，《曾子問》文也。
		</region>
	</paragraph>
	<paragraph index="50">
		<region typus="original" subtype="" id="8727" explains="">
公子附於公子。
		</region>
		<region typus="comment" subtype="注" id="8728" explains="8727">
○注：不敢戚君。
		</region>
	</paragraph>
	<paragraph index="51">
		<region typus="comment" subtype="疏" id="8729" explains="8727,8728">
疏正義曰：「公子」者，若公子之祖為君，公子不敢祔之。祔於祖之兄弟為公子者，不敢戚君故也。
		</region>
	</paragraph>
	<paragraph index="52">
		<region typus="original" subtype="" id="8730" explains="">
君薨，大子號稱「子」，待猶君也。
		</region>
		<region typus="comment" subtype="注" id="8731" explains="8730">
○注：謂未踰年也，雖稱子，與諸侯朝會如君矣。《春秋》魯僖公九年夏葵丘之會，宋襄公稱子，而與諸侯序。待，或為侍。
		</region>
	</paragraph>
	<paragraph index="53">
		<region typus="comment" subtype="疏" id="8732" explains="8730,8731">
疏正義曰：「君薨」，謂先君薨也。○「大子號稱子」者，其本大子，君存稱世子。今君既薨，故稱子，不言世子。○「待猶君也」者，謂與諸侯並列，共待之禮，猶如正君。○注「謂未」至「侯序」。○正義曰：知「未踰年」者，若踰年則稱君，此云「稱子」，故知「未踰年」也。引《春秋》者，證未踰年稱「子」及「待猶君」之義。按僖九年三月，宋公緯說卒，夏，公會宰周云齊侯宋子以下於葵丘。是宋襄公稱子，序在齊侯之下，與尋常宋公同，是與諸侯序。按《公羊傳》云：「君存稱世子，君薨稱子某。既葬稱子，踰年稱公。」今宋襄公未葬君，當宋子某而稱子者，鄭用《左氏》之義，未葬已前則稱子，既葬已後踰年則稱公。故僖九年傳云：「凡在喪，王曰小童，公侯曰子。」是「未葬」為在喪之稱也。若杜元凱之意，未葬以前皆稱子。若既葬雖未踰年，亦稱公，若未葬雖踰年，猶稱子，其義具在下《曲禮》疏，其與諸侯序列，宋襄公在喪稱子，自在本班；定四年陳懷公稱子，進在鄭上；僖二十八年，陳共公稱子，降在鄭下；衛侯弟叔武稱子，亦序在鄭下：此皆春秋之時霸者所次，不與此記同也。
		</region>
	</paragraph>
	<paragraph index="54">
		<region typus="original" subtype="" id="8733" explains="">
有三年之練冠，則以大功之麻易之，唯杖、屨不易。
		</region>
		<region typus="comment" subtype="注" id="8734" explains="8733">
○注：謂既練而遭大功之喪者也，練除首絰，要絰葛，又不如大功之麻重也。言練冠、易麻，互言之也。唯杖、屨不易，言其餘皆易也。屨不易者，練與大功俱用繩耳。○音義：要，一遙反。
		</region>
	</paragraph>
	<paragraph index="55">
		<region typus="comment" subtype="疏" id="8735" explains="8733,8734">
疏「有三」至「不易」。○正義曰：此一經，明先有三年練冠之節，今遭大功之麻易之。先師解此，凡有三義。按《聖證論》云：「范宣子之意，以母喪既練，遭降服大功則易衰。以母之既練，衰八升，降服大功，衰七升，故得易之，其餘則否。賀瑒之意，以三等大功，皆得易三年練衰。其三等大功，衰雖七升、八升、九升之布，有細於三年之練衰，以其新喪之重，故皆易之。」皇氏云：「或不易。」庾氏之說，唯謂「降服大功，衰得易三年之練，其餘七升、八升、九升之大功，則不得易三年之練」。今依庾說。此大功者，時據降服大功也。故下文云「而祔兄弟之殤」，雖論小功之兄弟，而云降服，則知此大功之麻易，據殤也。○「有三年之練冠」者，謂遭三年之喪，至練時之冠，以首絰已除，故特云冠。○「則以大功之麻易之」者，初死者是降服大功，則以此大功之麻，易三年之練。○「唯杖、屨不易」者，言大功無杖，無可改易；三年練，與大功初喪同是繩屨，故杖，屨不易。○注「謂既」至「繩耳」○正義曰：云「練除首絰」者，《閒傳》文。首絰既除，故著大功麻絰。云「要絰葛，又不如大功之麻重也」者，斬衰既練，要絰與大功初死要絰粗細同。斬衰是葛，大功是麻，故云「要絰葛，又不如大功之麻重也」。云「言練冠、易麻，互言之也」者，麻謂絰帶。大功言絰帶，明三年練亦有絰帶；三年練云冠，明大功亦有冠，是大功冠與絰帶易三年冠及絰帶，故云「互言之」。云「唯杖、屨不易，言其餘皆易也」者，經既言冠言麻，以明換易，又云「杖、屨不易」，則知衰亦在易中，故言「其餘皆易」，謂冠也，要帶也，衰也，言悉易也。然練之首絰除矣，無可易也；又大功無杖，亦無可易也，而云「易」與「不易」者，因其餘有易者連言之。
		</region>
	</paragraph>
	<paragraph index="56">
		<region typus="original" subtype="" id="8736" explains="">
有父母之喪，尚功衰，而附兄弟之殤，則練冠附於殤，稱「陽童某甫」，不名，神也。
		</region>
		<region typus="comment" subtype="注" id="8737" explains="8736">
○注：此兄弟之殤，謂大功親以下之殤也。斬衰、齊衰之喪練，皆受以大功之衰，此謂之功衰。以是時而祔大功親以下之殤，大功親以下之殤輕，不易服。冠而兄為殤，謂同年者也。兄十九而死，己明年因喪而冠。陽童，謂庶殤也。宗子則曰陰童。童，未成人之稱也。某甫，且字也。尊神不名，為之造字。○音義：衰，七雷反。冠，古亂反。稱，尺證反。
		</region>
	</paragraph>
	<paragraph index="57">
		<region typus="comment" subtype="疏" id="8738" explains="8736,8737">
疏「有父」至「神也」。○正義曰：此一經明已有父母之喪，既練之後，得祔兄弟小功之殤。「尚功衰」者，衰謂三年練後之衰，升數與大功同，故云功衰。今已有父母之喪，猶尚身著功衰。今兄弟有殤，在小功者當須祔祭，故云「而祔兄弟之殤」。「則練冠祔於殤」者，小功以下既輕，不合改練時之服，則身著練冠，祔祭於殤。○「稱童子某甫，不名，神也」者，當祔祭此殤之時，其祝辭稱此殤曰「陽童」，又稱此殤曰「某甫」，所以不呼其名者，尊神之也，故為之造字，稱曰「某甫」，且字也。○注「此兄」至「造字」。○正義曰：知「大功親以下之殤也」者，若大功正服，則變三年之練。此著練冠，故知大功親以下之殤。若成人合服之大功，其若長殤小功，若成人小功親，其長殤則緦麻，皆得著此三年練冠，為之祔祭，故云「大功親以下之殤」。言「以下」，兼小功也。己是祖之適，孫若祔大功兄弟長殤，得在祖廟。若祔小功兄弟長殤，則是祖之兄弟之後，所以得祔者，己是曾祖之適，共小功。兄弟同曾祖。今小功兄弟當祔於從祖之廟，其小功兄弟身及父是庶人，不合立祖廟，則曾祖適孫為之立壇，祔小功兄弟之長殤於從祖，立神而祭也。皇氏云：小功兄弟為士，從祖為大夫，士不可祔於大夫，當祔於大功親以下，從祖為士，故祔小功兄若長殤於己祖廟，義亦得通。云「大功親以下之殤輕，不易服」者，按《服問》大功殤長、中，變三年之葛，得易首絰要帶，不得易服。故此祔祭者練冠也。此注諸本或誤云「大功親之下殤」，故諸儒等難鄭云：「既是下殤，何得有弟冠？」范宣子、庾蔚等云：「下殤者，傳寫之誤，非鄭繆也。」云「冠而兄為殤，謂同年者也」者，此鄭自難，云弟冠而兄得為殤者，謂弟與兄同年十九也。云「兄十九而死，己明年因喪而冠」者，此新死之兄，既是小功之服，不合變三年之練，而得有因喪冠者，謂己明年之初，用父母喪之練節而加冠，以後始祔兄弟也。云「陽童謂庶殤也，宗子則曰陰童，童，未成人之稱也」者，《曾子問》：「庶子之殤，祭於室白，故曰陽童。宗子殤死，祭於室奧，則曰陰童。」云「某甫，且字也」者，《檀弓》云「五十以伯仲」，是正字。二十之時曰某甫，是且字，言且為之立字。云「尊神，不名，為之造字」者，以字者，冠時所有，此兄去年已死，未得有字，雖云「某甫」，是死後祔時為之造字，必造字者，以神道事之，可謂名是也。
		</region>
	</paragraph>
	<paragraph index="58">
		<region typus="original" subtype="" id="8739" explains="">
凡異居，始聞兄弟之喪，唯以哭對可也。
		</region>
		<region typus="comment" subtype="注" id="8740" explains="8739">
○注：側怛之痛，不以辭言為禮也。○音義：怛，旦末反。
		</region>
		<region typus="original" subtype="" id="8741" explains="">
其始麻，散帶絰。
		</region>
		<region typus="comment" subtype="注" id="8742" explains="8741">
○注：與母家同也。凡喪，小斂而麻。○音義：散，悉但反。後「散帶」皆同。
		</region>
		<region typus="original" subtype="" id="8743" explains="">
未服麻而奔喪，及主人之未成絰也，疏者與主人皆成之，親者終其麻帶絰之日數。
		</region>
		<region typus="comment" subtype="注" id="8744" explains="8743">
○注：疏者，謂小功以下也。親者，大功以上也。疏者及主人之節則用之，其不及，亦自用其日數。
		</region>
	</paragraph>
	<paragraph index="59">
		<region typus="comment" subtype="疏" id="8745" explains="8739,8740,8741,8742,8743,8744">
疏「凡異」至「日數」。○正義曰：此一節，明異居聞兄弟喪，哭及奔赴之禮。「凡異居」者，言「凡」，非一之辭，異居別所，而始聞兄弟之喪。○「唯以哭對可也」者，初聞其喪，惻怛情重，不暇問其餘事，唯哭對使者，赴於禮可也。○「其始麻，散帶絰」者，此謂大功以上，兄弟其初聞喪，始服麻之時，散垂要之帶絰。若小功以下服麻，則糾垂不散也。○「未服麻而奔喪」者，謂聞喪未及服麻，而即奔喪。○「及主人之未成絰也」者，謂道路既近，聞喪即來至，在主人小斂之前，故云「及主人未成絰也」。○「疏者與主人皆成之」，者，疏謂小功以下，值主人成服之節，則與主人皆成就之。○「親者終其麻帶絰之日數」者，親，謂大功以上，初來奔至，雖值主人成服，未即成之，必終竟其麻帶絰滿依禮日數而後成服也。○注「與居」至「而麻」。○正義曰：按《士喪禮》小斂襲絰於序東，是凡士喪，小斂而麻也。又《士喪禮》三日絞垂，此云「始麻散帶絰」，是與居家同。○注「疏者」至「日數」。○正義曰：知「疏者，謂小功以下」者，《喪服傳》云大功以上，同居為同財，故知疏者謂小功以下。云「其不及，亦自用其日數」者，謂疏者若其及主人之節，則與主人同成服。若其不及主人之節，亦自用其依禮之日數，奔喪之後，至三日而成服也。此未奔喪而散帶絰，按奔喪禮聞喪即襲絰絞帶不散者，彼謂有事，故未得即奔喪，故不散帶。此謂即欲奔喪，故散麻也。此經奔喪來至猶散麻，按奔喪禮聞喪則襲絰，至即絞帶不散麻者，此經即來奔者，故散麻，以見尸柩故也。彼謂奔喪來遲，故注云不見尸柩，不散帶也。
		</region>
	</paragraph>
	<paragraph index="60">
		<region typus="original" subtype="" id="8746" explains="">
主妾之喪，則自祔，至於練、祥，皆使其子主之，其殯、祭不於正室。
		</region>
		<region typus="comment" subtype="注" id="8747" explains="8746">
○注：祔自為之者，以其祭於祖廟。君不撫僕、妾。略於賤也。
		</region>
	</paragraph>
	<paragraph index="61">
		<region typus="comment" subtype="疏" id="8748" explains="8746,8747">
疏「主妾」至「僕妾」。○正義曰：妾既卑賤，得主之者，崔氏云：「謂女君死，攝女君也。」○「則自祔」者，以其祔祭於祖姑，尊祖，故自祔也。以其祔廟也，妾合祔於妾祖姑，若無妾祖姑，則祔於女君可也。○「其殯祭不於正室」者，雖攝女君，猶不正適，故殯之與祭，不得在正室。庾蔚云：「妾祖姑無廟，為壇祭之。」鄭云於廟者，崔氏云於廟中為壇祭之，此謂「攝女君」。若不攝女君之妾，則不得為主，則別為壇，不在祖廟中，而子自主之也。
		</region>
	</paragraph>
	<paragraph index="62">
		<region typus="original" subtype="" id="8749" explains="">
女君死，則妾為女君之黨服。攝女君，則不為先女君之黨服。
		</region>
		<region typus="comment" subtype="注" id="8750" explains="8749">
○注：妾於女君之親，若其親然。○音義：為，于偽反，下注並同。
		</region>
	</paragraph>
	<paragraph index="63">
		<region typus="comment" subtype="疏" id="8751" explains="8749,8750">
疏「女君」至「黨服」。○正義曰：「女君死，則妾為女君之黨服」者，賀瑒云：「雖是徒從而抑妾，故為女君黨服，防覬覦也。攝女君，則不為先女君之黨服者，以攝女君差尊，故不為先女君之黨服也。」
		</region>
	</paragraph>
	<paragraph index="64">
		<region typus="original" subtype="" id="8752" explains="">
聞君弟之喪，大功以上，見喪者之鄉而哭。
		</region>
		<region typus="comment" subtype="注" id="8753" explains="8752">
○注：奔喪節也。
		</region>
		<region typus="original" subtype="" id="8754" explains="">
適兄弟之送葬者，弗及，遇主人於道，則遂之於墓。
		</region>
		<region typus="comment" subtype="注" id="8755" explains="8754">
○注：言骨肉之親，不待主人也。
		</region>
		<region typus="original" subtype="" id="8756" explains="">
凡主兄弟之喪，雖疏，亦虞之。
		</region>
		<region typus="comment" subtype="注" id="8757" explains="8756">
○注：喪事虞祔乃畢。
		</region>
	</paragraph>
	<paragraph index="65">
		<region typus="comment" subtype="疏" id="8758" explains="8752,8753,8754,8755,8756,8757">
疏「聞兄」至「虞之」。○正義曰：此一節明奔兄弟喪之法。○「見喪者之鄉而哭」者，謂此親兄弟、同氣及同堂兄弟也。《奔喪禮》云：「齊衰望鄉而哭，大功望門而哭。」此云「大功以上，見喪者之鄉而哭」者，盧云「謂降服大功者也」，鄭無別辭，當同盧也。若如此，則兄弟之名，通輕重也。○「適兄弟之送葬」者，此兄弟，通緦小功也。適，往也。謂往送五服之親喪而不及者，謂往送不及喪柩在家。○「遇主人於道」者，主人是亡者之子，謂孝子葬竟已還，而此往送葬之人，與孝子於路相逢值也。「則遂之於墓」者，雖孝子已還，而此送葬之人不及者，不得隨孝子而歸，仍自獨往於墓也。○「凡主兄弟之喪，雖疏亦虞之」者，此疏謂小功、緦麻，喪事虞祔乃畢，雖服緦、小功之疏，彼既無主，故疏緦、小功者亦為之主虞祔之祭。按《小記》云：「大功者，主人之喪有三年者，則必為之再祭。」鄭注云：「小功、緦麻，為之練祭可也。」與此不同者，彼承大功有三年者，此則緦小功有三年者，故至小祥，同於三年，故主虞祔也。今此言疏者亦虞，但虞者謂無服者，朋友相為亦虞祔也。故熊氏云：「主喪者於死者無服，謂袒免以外之兄弟。」○注「喪事虞祔乃畢」。○正義曰：經云「虞」，而注連言「祔」者，以祔與虞相近，故連言之。
		</region>
	</paragraph>
	<paragraph index="66">
		<region typus="original" subtype="" id="8759" explains="">
凡喪服未畢，有弔者，則為位而哭，拜，踊。
		</region>
		<region typus="comment" subtype="注" id="8760" explains="8759">
○注：客始來，主人不可以殺禮待之。○音義：殺，色界反。
		</region>
	</paragraph>
	<paragraph index="67">
		<region typus="comment" subtype="疏" id="8761" explains="8759,8760">
疏「凡喪」至「拜踊」。○正義曰：「凡喪服未畢」者，是喪服將終，但未畢了，猶有餘日未滿，其禮以殺。若有人始來弔，當為位哭，踊，不以殺禮而待新弔之賓也。言「凡」者，五服悉然。
		</region>
	</paragraph>
	<paragraph index="68">
		<region typus="original" subtype="" id="8762" explains="">
大夫之哭大夫，弁絰。大夫與殯，亦弁絰。
		</region>
		<region typus="comment" subtype="注" id="8763" explains="8762">
○注：弁絰者，大夫錫衰相弔之服也，如爵弁而素加環絰曰弁絰。○音義：與音預。
		</region>
	</paragraph>
	<paragraph index="69">
		<region typus="comment" subtype="疏" id="8764" explains="8762,8763">
疏「大夫」至「弁絰」。○正義曰：「大夫之哭大夫，弁絰」者，此謂成服以後，大夫往弔哭大夫，身著錫衰，首加弁絰。○「大夫與殯，亦弁絰」者，此謂未成服之前，故與殯之時，首亦加弁絰，其餘則異，身著當時所服之服，故《士喪禮》注云：「主人成服之後，往則錫衰。主人未成服，君亦不錫衰，則著皮弁服也。」若此，大夫主人未成服之前，身亦皮弁服而弁絰也。若主人未小斂之前，則吉服而往，不弁絰也。○注「弁絰」至「服也」。○正義曰：按禮：主人未成服之前，小斂之後，大夫著弁絰，而衣皮弁服。此云「弁絰，大夫錫衰相弔」者，如鄭此意，則經云大夫之哭大夫弁絰，經據主人成服之後，故云「大夫錫衰相弔之服」。但文在「大夫與殯」之上，故南北諸儒皆以此「大夫之哭大夫，弁絰」是二斂之間，怪其鄭注云「錫衰」，所以各為異說。今謂「大夫之哭大夫」，廣解成服之後，於義無妨，但既成服之後，又卻明與殯之前理，亦既殯。
		</region>
	</paragraph>
	<paragraph index="70">
		<region typus="original" subtype="" id="8765" explains="">
大夫有私喪之葛，則於其兄弟之輕喪則弁絰。
		</region>
		<region typus="comment" subtype="注" id="8766" explains="8765">
○注：私喪，妻子之喪也。輕喪，緦麻也。大夫降焉，弔服而往，不以私喪之末臨兄弟。
		</region>
	</paragraph>
	<paragraph index="71">
		<region typus="comment" subtype="疏" id="8767" explains="8765,8766">
疏正義曰：「私喪之葛」者，謂妻子之喪，至卒哭，以葛代麻之後，是私喪之葛。○「則於其兄弟之輕喪則弁絰」者，於此之時，遭兄弟之輕喪緦麻，亦著弔服，弁絰而往，不以私喪之末臨兄弟也。若成服之後，則錫衰，未成服之前，身著素裳，而首服弁絰也。○注「私喪」至「兄弟」。○正義曰：既言「私喪」，故知謂妻子之喪也。「葛」，謂卒哭後也。「兄弟輕喪」，謂緦麻也。大夫降一等，雖不服以骨肉之親，不可以妻子之末服而往哭之，故服弁絰也。
		</region>
	</paragraph>
	<paragraph index="72">
		<region typus="original" subtype="" id="8768" explains="">
為長子杖，則其子不以杖即位。
		</region>
		<region typus="comment" subtype="注" id="8769" explains="8768">
○注：辟尊者。
		</region>
	</paragraph>
	<paragraph index="73">
		<region typus="comment" subtype="疏" id="8770" explains="8768,8769">
疏「為長」至「即位」。○正義曰：父「為長子杖，則其子不以杖即位」者，其子，長子之子，祖在不厭孫，其孫得杖，但與祖同處，不得以杖即位，辟尊者。
		</region>
	</paragraph>
	<paragraph index="74">
		<region typus="original" subtype="" id="8771" explains="">
為妻，父母在，不杖，不稽顙。
		</region>
		<region typus="comment" subtype="注" id="8772" explains="8771">
○注：尊者在，不敢盡禮於私喪也。○音義：稽，徐音啟。顙，桑黨反。
		</region>
	</paragraph>
	<paragraph index="75">
		<region typus="comment" subtype="疏" id="8773" explains="8771,8772">
疏「為妻」至「稽顙」。○正義曰：此謂適子為妻，父母見存，不敢為妻杖，又不可為妻稽顙。故云「不杖，不稽顙」。按《喪服》云：「大夫為適婦為喪主。」父為己婦之主，故父在，不敢為婦杖。若父沒，母在，不為適婦之主。所以母在不杖者，以父母尊同，因父而連言母。父沒，母存，為妻雖得杖，而不得稽顙，以杖與稽顙文連，不杖屬於父在，不稽顙文屬母在，故云：「父母在，不杖，不稽顙。」而《禮論》范宣子申云：「有二義，一者生存為在，二者旁側為在。此云母在，謂在母之側，為妻不杖。故《問喪》云：『則父在不敢杖矣，尊者在故也。』鄭云：『父在不杖，謂為母。』按為母則削杖，而云父在不杖，謂為母也，是父在謂在側之在，若《論語》云『君在，踧如也』。」此范氏之釋，其義可通。但父母在之文相連為一，而父為存在之在，母為在側之在。又《小記》云：「父在，庶子為妻，以杖即位。」然庶子豈得父見在則？庶子為妻，得以杖即位乎？是范義未安也。今見具載之。
		</region>
	</paragraph>
	<paragraph index="76">
		<region typus="original" subtype="" id="8774" explains="">
母在，不稽顙。稽顙者，其贈也，拜。
		</region>
		<region typus="comment" subtype="注" id="8775" explains="8774">
○注：言獨母在，於贈，拜，得稽顙，則父在，贈，拜，不得稽顙。
		</region>
	</paragraph>
	<paragraph index="77">
		<region typus="comment" subtype="疏" id="8776" explains="8774,8775">
疏正義曰：前明父母俱在，故不杖、不稽顙。此明父沒母在，為妻得有稽顙、不稽顙二義。「母在，不稽顙」者，謂母在，為妻子尋常拜賓之法也。○「稽顙者，其贈也，拜」者，但父沒母在，稍降殺於父，故為妻得有稽顙。稽顙之時，其稽顙者，有他人以物來贈己，其恩既重，其謝此贈之人時，為拜，得稽顙，故云「其贈也，拜」，於此拜時，而得稽顙。
		</region>
	</paragraph>
	<paragraph index="78">
		<region typus="original" subtype="" id="8777" explains="">
違諸侯，之大夫，不反服。違大夫，之諸侯，不反服。
		</region>
		<region typus="comment" subtype="注" id="8778" explains="8777">
○注：其君尊卑異也。違，猶去也。去諸侯，仕諸侯；去大夫，仕大夫，乃得為舊君服。
		</region>
	</paragraph>
	<paragraph index="79">
		<region typus="comment" subtype="疏" id="8779" explains="8777,8778">
疏「違諸」至「反服」。○正義曰：違，去也。去諸侯，謂不便其君及辟仇也。之，往也。己若本是諸侯臣，如去往仕大夫，此是自尊適卑，若舊君死，則此臣不反服也。言「不反」者，謂今仕卑，臣不可反服於前之尊君也。○「違大夫，之諸侯，不反服」者，此謂本是大夫臣，今去，仕諸侯，此是自卑適尊，若猶服卑君，則為新君之恥也，故亦不反服舊君也。○注「其君」至「君服」。○正義曰：鄭以經尊卑不敵，不反服。若所仕敵，則反服舊君，服齊衰三月。
		</region>
	</paragraph>
	<paragraph index="80">
		<region typus="original" subtype="" id="8780" explains="">
喪冠，條屬，以別吉凶。三年之練冠，亦條屬，右縫。
		</region>
		<region typus="comment" subtype="注" id="8781" explains="8780">
○注：別吉凶者，吉冠不條屬也。條屬者，通屈一條繩，若布為武，垂下為纓。屬之冠，像大古，喪事略也。吉冠則纓、武異材焉。右縫者，右辟而縫之。○音義：別，徐彼列反，注同。縫音逢，注同，又扶用反。大，古音泰，下「大古」同。材，才再反，又如字，辟必亦反，下同。
		</region>
		<region typus="original" subtype="" id="8782" explains="">
小功以下，左。
		</region>
		<region typus="comment" subtype="注" id="8783" explains="8782">
○注：左辟，像吉，輕也。
		</region>
		<region typus="original" subtype="" id="8784" explains="">
緦冠，繰纓。
		</region>
		<region typus="comment" subtype="注" id="8785" explains="8784">
○注：繰當為「澡麻帶絰」之「澡」，聲之誤也。謂有事其布以為纓。○音義：繰，依注音縿，所銜反。
		</region>
	</paragraph>
	<paragraph index="81">
		<region typus="comment" subtype="疏" id="8786" explains="8780,8781,8782,8783,8784,8785">
疏「喪冠」至「繰纓」。○正義曰：此一節明喪冠輕重之制，各隨文解之。此言吉冠則纓與武各別，喪冠則纓與武共材也。○「條屬」者，屬猶著也，謂取一條繩屈之為武，垂下為纓，以著冠，故云「條屬」也。吉凶既異，故云「別吉凶」也。○「三年之練冠，亦條屬，右縫」者，三年練冠，小祥之冠也。雖微入吉，亦猶條屬，與凶冠不異也。吉冠則褶上，辟縫向左，左為陽，陽，吉也。而凶冠縫向右，右為陰，陰，喪所尚也。過小祥猶條屬，故縫猶鄉右也。○注「別吉」至「縫之」。○正義曰：云「吉冠不條屬」也。條屬者，通屈一條繩。若布為武，垂下為纓，屬之冠，像大古，喪事略也」者，釋「喪冠，條屬」之意。云「吉冠則纓武異材焉」者，《玉藻》云「縞冠，玄武之屬」，是異材也。材謂材具。○「小功以下，左」，小功以下輕，故縫同吉，向左也。○「緦冠繰纓」，緦衰，冠治縷不治布，冠又用澡治，緦布為纓，以輕故也。○注「繰當」至「為纓」。○正義曰：經之「繰」字，絲旁為之，非澡治之義，故讀從《喪服小記》下「殤，澡麻帶絰」之澡。云「謂有事其布以為纓」者，緦麻既有事其縷，就上繰之，是又治其布。故云「有事其布以為纓」，謂縷、布俱治。
		</region>
	</paragraph>
	<paragraph index="82">
		<region typus="original" subtype="" id="8787" explains="">
大功以上散帶。
		</region>
		<region typus="comment" subtype="注" id="8788" explains="8787">
○注：小功緦輕，初而絞之。
		</region>
	</paragraph>
	<paragraph index="83">
		<region typus="comment" subtype="疏" id="8789" explains="8787,8788">
疏「大功以上散帶」。○正義曰：小斂之後，主人拜賓，襲絰於序東。小功以下，皆絞之。大功以上，散此帶垂，不忍即成之，至成服，乃絞。
		</region>
	</paragraph>
	<paragraph index="84">
		<region typus="original" subtype="" id="8790" explains="">
朝服十五升，去其半而緦，加灰，錫也。
		</region>
		<region typus="comment" subtype="注" id="8791" explains="8790">
○注：緦，精粗與朝服同。去其半，則六百縷而疏也。又無事其布，不灰焉。○音義：朝，直遙反，後「朝服」放此，注同。去，起呂反，注同。
		</region>
	</paragraph>
	<paragraph index="85">
		<region typus="comment" subtype="疏" id="8792" explains="8790,8791">
疏「朝服」至「錫也」。○正義曰：朝服精細，全用十五升布為之。○「去其半而緦」者，緦麻於朝服十五升布之內，抽去其半，以七升半用為緦麻服之衰服也。鄭注《喪服》云「去其半而緦，加絲」是也。○「加灰，錫也」者，取緦以為布，又加灰治之，則曰錫，言錫然滑易也。○注「又無事其布，不灰焉」。○正義曰：經云「去其半而緦」，始云「加灰」、「錫」，明此緦衰不加灰、不治布故也。
		</region>
	</paragraph>
	<paragraph index="86">
		<region typus="original" subtype="" id="8793" explains="">
諸侯相襚，以後路與冕服。先路與褒衣不以襚。
		</region>
		<region typus="comment" subtype="注" id="8794" explains="8793">
○注：不以己之正者施於人，以彼不以為正也。後路，貳車，貳車行在後也。○音義：襚音遂。
		</region>
	</paragraph>
	<paragraph index="87">
		<region typus="comment" subtype="疏" id="8795" explains="8793,8794">
疏「諸侯」至「以襚」。○正義曰：「諸侯相禭」者，禭謂以物送死用也。○「以後路與冕服」者，後路為上路之後次路也。冕服，謂上冕之後次冕也。○「先路與褒衣不以禭」者，是己之車服之上，不可以施遺於人。以彼不以為正服所用也。
		</region>
	</paragraph>
	<paragraph index="88">
		<region typus="original" subtype="" id="8796" explains="">
遣車視牢具。
		</region>
		<region typus="comment" subtype="注" id="8797" explains="8796">
○注：言車多少，各如所包遣奠牲體之數也。然則遣車載所包遣奠而藏之者與？遣奠，天子大牢，包九個；諸侯亦大牢，包七個；大夫亦大牢，包五個；士少牢，包三個。大夫以上乃有遣車。○音義：遣，棄戰反，注同，下「遣車」、「遣奠」，皆放此。與音餘。個，古賀反，下同。
		</region>
	</paragraph>
	<paragraph index="89">
		<region typus="comment" subtype="疏" id="8798" explains="8796,8797">
疏「遣車視牢具」。○正義曰：遣車，送葬載牲體之車也。牢具，遣奠所包牲牢之體，貴賤各有數也。一個為一具，取一車載之也，故云「視牢具」。○注「言車」至「遣車」。○正義曰：「言車多少，各如所包遣奠牲體之數也」者，以言「視牢具」，故如其數。云「然則遣車載所包遣奠而藏之者與」者，以遣車所用無文，因此視牢具，故云「載所包遣奠而藏之者與」，與，疑辭也。云「天子大牢，包九個」以下者，以《既夕禮》遣奠，用少牢以上約之，明大夫以上皆大牢。「包九個」者，以《檀弓》云「國君七個，遣車七乘」，則天子九個，遣車九乘。以下差降，義已具於下《檀弓》疏。云「大夫以上乃有遣車」者，諸侯大夫位尊，雖無三命，則有車馬之賜。及天子上士三命，皆得有遣車。諸侯士以下賤，故無遣車也。
		</region>
	</paragraph>
	<paragraph index="90">
		<region typus="original" subtype="" id="8799" explains="">
疏布輤，四面有章，置於四隅。
		</region>
		<region typus="comment" subtype="注" id="8800" explains="8799">
○注：輤，其蓋也。四面皆有章蔽，以隱翳牢肉。四隅，椁中之四隅。○音義：章，本或作鄣，音同，注亦同。翳，於計反。
		</region>
	</paragraph>
	<paragraph index="91">
		<region typus="comment" subtype="疏" id="8801" explains="8799,8800">
疏「疏布」至「四隅」。○正義曰：此經明載牢肉之時，因以物章蔽。「疏布輤」者，輤，蓋也。以粗布為上蓋，而四面有物章之。入壙，置於椁之四隅。
		</region>
	</paragraph>
	<paragraph index="92">
		<region typus="original" subtype="" id="8802" explains="">
載粻，有子曰：「非禮也。
		</region>
		<region typus="comment" subtype="注" id="8803" explains="8802">
○注：粻，米糧也。○音義：粻，陟良反。
		</region>
		<region typus="original" subtype="" id="8804" explains="">
喪奠，脯醢而已。」
		</region>
		<region typus="comment" subtype="注" id="8805" explains="8804">
○注：言死者不食糧也。遣奠，本無黍稷。○音義：醢音海。
		</region>
	</paragraph>
	<paragraph index="93">
		<region typus="comment" subtype="疏" id="8806" explains="8802,8803,8804,8805">
疏「載粻」至「而已」。○正義曰：粻，米糧也。用遣車載粻，遣亡人也。而有子譏其為失也。然《既夕》士禮有黍、稷、麥者，但遣奠之饌無黍、稷，故遣車所載遣車之奠，不合載粻。《既夕》士禮者，謂遣奠之外，別有黍稷麥喪奠脯醢而已者，此亦有子之言也，言死者不食糧，故遣奠不用黍稷，而牲體是脯醢之義也。
		</region>
	</paragraph>
	<paragraph index="94">
		<region typus="original" subtype="" id="8807" explains="">
祭，稱孝子、孝孫。喪，稱哀子、哀孫。
		</region>
		<region typus="comment" subtype="注" id="8808" explains="8807">
○注：各以其義稱。○音義：義稱，昌升反，又尺證反。
		</region>
	</paragraph>
	<paragraph index="95">
		<region typus="comment" subtype="疏" id="8809" explains="8807,8808">
疏「祭稱」至「哀孫」。○正義曰：祭，吉祭也，謂自卒哭以後之祭也。吉則申孝子心，故祝辭云孝也。或子或孫，應其人也。○「喪稱哀子、哀孫」者，凶祭謂自虞以前祭也。喪則痛慕未申，故稱哀也，故《士虞禮》稱哀子，而卒哭乃稱孝子也。
		</region>
	</paragraph>
	<paragraph index="96">
		<region typus="original" subtype="" id="8810" explains="">
端衰，喪車，皆無等。
		</region>
		<region typus="comment" subtype="注" id="8811" explains="8810">
○注：喪車，惡車也。喪者衣衰及所乘之車，貴賤同。孝子於親，一也。衣衰言端者，玄端，吉時常服，喪之衣衰當如之。○音義：衣衰，上於既反，下七雷反，下同。
		</region>
	</paragraph>
	<paragraph index="97">
		<region typus="comment" subtype="疏" id="8812" explains="8810,8811">
疏「端衰」至「無等」。○正義曰：端衰，謂喪服上衣，以其綴六寸之衰於心前，故衣亦曰衰。端，正也。吉時玄端服，身與袂同，以二尺二寸為正，而喪衣亦如之。而今用縗綴心前，故曰「端衰」也。○「喪車」者，孝子所乘惡車也。惡車，喪車也。等，等差也。言喪之衣衰及惡車，天子至士制度同，無貴賤等差之別也。以孝子於其親，情如一也。○注「喪車」至「如之」。○正義曰：言「喪車，惡車也」者，《既夕禮》云：「主人乘惡車。」鄭云：「王喪之木車也。」按鄭注《巾車》「喪車凡五等」，《巾車》云：「木車，蒲蔽。」注云：「木車，不漆者，以蒲為蔽。始遭喪所乘也。」「素車，棼蔽。」注云：「素車以白土堊車。薠麻以為蔽，卒哭所乘。」「藻車，藻蔽。」注云：「以蒼玉堊車，以蒼繒為蔽也。既練所乘。」「駹車，雚蔽。」注云：「駹車邊側有漆飾也。以細葦席為蔽，大祥所乘。」「漆車，藩蔽。」注云：「漆車，黑車。漆席以為蔽，禫所乘。」○音義：云「衣衰言端者，玄端，吉時常服，喪之衣衰當如之」者，按《喪服記》：袂，二尺二寸。「袪，尺二寸」。其制正服，故云端。此云「端衰」，則與玄端同也。
		</region>
	</paragraph>
	<paragraph index="98">
		<region typus="original" subtype="" id="8813" explains="">
大白冠、緇布之冠，皆不蕤。委武，玄、縞而后蕤。
		</region>
		<region typus="comment" subtype="注" id="8814" explains="8813">
○注：不蕤，質無飾也。大白冠，大古之布冠也。《春秋傳》曰：「衛文公大布之衣，大白之冠。」委武，冠卷也。秦人曰委，齊東曰武。玄，玄冠也。縞，縞冠也。○音義：縞，古老反，又古報反，注同。卷，苦圓反。
		</region>
	</paragraph>
	<paragraph index="99">
		<region typus="comment" subtype="疏" id="8815" explains="8813,8814">
疏「大白」至「後蕤」。○正義曰：大白者，古之白布冠也。緇布冠，黑布冠也。二冠無飾，故皆不蕤。此緇布冠謂大夫士之冠，故不蕤。其諸侯緇布冠則蕤，故《玉藻》云「緇布冠繢緌，諸侯之冠」是也。○「委武，玄縞而後蕤」者，委、武皆冠卷也。秦人呼捲為委，齊人呼捲為武也。玄、玄冠也。縞，縞冠也。率、縞二冠，既有先別卷，後乃可蕤，故云「而後蕤」也。而大祥縞冠亦有蕤。何以知之？前既云「練冠，亦條屬，右縫」，則知縞不條屬。既別安卷，灼然有蕤也。○注「不蕤」至「冠也」。○正義曰：引《春秋左傳》曰「衛文公大布之衣，大白之冠」者，證大白冠是布也。閔公二年冬，狄入衛，衛懿公為狄人所滅。僖二年，齊桓公救而封之。衛文公以國未道，故不充其服，自貶損，所以大白冠、大布衣也。
		</region>
	</paragraph>
	<paragraph index="100">
		<region typus="original" subtype="" id="8816" explains="">
大夫冕而祭於公，弁而祭於己，士弁而祭於公，冠而祭於己。
		</region>
		<region typus="comment" subtype="注" id="8817" explains="8816">
○注：弁，爵弁也。冠，玄冠也。祭於公，助君祭也。大夫爵弁而祭於己，唯孤爾。
		</region>
		<region typus="original" subtype="" id="8818" explains="">
士弁而親迎，然則士弁而祭於己可也。
		</region>
		<region typus="comment" subtype="注" id="8819" explains="8818">
○注：緣類欲許之也。親迎雖亦己之事，攝盛服爾，非常也。○音義：迎，魚敬反，注同。
		</region>
	</paragraph>
	<paragraph index="101">
		<region typus="comment" subtype="疏" id="8820" explains="8816,8817,8818,8819">
疏「大夫」至「可也」。○正義曰：此一節明大夫、士公私祭服。○「大夫冕而祭於公」者，大夫謂「孤」也。冕，絺冕也。祭於公，謂助君祭也。○「弁而祭於己」者，弁，爵弁也。祭於己，自祭廟也。助祭為尊，故服絺冕。自祭為卑，故服爵弁。崔云：孤不悉絺冕，若王者之後及魯之孤，則助祭用絺。若方伯之孤助祭，則以其君玄冕自祭，不可踰之也。○「士弁而祭於公，冠而祭於己」者，弁謂爵弁也。士以爵弁為上，故用助祭也。冠玄冠為卑也，自祭不敢同助君之服，故用玄冠也。○「士弁而親迎，然則士弁而祭於己可也」者，作記之人，雖云「士冠而祭於己」，以己既爵弁親迎，親迎輕於祭，尚用爵弁，則士亦當用爵弁自祭於己廟可也。言於禮可用也。爵弁，是記者緣事類欲許之著爵弁。○注「弁爵」至「孤爾」。○正義曰：知「弁，爵弁也」者，與「士弁」連文，士弁祭於公，爵弁，故知大夫弁者，亦爵弁也。云「大夫爵弁而祭於己，唯孤爾」者，以《儀禮．少牢》上大夫自祭用玄冠，此亦云弁而祭於己者，與《少牢》異，故知是孤。知非卿者，以《少牢禮》有卿賓尸，下大夫不賓尸，明卿亦玄冠，不爵弁。○注「緣類」至「常也」。○正義曰：以祭、親迎，事類相似。親迎既弁，故自祭欲許其著弁，其理不可。故鄭云：親迎雖亦己之事，攝盛服爾，非常著之服。所以親迎攝盛服者，以親迎配偶，一時之極，故許其攝盛服。祭祀，常所供養，故須依其班序。
		</region>
	</paragraph>
	<paragraph index="102">
		<region typus="original" subtype="" id="8821" explains="">
暢，臼以椈，杵以梧，
		</region>
		<region typus="comment" subtype="注" id="8822" explains="8821">
○注：所以搗郁也。椈，柏也。○音義：搗，丁老反。
		</region>
		<region typus="original" subtype="" id="8823" explains="">
枇以桑，長三尺，或曰五尺。
		</region>
		<region typus="comment" subtype="注" id="8824" explains="8823">
○注：枇，所以載牲體者。此謂喪祭也。吉祭，枇用棘。○音義：枇音匕，本亦作朼，音同，注同。長，直亮反，下同。
		</region>
		<region typus="original" subtype="" id="8825" explains="">
畢用桑，長三尺，刊其柄與末。
		</region>
		<region typus="comment" subtype="注" id="8826" explains="8825">
○注：畢，所以助主人載者。刊，猶削也。○音義：刊，苦幹反。柄，兵命反。
		</region>
	</paragraph>
	<paragraph index="103">
		<region typus="comment" subtype="疏" id="8827" explains="8821,8822,8823,8824,8825,8826">
疏「暢臼」至「與末」。○正義曰：此一節明吉凶暢及枇畢之義，各隨文解之。暢，謂郁鬯也者。○「臼以椈，杵以梧」者，謂搗鬯所用也。椈，柏也。梧，桐也。謂以柏為臼，以桐為杵，搗郁鬯用柏臼桐杵，為柏香，桐絜白，於神為宜。○注「椈，柏也」。○正義曰：「椈，柏」，《爾雅．釋木》文。○「枇以桑，長三尺，或曰五尺」，枇者，所以載牲體從鑊，以枇升入於鼎，從鼎以枇載之於俎。○注「此謂」至「用棘」。○正義曰：知「謂喪祭也」者，以其用桑，故知喪祭也。云「吉祭，枇用棘」者，《特牲記》云「枇用棘心」是也。
		</region>
	</paragraph>
	<paragraph index="104">
		<region typus="comment" subtype="疏" id="8828" explains="8821,8822,8823,8824,8825,8826">
○「畢用桑，長三尺，刊其柄與末」，主人舉肉之時，則以畢助主人舉肉。「用桑」者，亦喪祭故也。「刊其柄與末」，謂畢末頭亦刊削之。畢既如此，枇亦當然，若吉時亦用棘。
		</region>
	</paragraph>
	<paragraph index="105">
		<region typus="original" subtype="" id="8829" explains="">
率，諸侯、大夫皆五采，士二采。
		</region>
		<region typus="comment" subtype="注" id="8830" explains="8829">
○注：此謂襲尸之大帶，率繂也。繂之不加箴功。大夫以上，更飾以五采，士以朱、綠。襲事成於帶，變之，所以異於生。○音義：率，上音律，下音帶，本亦作帶。繂音律。箴，之金反。
		</region>
	</paragraph>
	<paragraph index="106">
		<region typus="comment" subtype="疏" id="8831" explains="8829,8830">
疏「率帶」至「二采」。○正義曰：此謂尸襲竟而著此帶也。率謂為帶也。但攝帛邊而熨殺之，不加箴功，異於生也。以五采飾之，亦異於生也。大夫與諸侯同，而士二采，並異於生而尊者，可同也。然此士，天子之士也。諸侯之士則緇帶，故《士喪禮》緇帶。○注「此謂」至「於生」。○正義曰：知「襲尸之大帶」者，以吉時大帶，唯有朱、綠、玄華，無五采。此連上枇、畢用桑之下，則知此亦喪之大帶。小斂大斂，衣數既多，有絞不可加帶，故知「襲尸之大帶」也。以其稱率與大帶同，故知是大帶也。云「襲事成於帶，變之，所以異於生」者，鄭以襲衣與生同，唯帶與生異。凡襲事著衣畢，加帶乃成，故云「襲事成於帶，變之，異於生也」。
		</region>
	</paragraph>
	<paragraph index="107">
		<region typus="original" subtype="" id="8832" explains="">
醴者，稻醴也。甕、甒、筲、衡，實見間，而后折入。
		</region>
		<region typus="comment" subtype="注" id="8833" explains="8832">
○注：此謂葬時藏物也。衡，當為桁，所以庪甕、甒之屬，聲之誤也。實見間，藏於見外、椁內也。折，承席也。○音義：甕，於貢反，盛醯醢之器。甒音武，瓦器。筲，所交反，竹器。衡，依注作桁，戶剛反，徐戶庚反，庪也。見音間廁之間，棺衣也，注同。間如字，注同，徐古莧反。一解云：鄭合見、間二字，共為□字，音古辯反。折，之設反，注同，形如床，無足也。庪，九委反，又九偽反，徐居綺反，字亦作庋，同。
		</region>
	</paragraph>
	<paragraph index="108">
		<region typus="comment" subtype="疏" id="8834" explains="8832,8833">
疏「醴者」至「折入」。○正義曰：此一經是送葬所藏之物。○「醴者，稻醴也」者，言此醴是稻米所為。○「甕」者，盛醯、醢。○「甒」者，盛醴、酒。○「筲」者，盛黍、稷。○「衡」者，以大木為桁，置於地，所以庪舉於甕、甒之屬。○「實見間」，見謂棺外之飾，言實此甕、甒、筲等於見外、椁內二者之間，故云「實見間」。○「而後折入」者，折謂椁上承席，實物椁內既畢，然後以此承席加於椁上。○注「此謂」至「席也」。○正義曰：知「葬時藏物也」者，言此甕、甒、筲、衡等葬時所藏之物。皇氏云：「甕、甒、筲，明器也。故實此醴與醯醢之屬。」云「實見間，藏於見外椁內也」者，按《既夕禮》：「乃窆，藏器於旁，加見。」注云：「器，用器、役器也。」見，棺飾也。先言「藏器」，乃云「加見」者，「器」在「見」內也。《既夕禮》又云：「藏苞、筲於旁。」注云：「於旁者，在見外也。」不言甕、甒、饌，相次可知。知是「藏於見外、椁內」者，則見內是用器、役器，見外是明器也。此是士禮，略，實明器耳。大夫以上，則兼有人器、明器也。人器實，明器虛。云「折，承席也」者，按《既夕禮》注云：「折猶庪也。方鑿連木為之，蓋如床，而縮者三，橫者五，無簀。窆事畢，加之壙上，以承抗席。」是也。
		</region>
	</paragraph>
	<paragraph index="109">
		<region typus="original" subtype="" id="8835" explains="">
重，既虞而埋之。
		</region>
		<region typus="comment" subtype="注" id="8836" explains="8835">
○注：就所倚處埋之。○音義：重，直龍反。埋，亡皆反。倚，於倚反。處，昌慮反。
		</region>
	</paragraph>
	<paragraph index="110">
		<region typus="comment" subtype="疏" id="8837" explains="8835,8836">
疏「重既虞而埋之」。○正義曰：按《既夕禮》：「初喪朝禰廟，重止於門外之西，不入。」重不入者，謂將鄉祖廟，若過之然，故不入。明日自禰廟隨至祖廟庭，厥明將出之時，「重出自道，道左倚之」。鄭注云：「道左，主人位。」此注「就所倚之處埋之」，謂於祖廟門外之東也。
		</region>
	</paragraph>
	<paragraph index="111">
		<region typus="original" subtype="" id="8838" explains="">
凡婦人，從其夫之爵位。
		</region>
		<region typus="comment" subtype="注" id="8839" explains="8838">
○注：婦人無專制，生禮死事，以夫為尊卑。
		</region>
	</paragraph>
	<paragraph index="112">
		<region typus="original" subtype="" id="8840" explains="">
小斂、大斂、啟，皆辯拜。
		</region>
		<region typus="comment" subtype="注" id="8841" explains="8840">
○注：嫌當事，來者終不拜，故明之也。此既事，皆拜。○音義：辯音遍。
		</region>
	</paragraph>
	<paragraph index="113">
		<region typus="comment" subtype="疏" id="8842" explains="8840,8841">
疏「小斂」至「辯拜」。○正義曰：禮：凡當大斂、小斂及啟攢之時，唯有君來，則止事而出拜之。若他賓客至，則不止事。事竟，乃即堂下之位，悉遍拜，故云「皆辯拜」也。○注「嫌當」至「皆拜」。○正義曰：嫌當三事終竟不拜，故明竟即拜也。云「此既事，皆拜」者，皆拜即此云辯拜三事也。然若士當事，而大夫至，則士亦為大夫出也。故《雜記》下云「當袒，大夫至，雖當踊，絕踊而拜之。反，改成踊，乃襲」是也。
		</region>
	</paragraph>
	<paragraph index="114">
		<region typus="original" subtype="" id="8843" explains="">
朝夕哭，不帷。
		</region>
		<region typus="comment" subtype="注" id="8844" explains="8843">
○注：緣孝子心欲見殯、肂也。既出，則施其&lt;戶去&gt;，鬼神尚幽闇也。○音義：帷，位悲反，下同。肂，以二反，埋棺之坎。&lt;戶去&gt;，《字林》戶臘反，闔也。《纂文》云：「古闔字。」《玉篇》羌據、公答二反，皆云閉也。
		</region>
	</paragraph>
	<paragraph index="115">
		<region typus="comment" subtype="疏" id="8845" explains="8843,8844">
疏「朝夕哭，不帷」。○正義曰：孝子心欲見殯，故當朝夕進入廟門內哭位之時，除去殯宮帷也。哭竟，則帷之。○注「既出，則施其&lt;戶去&gt;」。○正義曰：按《士喪禮》：「君使人弔，徹帷。」鄭云：「徹帷，&lt;戶去&gt;之事畢，則下之。」鄭此注會《儀禮》注也，則&lt;戶去&gt;是褰舉之名。初哭，則褰舉，事畢，則施下之。
		</region>
	</paragraph>
	<paragraph index="116">
		<region typus="original" subtype="" id="8846" explains="">
無柩者，不帷。
		</region>
		<region typus="comment" subtype="注" id="8847" explains="8846">
○注：謂既葬也。棺柩已去，鬼神在室，堂無事焉，遂去帷。○音義：去，起呂反。
		</region>
	</paragraph>
	<paragraph index="117">
		<region typus="comment" subtype="疏" id="8848" explains="8846,8847">
疏「無柩者，不帷」。○正義曰：無柩，謂葬後也。神主祔廟還在室，則在堂無事，故不復用帷也。
		</region>
	</paragraph>
	<paragraph index="118">
		<region typus="original" subtype="" id="8849" explains="">
君若載而后弔之，則主人東面而拜，門右北面而踊，出待，反而后奠。
		</region>
		<region typus="comment" subtype="注" id="8850" explains="8849">
○注：主人拜、踊於賓位，不敢迫君也，君即位車東。出待，不必君留也。君反之，使奠。
		</region>
	</paragraph>
	<paragraph index="119">
		<region typus="comment" subtype="疏" id="8851" explains="8849,8850">
疏「君若」至「後奠」。○正義曰：謂君來弔臣之葬，臣喪朝廟，柩已下堂，載在柩車，而君弔之，故云「君若載而後弔之」。○「則主人東面而拜」者，君既弔位於車東，故主人在車西東面而拜。○「門右北面而踊」者，門，謂袒廟門也。右，西邊也。若門外來，則右在東。若門內出，右在西。此據車出家，故右在西。孝子拜君竟，從位立近門內西邊北面而哭踊，為禮也。○「出待」者，孝子哭踊畢，而先出門待君者。君來則出門拜迎，君去則出門拜送也。今君入臨，弔事竟，便應去，不敢必君之久留，故孝子先出，待君出。○「反而後奠」者，反，謂君來未去，使人命孝子反還喪所也。「而後奠」者，凡君來必設奠，告柩知之也。或云：此謂在廟載柩車時也。奠，謂反設袒奠也。
		</region>
	</paragraph>
	<paragraph index="120">
		<region typus="original" subtype="" id="8852" explains="">
子羔之襲也。繭衣裳與稅衣、纁袡為一，素端一，皮弁一，爵弁一，玄冕一。曾子曰：「不襲婦服。」
		</region>
		<region typus="comment" subtype="注" id="8853" explains="8852">
○注：繭衣裳者，若今大&lt;衤屬&gt;也。纊為繭，縕為袍，表之以稅衣，乃為一稱爾。稅衣，若玄端而連衣裳者也。大夫而以纁為之緣，非也。唯婦人纁袡。禮以冠名服，此襲其服，非襲其冠。曾子譏「襲婦服」而已。玄冕，又大夫服，未聞子羔曷為襲之。玄冕，或為為玄冠，或為玄端。○音義：繭，古典反。稅，他喚反，注同。纁，許云反。柟，字又作袡，而占反。裳，下□也，王肅云：「婦人蔽膝也。」&lt;衤屬&gt;音燭。絖，字又作纊，音曠。縕，於粉反。袍，薄勞反。稱，尺證反，下放此。緣，悅絹反。
		</region>
	</paragraph>
	<paragraph index="121">
		<region typus="comment" subtype="疏" id="8854" explains="8852,8853">
疏「子羔」至「婦服」。○正義曰：此明大夫死者襲衣稱數也。○「繭衣裳」者，纊為繭，謂衣裳相連，而綿纊著之也。○「與稅衣」者，稅謂黑衣也。若玄端而連衣裳也。玄端多種，今衣裳連是玄端，玄端，玄裳也。○「纁袡為一」者，纁，絳也。袡，裳下緣撚也。以絳為緣，故云「稅衣、纁袡」也。繭衣既褻，故用稅衣表之，合為一稱，故云「繭衣裳與稅衣、纁袡為一」也。○「素端一」者，此第二稱也。以服既不褻，並無復別衣表之也。盧云：「布上素下皮弁服。」賀瑒云：「以素為衣裳也。」○「皮弁一」者，第三稱也。十五升白布為衣，積素為裳也。○「爵弁一」者，第四稱也。玄衣，纁裳也。○「玄冕一」者，第五稱也。大夫之上服也。○「曾子曰：不襲婦服」者，曾子非之。纁袡是婦人之服，而子羔襲用之，故曾子譏之。依禮不合襲婦人之服。○注「繭衣」至「襲之」。○正義曰：「禮以冠名服，此襲其服，非襲其冠」者，鄭恐經云「皮弁」「爵弁」，但云冠，不云服，恐襲其冠，不襲其服，故云「以冠名服，此襲其服，非襲其冠」。云「曾子譏襲婦服而已」者，鄭意以曾子但譏婦服而已，不譏其著玄冕之服，是子羔合著玄冕。子羔為大夫，無文，故注云：「未聞子羔曷為襲之。」
		</region>
	</paragraph>
	<paragraph index="122">
		<region typus="original" subtype="" id="8855" explains="">
為君使而死，公館復，私館不復。公館者，公宮與公所為也。私館者，自卿大夫以下之家也。
		</region>
		<region typus="comment" subtype="注" id="8856" explains="8855">
○注：公所為，君所作離宮別館也。○音義：為，于偽反，又如字。使，色吏反。復音伏。館，本亦作觀，音同。
		</region>
	</paragraph>
	<paragraph index="123">
		<region typus="original" subtype="" id="8857" explains="">
公七踊，大夫五踊，婦人居間，士三踊，婦人皆居間。
		</region>
		<region typus="comment" subtype="注" id="8858" explains="8857">
○注：公，君也。始死及小斂、大斂而踊，君、大夫、士一也，則皆三踊矣。君五日而殯，大夫三日而殯，士二日而殯。士小斂之朝不踊，君、大夫大斂之朝乃不踊。婦人居間者，踊必拾，主人踊，婦人踊，賓乃踊。○音義：拾，其劫反，下同。
		</region>
	</paragraph>
	<paragraph index="124">
		<region typus="comment" subtype="疏" id="8859" explains="8857,8858">
疏「公七」至「居間」。○正義曰：此一經明諸侯至士初死、在室、殯踊節及明貴賤踊數也。公、諸侯去死日五日而殯，則合死日六日也。○「七踊」者，始死一踊，明日襲之時又一踊。襲明日朝、又明日小斂朝一踊，為四也。其日晚小斂時又一踊，是小斂日再踊，就於前三日為五也。小斂明日朝又踊，為六也。至明日大斂之朝不踊，當大斂時乃踊，凡為七踊也。○「大夫五」者，大夫三日殯，合死日為四日。始死一，明日襲朝一，又明日小斂日再，小斂明日大斂，凡五也。○「士三」者，士三日殯，合死日數也。始死一，小斂朝不踊，至小斂時一，又明日大斂一，是凡三也。○「婦人皆居間」者，謂婦人與丈夫更踊也。男子先踊，踊畢而婦人踊，踊畢，賓乃踊。婦人居賓主之中間也。又云「皆居間」者，言皆於貴賤，婦人悉居賓主間也。然親始死及動尸、舉柩，哭踊無數。今云七、五、三者，謂為禮有節之踊。每踊輒三者，三為九而謂為一也。
		</region>
	</paragraph>
	<paragraph index="125">
		<region typus="original" subtype="" id="8860" explains="">
公襲：卷衣一，玄端一，朝服一，素積一，纁裳一，爵弁二，玄冕一，褒衣一，朱綠帶，申加大帶於上。
		</region>
		<region typus="comment" subtype="注" id="8861" explains="8860">
○注：朱綠帶者，襲衣之帶，飾之雜以朱綠，異於生也。此帶亦以素為之。申，重也。重於革帶也。革帶以佩韍，必言重於大帶者，明雖有變，必備此二帶也。士襲三稱，子羔襲五稱。今公襲九稱，則尊卑襲數不同矣。諸侯七稱，天子十二稱與？○音義：卷音袞。重，直龍反，又直用反。韍音弗。稱，尺證反。
		</region>
	</paragraph>
	<paragraph index="126">
		<region typus="comment" subtype="疏" id="8862" explains="8860,8861">
疏「公襲」至「於上」。○正義曰：此一經明襲用衣稱卷冕之制。公襲以上服最在內者，公身貴，故以上服親身。欲尊顯加賜，故褒衣最外，而細服居中也。子羔賤，故卑服親身也。○「玄端一」者，賀云：「燕居之服，玄端朱裳也。」○「朝服一」者，緇衣素裳，公日視朝之服也。○「素積一」者，皮弁之服，公視朔之服也。○「纁裳一」者，賀云：「冕服之裳也，亦可鷩、毳，任取中間一服也。」○「爵弁二」者，玄衣、纁裳二通也。此是始命之服，示之重本，故二通也。招魂，君亦用爵弁服也。玄冕之下，又取一也。○「褒衣一」者，所加賜之衣，最上，華君賜也。自卷衣至此，合爵弁二通，合九稱。朱綠帶者，諸侯襲尸，除五采之大帶外，又別有此帶，以素為之，而朱綠飾之，亦異於生時也。○「申加大帶於上」者，申，重也。謂已用此朱綠小帶結束之，今重加大帶於革帶之上者，像生時大帶也。用素為之，士則二采，大夫、諸侯皆五采飾之，故前云「率帶，諸侯、大夫皆五采，士二采」。鄭云：「此謂襲尸之大帶也。」鄭既謂前為襲尸之大帶，此重言加大帶，是用襲尸如一，故知前所言即此大帶也。○注「朱綠」至「稱與」。○正義曰：云「朱綠帶者，襲衣之帶，飾之雜以朱綠，異於生也」者，此帶既非革帶，又非大帶，只是衣之小帶。衣之小帶用素，故云「亦以素為之」。云「申，重也」者，《釋詁》文。云「重於革帶也」者，謂於革帶之上，重加此大帶。知非對小朱綠帶為重者，以朱綠小帶散在於衣，非是總束其身。若總束其身，唯有革帶大帶，故知對革帶為重者。云「必言重加大帶者，明雖有變，必備此二帶也」者，解經文「申加」之字。既無革帶，又加大帶云「申」者，何以革帶必見革帶與大帶者，明雖有變，必備此二帶。云「士襲三稱以下」者，鄭欲歷明天子、諸侯以下襲之數，《士喪禮》襲三稱，前文子羔襲五稱，此文公襲九稱，是尊卑襲數不同。唯天子、諸侯無文，故約之，云「諸侯七稱，天子十二稱與」。與者，疑辭也。
		</region>
	</paragraph>
	<paragraph index="127">
		<region typus="original" subtype="" id="8863" explains="">
小斂，環絰，公、大夫、士一也。
		</region>
		<region typus="comment" subtype="注" id="8864" explains="8863">
○注：環絰者，一股，所謂纏絰也。士素委貌，大夫以上素爵弁，而加此絰焉，散帶。○音義：纏，直連反。
		</region>
	</paragraph>
	<paragraph index="128">
		<region typus="comment" subtype="疏" id="8865" explains="8863,8864">
疏「小斂」至「一也」。○正義曰：環絰，一股而纏也。親始死，孝子去冠，至小斂不可無飾。士素委貌，大夫以上素弁，而貴賤悉得加於環絰，故云「公、大夫、士一也」。○注「環絰」至「散帶」。○正義曰：知以「一股，所謂纏絰」者，若是兩股相交，則謂之絞。今云環絰，是周回纏繞之名，故知是一股纏絰也。又鄭注《弁師》云：「環絰者，大如緦之麻絰，纏而不糾。」今此所謂彼經注也。知「士素委貌」者，武叔投冠括髪，諸侯之大夫當天子之士也。云「大夫以上，素爵弁」者，《雜記》云：「大夫與殯亦弁絰，以大夫與他殯尚弁絰，則天子弁絰明矣。」諸侯以上尊，固宜弁絰。
		</region>
	</paragraph>
	<paragraph index="129">
		<region typus="original" subtype="" id="8866" explains="">
公視大斂，公升，商祝鋪席，乃斂。
		</region>
		<region typus="comment" subtype="注" id="8867" explains="8866">
○注：《喪大記》曰：「大夫之喪，將大斂，既鋪絞、紟、衾，君至。」此君升乃鋪席，則君至為之改，始新之也。○音義：鋪，普吳反，一音升胡反，又音敷。紟，其鴆反。絞，戶交反。為，于偽反。
		</region>
	</paragraph>
	<paragraph index="130">
		<region typus="comment" subtype="疏" id="8868" explains="8866,8867">
疏「公視」至「乃斂」。○正義曰：公，君也。明君臨臣喪大斂禮也。○「公升，商祝鋪席，乃斂」者，「公升」，謂君來升堂時。商祝，主斂事者也。此臣喪，大斂，君來至之前，主人既已鋪席，布絞、紟、衾，聞君將來至，則主人徹去之。此君至，升堂，而商祝更鋪席，待君至乃斂也。所以然者，重榮君來，為新之也。亦示若事由君也。
		</region>
	</paragraph>
	<paragraph index="131">
		<region typus="original" subtype="" id="8869" explains="">
魯人之贈也，三玄二纁。廣尺，長終幅。
		</region>
		<region typus="comment" subtype="注" id="8870" explains="8869">
○注：言失之也。《士喪禮》下篇曰：「贈用制幣，玄纁束帛。」○音義：廣，古曠反。長，直亮反。幅，方服反。
		</region>
	</paragraph>
	<paragraph index="132">
		<region typus="comment" subtype="疏" id="8871" explains="8869,8870">
疏「魯人」至「終幅」。○正義曰：記魯失也。贈，謂以物送亡人於椁中也。贈別用玄纁束帛，三玄二纁，故《既夕禮》曰「贈用制幣，玄纁束」。今魯人雖三玄二纁，而用廣尺，長終幅，不復丈八尺，則失禮也。
		</region>
	</paragraph>
	<paragraph index="133">
		<region typus="original" subtype="" id="8872" explains="">
弔者即位於門西，東面。其介在其東南，北面西上，西於門。
		</region>
		<region typus="comment" subtype="注" id="8873" explains="8872">
○注：賓立門外，不當門。○音義：介音界，後皆同。
		</region>
		<region typus="original" subtype="" id="8874" explains="">
主孤西面。
		</region>
		<region typus="comment" subtype="注" id="8875" explains="8874">
○注：立於阼階下。
		</region>
		<region typus="original" subtype="" id="8876" explains="">
相者受命曰：「孤某使某請事。」客曰：「寡君使某，如何不淑！」
		</region>
		<region typus="comment" subtype="注" id="8877" explains="8876">
○注：受命，受主人命以出也。不言擯者，喪無接賓也。淑，善也。如何不善，言咀艽之甚，使某弔。○音義：相，悉亮反，下皆同。
		</region>
		<region typus="original" subtype="" id="8878" explains="">
相者入告，出曰：「孤某須矣。」
		</region>
		<region typus="comment" subtype="注" id="8879" explains="8878">
○注：稱其君名者，君薨，稱子某，使人知適嗣也。須矣，不出迎也。○音義：適，丁歷反。
		</region>
		<region typus="original" subtype="" id="8880" explains="">
弔者入，主人升堂，西面。弔者升自西階，東面，致命曰：「寡君聞君之喪，寡君使某，如何不淑！」子拜稽顙，弔者降，反位。
		</region>
		<region typus="comment" subtype="注" id="8881" explains="8880">
○注：子，孤子也。降反位者，出反門外位。無「出」字，脫。
		</region>
	</paragraph>
	<paragraph index="134">
		<region typus="comment" subtype="疏" id="8882" explains="8872,8873,8874,8875,8876,8877,8878,8879,8880,8881">
疏「弔者」至「反位」。○正義曰：自此以下終於篇末，明諸侯相弔含贈賵之禮，今各隨文解之。從此至反位，明弔禮。○「弔者即位於門西」者，謂主國大門之西。○「其介在其東南，北面西上」者，以其凶事，異於吉，故介在東南，北面西上，以使在門西故也。○「相者受命」者，相者，相主人傳命者也，不稱擯而言相者，鄭云「喪無接賓」，故不言擯，此對例耳。若通而言之，吉事亦云相，故《司儀》云：「每門止一相。」又《大宗伯》云：「朝、覲、會、同，則為上相。」凶事亦稱擯，故《喪大記》云：「君弔，擯者進。」又按《士喪禮》「賓有襚，擯者出請入告」是也。○「出曰：孤某須矣」者，孤謂嗣子也。某為嗣子之名，必稱嗣子名者，欲使使者知適嗣之名，故鄭引《公羊傳》云「君薨，稱子某」。但《公羊》對殯之辭，稱子某，此對賓之辭，故稱孤某。云「須矣」者，異於吉禮，不出迎，故云須矣。○「主人升堂，西面」者，謂從阼階升也。知者，以弔者升由西階故也。又下文孤降自阼階拜之，明升亦阼階也。《曲禮》云「升降不由阼階」者，或大夫、士也，或平常無賓時也。○「子拜稽顙」者，不云孤某而稱子者，客既有事於殯，故稱子以對殯之辭也，以下皆然。若對賓之辭，則稱孤某也。
		</region>
	</paragraph>
	<paragraph index="135">
		<region typus="original" subtype="" id="8883" explains="">
含者執璧將命曰：「寡君使某含。」相者入告，出曰：「孤某須矣。」
		</region>
		<region typus="comment" subtype="注" id="8884" explains="8883">
○注：含玉為璧制，其分寸大小未聞。○音義：含，本又作唅，《說文》作琀，同胡闇反，下同。
		</region>
		<region typus="original" subtype="" id="8885" explains="">
含者入，升堂致命，子拜稽顙。含者坐委於殯東南，有葦席。既葬，蒲席。降，出反位。
		</region>
		<region typus="comment" subtype="注" id="8886" explains="8885">
○注：言「降，出反位」，則是介也。《春秋》有既葬歸含賵襚，無譏焉，皆受之於殯宮。○音義：襚音遂。
		</region>
		<region typus="original" subtype="" id="8887" explains="">
宰夫朝服，即喪屨，升自西階，西面坐取璧，降自西階以東。
		</region>
		<region typus="comment" subtype="注" id="8888" explains="8887">
○注：朝服，告鄰國之禮也。即，就也。以東，藏於內也。
		</region>
	</paragraph>
	<paragraph index="136">
		<region typus="comment" subtype="疏" id="8889" explains="8883,8884,8885,8886,8887,8888">
疏「含者」至「以東」。○正義曰：此一經明含禮。○「執璧」者，含玉為璧制。鄭云：「分寸大小未聞。」含之所用，已具《檀弓》疏。○「含者坐委於殯東南，有葦席。既葬，蒲席」者，謂含者坐委所含之璧於殯之東南席上。未葬之前，有葦席承之。既葬以後，則以蒲席承之。○注「言降」至「殯宮」。○正義曰：「言降，出反位，則是介也」者，以此經直云「降，出反位」，不知何人反位。前文云「弔者降，反位」，則此謂含者降，反位。即弔者既為上賓，故下文云「上客臨」，注云：「上客，弔者。」既為上客，明含者是介也。云「《春秋》有既葬歸含賵襚，無譏焉，皆受之於殯宮」者，按《左傳》隱元年「天王使宰咺來歸惠公仲子之賵」，歸惠公賵，緩也。《公羊》亦云：「其言來何？不及事也。」是《左氏》、《公羊》皆譏其緩。云「無譏」者，取《穀梁》之義，故文五年《穀梁》云「王使榮叔歸含且賵，不言來，不周事之用也」。明宰咺言來，得周事也。是宰咺歸賵，《穀梁》不譏，是既葬歸含且賵，無譏也。《穀梁》所以不譏宰咺者，《釋廢疾》云：「平王新有幽王之亂，遷於成周，欲崇禮於諸侯，原情免之。」若無事而晚者，去來以譏之，榮叔是也。文九年，秦人來歸僖公成風之襚最晚，不譏者，《釋廢疾》云：「以其殽敗，兵無休時，君子原情。」不責晚也。○「宰夫朝服，即喪屨」者，宰謂上卿也。言「夫」，衍字。朝服者，吉服也。必用吉服者，以鄰國執玉而來。執玉不麻，故著朝服。以仍在喪，不可純吉，故即喪屨也。此遭喪已久，故嗣子親受禮，宰著朝服。若新始遭喪，則主人不親受，使大夫受於殯宮，故《聘禮》云：「聘遭喪，入竟則遂也。」鄭云：「遭喪，主國君薨也。」《聘禮》又云：「不筵幾。」鄭云：「致命不於廟，就尸柩於殯宮。」《聘禮》又云：「遭喪，將命於大夫，主人長衣練冠以受。」○注「朝服，告鄰國之禮」。○正義曰：鄰國來弔，不敢純凶待之，而著朝服，是以吉待鄰國之禮。所以必用吉服以待鄰國者，以已國遭喪，他國是吉，不可以喪禮待於他國，故以吉禮待之。此弔者既為上客，又賵者是上介，則此含者、襚者當是副介、末介。但含、襚於死者為切，故在先陳之。
		</region>
	</paragraph>
	<paragraph index="137">
		<region typus="original" subtype="" id="8890" explains="">
襚者曰：「寡君使某襚。」相者入告，出曰：「孤某須矣。」襚者執冕服，左執領，右執要；入，升堂致命曰：「寡君使某襚。」子拜稽顙。委衣於殯東。
		</region>
		<region typus="comment" subtype="注" id="8891" explains="8890">
○注：亦於席上所委璧之北，順其上下。○音義：要，一遙反。
		</region>
		<region typus="original" subtype="" id="8892" explains="">
襚者降，受爵弁服而門內霤，將命，子拜稽顙如初。受皮弁服於中庭，自西階受朝服，自堂受玄端，將命，子拜稽顙，皆如初。襚者降，出反位。
		</region>
		<region typus="comment" subtype="注" id="8893" explains="8892">
○注：授襚者以服者，賈人。○音義：霤，力救反。賈音嫁。
		</region>
		<region typus="original" subtype="" id="8894" explains="">
宰夫五人舉以東，降自西階，其舉亦西面。
		</region>
		<region typus="comment" subtype="注" id="8895" explains="8894">
○注：亦西面者，亦襚者委衣時。
		</region>
	</paragraph>
	<paragraph index="138">
		<region typus="comment" subtype="疏" id="8896" explains="8890,8891,8892,8893,8894,8895">
疏「襚者」至「西面」。○正義曰：此一節明襚禮。按上文含者稱執璧，下文賵者稱執圭，則此襚者當稱執衣。不云者，文不備也。以下文云「襚者執冕服」，故於此略之。○注「亦於」至「上下」。○正義曰：以璧委於席上，今衣而委於席北，故云「亦於席上所委璧之北」。以經文先含而後襚，則含重而襚輕。所委殯東西面，南頭為上，故云「順其上下」，謂上者在前，下者在後。○注「授襚者以服者，賈人」。○正義曰：按《聘禮》有賈人，故知授襚者之服是賈人也。○注「亦西」至「衣時」。○正義曰：上云「委衣於殯東」，又云「受爵弁」、「受皮弁」、「玄端」，皆云「如初」，是皆在殯東西面而鄉殯。今云舉者「亦西面」，是亦如襚者西面也。其服重者，使執而入，爵弁受於內霤，皮弁受於中庭，朝服受於西階，玄端受於堂。既受處不同，則陳於璧北，亦重者在南。凡諸侯相襚，衣數無文。據此，其服有五。又先路褒衣不以襚，以外無文。
		</region>
	</paragraph>
	<paragraph index="139">
		<region typus="original" subtype="" id="8897" explains="">
上介賵，執圭將命曰：「寡君使某賵。」相者入告，反命曰：「孤某須矣。」陳乘黃大路於中庭，北輈，執圭將命。客使自下由路西，子拜稽顙。坐委於殯東南隅。宰舉以東。
		</region>
		<region typus="comment" subtype="注" id="8898" explains="8897">
○注：輈，轅也。自，率也。下，謂馬也，馬在路之下，《覲禮》曰：「路下四亞之。」客給使者入，設乘黃於大路之西，客入則致命矣。使，或為史。○音義：賵，方鳳反。孤須矣，從此盡篇末，皆無某字，有者非。乘，繩證反，注同。輈，竹由反，車轅也。
		</region>
	</paragraph>
	<paragraph index="140">
		<region typus="comment" subtype="疏" id="8899" explains="8897,8898">
疏「上介」至「以東」。○正義曰：此一節明賵禮。○「陳乘黃大路於中庭，北輈」者，乘黃，謂馬也。大路，謂車也。陳四黃之馬於大路之西，於殯宮中庭。北輈者，謂大路輈轅北鄉也。○「客使自下由路西」者，客使，謂使客之從者也。為客所使，故曰客使也。自，率也。下，猶馬也。由，在也。路即大路也。陳路北轅既竟，賵客執圭升堂致命，而客之從者，率馬設在車之西也。馬云客使設之，則大路亦使設之也。○注「輈轅」至「命矣」。○正義曰：「自，率也」者，按《爾雅．釋詁》文「率，自也」。展轉相訓，是自得為率。云「下，謂馬也」者，凡陳車馬，馬在車下，故云「下，謂馬也」。引《覲禮》曰「路下四亞之」者，證馬為下也。四亞之謂馬四匹，亞次路車也。云「客給使者入，設乘黃於大路之西」者，解經中「客使自下由路西」也。但喪禮車馬以屬主人，故路在東，統於主人也。若尋常吉禮，車馬為賓而設，則路在馬西，故《覲禮》「路下四亞之」，注云「亞之，次車而東」，是車在西，統於賓也。按《既夕禮》車以西為上者，彼謂死人而設於鬼神之位。凡賵，隱元年《公羊傳》云：「賵者，蓋以馬，以乘馬、束帛、車馬曰賵，貨財曰賻，衣被曰襚。」《穀梁》云：「乘馬曰賵，衣衾曰襚，貝玉曰含，錢財曰賻。」按《既夕禮》云「賵馬兩，無車」者，士卑，不合有車。何休云：「周制，謂士無車。」非也。此《禮記》「陳乘黃大路」，則周制有車。《穀梁》直云「乘馬曰賵」，無車者，文不備也。散而言之，車馬亦曰襚，故前文云「諸侯相襚以後路」是也。此無賻，賻是加厚，非常故也。故《宰夫》注云「其間加恩厚，則有賻焉」。雖有貨，亦有馬，故《少儀》云「賻馬不入廟門」是也。《既夕》有贈者，贈施於死，必及葬節。此未必一當葬時。賵，《既夕》有「奠」，此無奠者，以奠主於親者，故《既夕禮》云「兄弟賵奠，所知則賵而不奠」。此諸侯相於既疏，故無奠。按《釋廢疾》云：「天子於諸侯，含之，賵之；諸侯於卿大夫，如天子於諸侯；諸侯於士，如天子於諸侯臣，襚之，賵之；天子於二王之後，含為先，襚則次之，賵為後；諸侯相於，如天子於二王后。」鄭知天子於二王后含、襚、賵者，為約此《雜記》兩諸侯相敵，明天子於二王后亦相敵也。知諸侯亦然者，約《雜記》文。鄭知天子於諸侯含、賵者，約文五年「榮叔歸含且賵」，三《傳》但譏兼禮，不譏其數是也。鄭知天子於諸侯臣襚之、賵之者，約《士喪禮》諸侯於士有襚、有賵，明天子於諸侯臣亦然。鄭知諸侯於卿大夫，如天子於諸侯者，更無所尊，明尊此卿大夫，含之賵之也。凡此，於其妻亦如其夫。知者，約「宰咺來歸惠公仲子之賵」，又約魯夫人成風之喪，「王使榮叔歸含且賵」以外，推此可知。
		</region>
	</paragraph>
	<paragraph index="141">
		<region typus="original" subtype="" id="8900" explains="">
凡將命，鄉殯，將命，子拜稽顙，西面而坐委之。宰舉璧與圭，宰夫舉襚，升自西階，西面坐取之，降自西階。
		</region>
		<region typus="comment" subtype="注" id="8901" explains="8900">
○注：凡者，說不見者也。鄉殯將命，則將命時立於殯之西南。宰夫，宰之佐也。此言宰舉璧與圭，則上「宰夫朝服」衍「夫」字。○音義：鄉，許亮反，注同。見，賢遍反。
		</region>
	</paragraph>
	<paragraph index="142">
		<region typus="comment" subtype="疏" id="8902" explains="8900,8901">
疏「凡將」至「西階」。○正義曰：此一經廣明從上以來弔、含、襚及賵，文不見者，於此總明之。○「凡將命，鄉殯」者，在殯之西南，東北面鄉殯。○「西面而坐委之」者，謂將命既畢、子拜稽顙之後，將命者來就殯東西面而坐委之。○「宰舉璧與圭」者，主人上卿坐，舉含者之璧與賵者之圭。○「宰夫舉襚」者，謂宰之屬官舉此襚者之衣。○「升自西階，西面坐取之」者，謂宰與宰夫欲舉時升自西階，不敢當主孤之位。來鄉殯東席之東，西鄉坐，取之，降自西階也。○注「凡者」至「夫字」。○正義曰：此一經將命，言凡是總說上文，前文所不見者，則上「宰夫朝服」衍「夫」字者，以此經既云宰舉璧舉圭，宰夫舉襚。按上宰夫朝服取璧，既云取璧，明是宰也，非宰夫，故知「夫」為衍字。
		</region>
	</paragraph>
	<paragraph index="143">
		<region typus="original" subtype="" id="8903" explains="">
賵者出，反位於門外。
		</region>
		<region typus="comment" subtype="注" id="8904" explains="8903">
○注：乃著言門外，明禮畢將更有事。
		</region>
	</paragraph>
	<paragraph index="144">
		<region typus="original" subtype="" id="8905" explains="">
上客臨，曰：「寡君有宗廟之事，不得承事，使一介老某相執綍。」
		</region>
		<region typus="comment" subtype="注" id="8906" explains="8905">
○注：上客，弔者也。臨，視也，言欲入視喪所不足而給助之，謙也。其實為哭耳。○音義：臨如字，徐力鴆反，注及下同。介音界，舊古賀反。相，息亮反。綍音弗。為，于偽反。
		</region>
		<region typus="original" subtype="" id="8907" explains="">
相者反命曰：「孤某須矣。」臨者入門右，介者皆從之，立於其左，東上。
		</region>
		<region typus="comment" subtype="注" id="8908" explains="8907">
○注：入門右，不自同於賓客。
		</region>
		<region typus="original" subtype="" id="8909" explains="">
宗人納賓，升，受命於君。降曰：「孤敢辭吾子之辱，請吾子之復位！」客對曰：「寡君命，某毋敢視賓客，敢辭。」宗人反命曰：「孤敢固辭吾子之辱，請吾子之復位！」
		</region>
		<region typus="comment" subtype="注" id="8910" explains="8909">
○注：
		</region>
		<region typus="original" subtype="" id="8911" explains="">
客對曰：「寡君命，某毋敢視賓客，敢固辭。」
		</region>
		<region typus="comment" subtype="注" id="8912" explains="8911">
○注：
		</region>
		<region typus="original" subtype="" id="8913" explains="">
宗人反命曰：「孤敢固辭吾子之辱，請吾子之復位！」
		</region>
		<region typus="comment" subtype="注" id="8914" explains="8913">
○注：
		</region>
		<region typus="original" subtype="" id="8915" explains="">
客對曰：「寡君命，使臣某毋敢視賓客，是以敢固辭。固辭不獲命，敢不敬從！」
		</region>
		<region typus="comment" subtype="注" id="8916" explains="8915">
○注：賓三辭而稱使臣，為恭也。為恭者，將從其命。○「寡君命」絕句，下放此。毋音無，下同。使，色吏反，注同。為如字，舊于偽反，下同。
		</region>
		<region typus="original" subtype="" id="8917" explains="">
客立於門西，介立於其左，東上。孤降自阼階，拜之。升，哭，與客拾踊三。
		</region>
		<region typus="comment" subtype="注" id="8918" explains="8917">
○注：拜客，謝其厚意。○音義：拾，其劫反。
		</region>
		<region typus="original" subtype="" id="8919" explains="">
客出，送於門外，拜稽顙。
		</region>
		<region typus="comment" subtype="注" id="8920" explains="8919">
○注：不迎而送，喪無接賓之禮。
		</region>
	</paragraph>
	<paragraph index="145">
		<region typus="comment" subtype="疏" id="8921" explains="8905,8906,8907,8908,8909,8910,8911,8912,8913,8914,8915,8916,8917,8918,8919,8920">
疏「上客」至「稽顙」。○正義曰：此一節明弔、含、襚、賵既畢，上客行臨哭之禮。○「使一介老某相執綍」者，某者，上客名也。相，助也。謙言使一介老臣某助主人執其葬綍，其實為哭而來，謙言助執綍耳。一介者，言己使來，唯有一人為介，謙辭耳。其實介數各下其君二等。○「臨者入門右，介者皆從之，立於其左，東上」者，不敢自同賓，故入門右從臣位。○「宗人納賓，升，受命於君」者，謂主國宗人掌禮，欲納此弔賓，先受納賓之命於主國嗣君。○「降曰：孤敢辭吾子之辱，請吾子之復位」者，此宗人受嗣君之命後，下階請客之辭也。復位者，欲合在門西客位也。○「宗人反命」者，謂反此客之辭命於嗣君。○「曰：孤敢固辭」者，是宗人受嗣君之命以告客。云「孤敢固辭」，前文云「孤某須矣」，此直云孤，子云某者，以親對客辭。客是使臣，故不復稱名也。按《左傳》昭三十年云：「君之喪，士弔，大夫會葬。」文襄之霸，君喪，大夫弔，卿會葬。此上客者，若於古禮，士也；若於文襄，則大夫也。云「一介老某」者，則若《曲禮》云「七十使於四方，稱老夫」之類。前四禮，客皆在門西，此臨在門東者，前者四禮皆是奉君命而行，如《聘禮》聘之與享也。此臨是私禮，若《聘禮》私覿，故在門東。○注「不迎」至「之禮」。○正義曰：上云「孤某須矣」，是不出迎。所以不迎者，以主人在喪，身既悲慼，無暇接賓之禮。主拜送者，謝其勞辱來也。
		</region>
	</paragraph>
	<paragraph index="146">
		<region typus="original" subtype="" id="8922" explains="">
其國有君喪，不敢受弔。
		</region>
		<region typus="comment" subtype="注" id="8923" explains="8922">
○注：辟其痛傷已之親如君。○音義：辟音避，下「辟之」同。
		</region>
	</paragraph>
	<paragraph index="147">
		<region typus="comment" subtype="疏" id="8924" explains="8922,8923">
疏「其國」至「受弔」。○正義曰：此謂國有君喪，而臣又有親喪，則不敢受他國賓來弔也。以義斷恩，哀痛主於君，不私於親也。
		</region>
	</paragraph>
	<paragraph index="148">
		<region typus="original" subtype="" id="8925" explains="">
外宗房中南面，小臣鋪席，商祝鋪絞、紟、衾，士盥於盤北，舉遷尸於斂上。卒斂，宰告。子馮之踊，夫人東面坐馮之，興踊。
		</region>
		<region typus="comment" subtype="注" id="8926" explains="8925">
○注：此《喪大記》脫字，重著於是。○音義：盥音管。斂，力劍反，下同。馮，皮冰反，本或作憑，下同。脫音奪。重，直用反。
		</region>
	</paragraph>
	<paragraph index="149">
		<region typus="comment" subtype="疏" id="8927" explains="8925,8926">
疏○正義曰：此一經是《喪大記》君喪之節，於此重記之。但《大記》云「夫人東面亦如之」，此云「夫人東面坐馮，興踊」，惟此四字別，義皆同也。
		</region>
	</paragraph>
	<paragraph index="150">
		<region typus="original" subtype="" id="8928" explains="">
士喪有與天子同者三，其終夜燎，及乘人，專道而行。
		</region>
		<region typus="comment" subtype="注" id="8929" explains="8928">
○注：乘人，謂使人執引也。專道，人辟之。○音義：燎，力召反，又力弔反。乘，繩證反，注同。引，以刃反，一音餘刃反。
		</region>
	</paragraph>
	<paragraph index="151">
		<region typus="comment" subtype="疏" id="8930" explains="8928,8929">
疏。○正義曰：言士喪與天子三事同也，其終夜燎，一也。及乘人，二也。專道而行，三也。終夜燎，謂柩遷之夜須光明，故竟夜燎也。乘人，謂人引車，不用馬也。《既夕禮》云：「屬引。」鄭引：「古者人引柩，專道行，謂喪在路不辟人也。」三事為重，故云「與天子同」也。
		</region>
	</paragraph>
</text>
