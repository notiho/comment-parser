<?xml version='1.0' encoding='UTF-8'?>
<text title="禮記注疏" section="玉藻第十三" juan="13" original_title="禮記">
	<paragraph index="0">
		<region typus="original" subtype="" id="6633" explains="">
天子玉藻，十有二旒，前後邃延，龍卷以祭。
		</region>
		<region typus="comment" subtype="注" id="6634" explains="6633">
○注：祭先王之服也。雜采曰藻。天子以五采藻為旒，旒十有二。「前後邃延」者，言皆出冕前後而垂也，天子齊肩，延冕上覆也，玄表纁裡。龍卷，畫龍於衣，字或作「袞」。○音義：藻，本又作璪，音早。旒，力求反。邃，雖醉反，深也，注同。延，如字，徐餘戰反，《字林》作綖，弋善反。卷音袞，古本反，注同。
		</region>
		<region typus="original" subtype="" id="6635" explains="">
玄端而朝日於東門之外，聽朔於南門之外，閏月則闔門左扉，立於其中。
		</region>
		<region typus="comment" subtype="注" id="6636" explains="6635">
○注：端當為「冕」，字之誤也。玄衣而冕，冕服之下。朝日，春分之時也。東門、南門，皆謂國門也。天子廟及路寢，皆如明堂制。明堂在國之陽，每月就其時之堂而聽朔焉，卒事反宿，路寢亦如之。閏月，非常月也。聽其朔於明堂門中，還處路寢門，終月。凡聽朔，必以特牲，告其帝及神，配以文王、武王。○音義：端音冕，出注，下「諸侯玄端」同。朝，直遙反，篇內除下注「朝之」，餘皆同。闔，胡獵反。扉音非，一本作「則闔門左扉」。
		</region>
	</paragraph>
	<paragraph index="1">
		<region typus="comment" subtype="疏" id="6637" explains="6633,6634,6635,6636">
疏「天子」至「其中」。○正義曰：從「天子玉藻」至「食無樂」，此一節總論天子祭廟朝日，及日視朝，並饌食、牲牢、酒醴及動作之事，並明凶年貶降之禮。○「天子玉藻」者，藻，謂雜采之絲繩以貫於玉，以玉飾藻，故云「玉藻」也。○「十有二旒」者，天子前之與後，各有十二旒。○「前後邃延」者，言十二旒在前後垂而深邃，以延覆冕上，故云「前後邃延」。○「龍卷以祭」者，卷，謂捲曲，畫此龍形捲曲於衣，以祭宗廟。○注「祭先」至「作袞」。正義曰：知「祭先王之服」者，以《司服》云「享先王則袞冕」故也。云「天子齊肩」者，以天子之旒十有二就，每一就貫以玉。就間相去一寸，則旒長尺二寸，故垂而齊肩也。言「天子齊肩」，則諸侯以下各有差降，則九玉者九寸，七玉者七寸，以下皆依旒數垂而長短為差。旒垂五采玉，依飾射侯之次，從上而下，初以朱，次白，次蒼，次黃，次玄。五采玉既質遍，週而復始。其三采者先朱，次白，次蒼。二色者，先朱，後綠。皇氏、沈氏並為此說，今依用焉。後至漢明帝時，用曹褒之說，皆用白旒珠，與古異也。云「延冕上覆也」者，用三十升之布，染之為玄，覆於冕上，出而前後。冕，謂以板為之，以「延覆」也。故云「延冕上覆」也。但延之與板，相著為一。延覆在上，故云「延冕」也。故《弁師》註：「延冕之覆在上，是以名焉。」與此語異而意同也。皇氏以《弁師》注「冕延之覆在上」，以《弁師》經有「冕」文，故先云「冕延之覆在上」，此經唯有「延」文，故解云「延冕上覆」。今刪定諸本《弁師》注皆云「延冕之覆在上」，皇氏所讀本不同者，如皇氏所讀《弁師》「冕延之覆在上」，是解「冕」不解「延」。今按《弁師》注意，云「延冕之覆在上」，是解「延」不解「冕」也，皇氏說非也。云「玄表纁裡」者，纁是朱之小別，故《周禮．鍾氏》云「三入為纁」。鄭注《士冠禮》云「朱則四入與」，是纁、朱同類。故注《弁師》「朱裡」與此不異。云「字或作袞」者，按《司服》作「袞」字，故云「或作袞」，是字或作「袞」也。但《禮記》之本，或作「卷」字，其正經《司服》及《覲禮》皆作「袞」字，故鄭注《王制》云「卷，俗讀，其通則曰袞」是也。其六冕玉飾，上下貴賤之殊，並已具《王制》疏，於此略而不言。○注「端當」至「武王」。○正義曰：知「端」當為「冕」者，凡衣服，皮弁尊，次以諸侯之朝服，次以玄端。按：下諸侯皮弁聽朔，朝服視朝。是視朝之服卑於聽朔。今天子皮弁視朝，若玄端聽朔，則是聽朔之服卑於視朝，與諸侯不類。且聽朔大，視朝小，故知「端」當為「冕」，謂玄冕也。是冕服之下。按《宗伯》，實柴祀日月星辰，則日月為中祀。而用玄冕者，以天神尚質。按《魯語》云：「大采朝日，少采夕月。」孔晁云：「大采，謂袞冕。」少采，謂黼衣。」而用玄冕者，孔氏之說非也。故韋昭云：「大采，謂玄冕也。」少采夕月，則無以言之。云「朝日春分之時也」者，以春分日長，故朝之。然則夕月在秋分也。按《書傳略說》云：「祀上帝於南郊。」即春迎日於東郊。彼謂孟春，與此春分朝日別。《朝事儀》云：「冕而執鎮圭，帥諸侯朝日於東郊。」此云朝日於東門者，東郊在東門之外，遙繼門而言之也。云「東門、南門，皆謂國門也」者，以《朝事儀》云「朝日東郊」，故東門是國城東郊之門也。《孝經緯》云：「明堂在國之陽。」又《異義》：淳於登說明堂在三里之外，七里之內，故知南門亦謂國城南門也。云「天子廟及路寢皆如明堂制」者，按《考工記》云：「夏后氏世室。」鄭注云：「謂宗廟。」「殷人重屋」，注云：「謂正寢也。」「周人明堂」，鄭云「三代各舉其一」，明其制同也。又《周書》亦云，宗廟、路寢、明堂，其制同。文按《明堂位》：「大廟，天子明堂。」魯之大廟如明堂，則知天子大廟亦如明堂也。然大廟、路寢既如明堂，則路寢之制，上有五室，不得有房。而《顧命》有東房、西房，又鄭注《樂記》云：「文王之廟，為明堂制。」按《覲禮》，朝諸侯在文王廟，而《記》云「凡俟於東箱」者，鄭答趙商云：「成王崩，時在西都。文王遷豐鎬，作靈台、辟癰而已。其餘猶諸侯制度焉，故知此喪禮，設衣物有夾有房也。周公攝政，制禮作樂，乃立明堂於王城。」如鄭此言，是成王崩時，路寢猶如諸侯之制，故有左右房也。《覲禮》在文王之廟，而《記》云「凡俟於東箱」者，是記人之說誤耳。或可文王之廟，不如明堂制，但有東房、西房，故魯之大廟如文王廟。《明堂位》云「君卷冕立於阼，夫人副褘立於房中」是也。《樂記》注稱「文王之廟如明堂制」，有「制」字者，誤也。然西都宮室既如諸侯制。按《詩．斯於》云：「西南其戶。」箋云：「路寢制如明堂。」是宣王之時在鎬京，而云「路寢制如明堂」，則西都宮室如明堂也。故張逸疑而致問，鄭答之云：「周公制於土中，《洛誥》云：『王入大室祼。』是《顧命》成王崩於鎬京，承先王宮室耳。宣王承亂，又不能如周公之制。」如鄭此言，則成王崩時，因先王舊宮室。至康王已後所營，依天子制度。至宣王之時，承亂之後，所營宮室，還依天子制度，路寢如明堂也，不復能如周公之時先王之宮室也。若然，宣王之後，路寢制如明堂。按《詩．王風》：「右招我由房。」鄭答張逸云：「路寢，房中所用。男子而路寢，又有左右房者。」劉氏云：「謂路寢下之燕寢，故有房也。」熊氏云：「平王微弱，路寢不復如明堂也。」《異義》：「明堂制，今《禮戴》說，《禮．盛德記》曰：『明堂自古有之，凡有九室，室有四戶八牖，三十六戶，七十二牖，以草蓋屋，上圓下方，所以朝諸侯，其外名曰辟廱。』明堂，《月令書》說云：『明堂高三丈，東西九仞，南北七筵，上圓下方，四堂十二室。室四戶八牖。宮方三百步，在近郊。近郊三十里。』講學大夫淳於登說：『明堂在國之陽，丙已之地，三里之外，七里之內，而祀之就陽位。上圓下方，八窗四闥，布政之宮。周公祀文王於明堂，以配上帝。上帝，五精之帝。大微之庭，中有五帝座星。』其古《周禮》、《孝經》說：『明堂，文王之廟，夏后氏世室，殷人重屋，周人明堂，東西九筵。筵九尺，南北七筵。堂崇一筵，五室。凡室二筵，蓋之以茅。』謹按：今禮、古禮，各以其義說，說無明文以知之。玄之聞也，《禮戴》所云，雖出《盛德記》，及其下，顯與本異章。九室、三十六戶、七十二牖，似秦相呂不韋作《春秋》時，說者所益，非古制也。『四堂十二室』，字誤，本書云『九室十二堂』。淳於登之言，取義於《援神契》。《援神契》說『宗祀文王於明堂，以配上帝曰明堂』者，上圓下方，八窗四闥，布政之宮，在國之陽。帝者，諦也，像上可承五精之神。五精之神，實在大微，於辰為巳。是以登云然。今說立明堂於已，由此為也。水木用事，交於東北；木火用事，交於東南；火土用事，交於中央；金土用事，交於西南；金水用事，交於西北。周人明堂五室，帝一室，合於數。」如鄭此言，是明堂用淳於登之說；《禮戴》說，而明堂、辟廱是一；古《周禮》、《孝經說》，以明堂為文王廟。又僖五年公既視朔，遂登觀台。服氏云：「人君入大廟視朔、告朔，天子曰靈台，諸侯曰觀台，在明堂之中。」又文二年服氏云：「明堂祖廟。」並與鄭說不同者，按《王制》云：「小學在公宮南之左，大學在郊。」又云：「天子曰辟廱。」辟廱是學也，不得與明堂同為一物。又天子宗廟在雉門之外。《孝經緯》云：「明堂在國之陽。」又此云「聽朔於南門之外」，是明堂與祖廟別處，不得為一也。《孟子》云：「齊宣王問曰：『人皆謂我毀明堂。』孟子對曰：『夫明堂者，王者之堂也。王欲行王政，則勿毀之矣。』」是王者有明堂，諸侯以下皆有廟，又知明堂非廟也。以此，故鄭皆不用，具於鄭《駮異義》也。云「每月就其時之堂而聽朔焉」者，《月令》孟春「居青陽左個」，仲春「居青陽大廟」，季春「居青陽右個」。以下所居，各有其處，是每月就其時之堂也。云「卒事反宿，路寢亦如之」者，路寢既與明堂同制，故知反居路寢，亦如明堂每月異所。反居路寢，謂視朔之一日也，其餘日即在燕寢，視朝則恒在路門外也。云「閏月，非常月也」者，按文六年云「閏月不告月，猶朝於廟」。《公羊》云：「不告月者何？不告朔也。曷為不告朔？天無是月也，閏月矣。何以謂之天無是月？是月非常月也。」何休云：「不言朔者，閏月無告朔禮也。」《穀梁》之義，與《公羊》同。《左氏》則閏月當告朔。按《異義》：「《公羊》說：『每月告朔朝廟，至於閏月不以朝者，閏月，殘聚餘分之月，無政，故不以朝。經書閏月猶朝廟，譏之。』《左氏》說：『閏以正時，時以作事，事以厚生。生民之道，於是乎在。不告閏朔，棄時政也。』許君謹按：從《左氏》說，不顯朝廟、告朔之異，謂朝廟而因告朔。」故鄭駮之，引《堯典》以閏月定四時成歲，閏月當告朔。又云：「說者不本於經，所譏者異其是與非，皆謂朝廟而因告朔，似俱失之。朝廟之經在文六年，冬，『閏月不告月，猶朝於廟』，辭與宣三年，春，『郊牛之口傷，改卜牛，牛死，乃不郊，猶三望』同。言『猶』者，告朔然後當朝廟，郊然後當三望。今廢其大，存其細，是以加『猶』譏之。《論語》曰：『子貢欲去告朔之餼羊。』《周禮》有朝享之禮祭。然則告朔與朝廟祭異，亦明矣。」如此言從《左氏》說，又以先告朔而後朝廟。鄭以《公羊》閏月不告朔為非，以《左氏》告朔為是。二傳皆以先朝廟而因告朔，二者皆失，故鄭云：「其是與非，皆謂朝廟而因告朔，俱失之也。」鄭必知告朔與朝廟異者，按天子告朔於明堂，其朝享從祖廟下至考廟，故《祭法》云「曰考廟，曰王考廟，皆月祭之」是也。又諸侯告朔在太廟，而朝享自皇考至考，故《祭法》云：「諸侯自皇考以下，皆月祭之。是告朔與朝廟不同。又天子告朔以特牛，諸侯告朔以羊，其朝享各依四時常禮，故用大牢。故《司尊彝》朝享之祭用虎彝、蜼彝、大尊、山尊之等，是其別也。云「聽其朔於明堂門中，還處路寢門，終月」者，以閏非常月，無恒居之處，故在明堂門中。按《大史》云：「閏月，詔王居門終月。」是「還處路寢門，終月」，謂終竟一月所聽之事，於一月中耳，於尋常則居燕寢也。故鄭注《大史》云：「於文，王在門謂之閏。」是閏月聽朔於明堂門，反居路寢門。皇氏云：「明堂有四門，即路寢亦有四門。閏月各居其時當方之門。」義或然也。云「凡聽朔，必以特牲，告其帝及神，配以文王、武王」者，《論語》云：「告朔之餼羊。」注曰：「天子特牛與，以其告朔禮略，故用特牛。」按《月令》每月云其帝、其神，故知告帝及神，以其在明堂之中，故知配以文王、武王之主，亦在明堂，以汎配五帝。或以武王配五神於下，其義非也。
		</region>
	</paragraph>
	<paragraph index="2">
		<region typus="original" subtype="" id="6638" explains="">
皮弁以日視朝，遂以食。日中而餕，奏而食。日少牢，朔月大牢。
		</region>
		<region typus="comment" subtype="注" id="6639" explains="6638">
○注：餕，食朝之餘也。奏，奏樂也。○音義：餕音俊。
		</region>
		<region typus="original" subtype="" id="6640" explains="">
五飲：上水，漿、酒、醴、酏。
		</region>
		<region typus="comment" subtype="注" id="6641" explains="6640">
○注：上水，水為上，餘其次之。○音義：酏，以支反。
		</region>
		<region typus="original" subtype="" id="6642" explains="">
卒食，玄端而居。
		</region>
		<region typus="comment" subtype="注" id="6643" explains="6642">
○注：天子服玄端燕居也。
		</region>
		<region typus="original" subtype="" id="6644" explains="">
動則左史書之，言則右史書之。
		</region>
		<region typus="comment" subtype="注" id="6645" explains="6644">
○注：其書，《春秋》、《尚書》具存者。
		</region>
		<region typus="original" subtype="" id="6646" explains="">
御瞽幾聲之上下。
		</region>
		<region typus="comment" subtype="注" id="6647" explains="6646">
○注：瞽，樂人也。幾，猶察也。察其哀樂。○音義：瞽音古。上，時掌反。哀樂音洛。
		</region>
		<region typus="original" subtype="" id="6648" explains="">
年不順成，則天子素服，乘素車，食無樂。
		</region>
		<region typus="comment" subtype="注" id="6649" explains="6648">
○注：自貶損也。
		</region>
	</paragraph>
	<paragraph index="3">
		<region typus="comment" subtype="疏" id="6650" explains="6638,6639,6640,6641,6642,6643,6644,6645,6646,6647,6648,6649">
疏「皮弁」至「無樂」。○正義曰：此一節明天子每日視朝皮弁食之禮。「遂以食」者，既著皮弁視朝，遂以皮弁而朝食，所以敬養身體，故著朝服。○「日中而餕」者，至日中之時，還著皮弁而餕朝之餘食。○「奏而食」者，言餕餘之時，奏樂而食。餕尚奏樂，即朝食奏樂可知也。○「朔月大牢」者，以月朔禮大，故加用大牢。按《鄭志》趙商問：「《膳夫》云『王日一舉，鼎十有二，物皆有俎』，有三牲備。商按：《玉藻》天子之食，日少牢，朔月大牢。禮數不同，請問其說。鄭答云：「《禮記》，後人所集，據時而言。或諸侯同天子，或天子與諸侯等，所施不同。故鄭據《王制》之法，與周異者多，當以經為正。」如鄭此言，《記》多錯雜，不與經同。按《王制》云「諸侯無故不殺牛」，及《楚語》云：「天子舉以大牢，祀以會。」孔晁云：「四方來會，助祭也。」又云：「諸侯舉以特牛，祀以大牢。大夫舉以特牲，祀以少牢。士食魚炙，祀以特牲。庶人食菜，祀以魚。」此等與《周禮》及《玉藻》或合或否，異人之說，皆不可以禮論。按《周禮．大司樂》云：「王大食，令奏鐘鼓。」鄭注云「大食，朔月月半」是也。《周禮》六飲，此以下五飲，亦非周法也。○注「其書」至「存者」。○正義曰：經云「動則左史書之」，《春秋》是動作之事，故以《春秋》當左史所書。左陽，陽主動，故記動。經云「言則右史書之」，《尚書》記言誥之事，故以《尚書》當右史所書。右是陰，陰主靜故也。《春秋》雖有言，因動而言，其言少也。《尚書》雖有動，因言而稱動，亦動為少也。《周禮》有五史，有內史、外史、大史、小史、御史，無左史、右史之名者，熊氏云：「按《周禮．大史之職》云：『大師，抱天時，與大師同車。』又襄二十五年《傳》曰：『大史書曰：崔杼弒其君。』是大史記動作之事，在君左廂記事，則大史為左史也。按《周禮》『內史掌王之八枋』，其職云：『凡命諸侯及孤卿大夫，則策命之。』僖二十八年《左傳》曰：『王命內史叔興父，策命晉侯為侯伯。』是皆言誥之事，是內史所掌在君之右，故為右史。是以《酒誥》云：『矧大史友，內史友。』鄭註：『大史、內史，掌記言記行。』是內史記言，大史記行也。此論正法，若其有闕，則得交相攝代，故《洛誥》史逸命周公伯禽，服虔注文十五年傳云：『史佚，周成王大史。』襄三十年，鄭使大史命伯石為卿，皆大史主爵命，以內史闕故也。以此言之，若大史有闕，則內史亦攝之。按《覲禮》，賜諸公奉篋服，大史是右者，彼亦宣行王命，故居右也。此論正法，若春秋之時，則特置左、右史官，故襄十四年左史謂魏莊子，昭十二年楚左史倚相。《藝文志》及《六藝論》云：『右史紀事，左史記言。』與此正反，於傳記不合，其義非也。」○「御瞽幾聲之上下」，御者，侍也。以瞽人侍側，故云「御瞽」。「幾聲之上下」，幾，察也。瞽人審音，察樂聲上下哀樂，若政和則樂聲樂，政酷則樂聲哀。察其哀樂，防君之失。○「天子素服乘素車」者，此由「年不順成」，則天子恒素服素車，食無樂也。若大札大災，則亦素服，故《司服》云「大札大荒，大災素服」。此是天子諸侯罪己之義，故素服。此素服者，謂素衣，故下文「諸侯年不順成，君衣布」，與此互文也。若其臣下，即不恒素服，唯助君禱請之時乃素耳。故《司服》云：士服「玄端素端」。注云：「素端者，為札、荒，有所禱請也。」
		</region>
	</paragraph>
	<paragraph index="4">
		<region typus="original" subtype="" id="6651" explains="">
諸侯玄端以祭，
		</region>
		<region typus="comment" subtype="注" id="6652" explains="6651">
○注：祭先君也。端，亦當為「冕」，字之誤也。諸侯祭宗廟之服，唯魯與天子同。
		</region>
		<region typus="original" subtype="" id="6653" explains="">
裨冕以朝，
		</region>
		<region typus="comment" subtype="注" id="6654" explains="6653">
○注：朝天子也。裨冕：公袞，侯伯鷩，子男毳也。○音義：裨，婢支反。鷩，必列反。毳，昌銳反。
		</region>
		<region typus="original" subtype="" id="6655" explains="">
皮弁以聽朔於大廟，
		</region>
		<region typus="comment" subtype="注" id="6656" explains="6655">
○注：皮弁，下天子也。○音義：大音泰，後「大廟」同。下，戶嫁反。
		</region>
		<region typus="original" subtype="" id="6657" explains="">
朝服以日視朝於內朝。
		</region>
		<region typus="comment" subtype="注" id="6658" explains="6657">
○注：朝服，冠玄端素裳也。此內朝，路寢門外之正朝也。天子、諸侯皆三朝。
		</region>
		<region typus="original" subtype="" id="6659" explains="">
朝，辨色始入。
		</region>
		<region typus="comment" subtype="注" id="6660" explains="6659">
○注：群臣也。入，入應門也。辨，猶正也、別也。○音義：辨，如字，徐扶免反。別，彼列反。
		</region>
		<region typus="original" subtype="" id="6661" explains="">
君日出而視之，退適路寢聽政，使人視大夫，大夫退，然後適小寢釋服。
		</region>
		<region typus="comment" subtype="注" id="6662" explains="6661">
○注：小寢，燕寢也。釋服，服玄端。
		</region>
		<region typus="original" subtype="" id="6663" explains="">
又朝服以食，特牲，三俎，祭肺，
		</region>
		<region typus="comment" subtype="注" id="6664" explains="6663">
○注：食必復朝，服所以敬養身也。三俎：豕、魚、臘。○音義：復，扶又反。
		</region>
		<region typus="original" subtype="" id="6665" explains="">
夕深衣，祭牢肉。
		</region>
		<region typus="comment" subtype="注" id="6666" explains="6665">
○注：祭牢肉，異於始殺也。天子言「日中」，諸侯言「夕」；天子言「餕」，諸侯言「祭牢肉」，互相挾。○音義：挾，戶頰反。
		</region>
		<region typus="original" subtype="" id="6667" explains="">
朔月少牢，五俎四簋。
		</region>
		<region typus="comment" subtype="注" id="6668" explains="6667">
○注：五俎，加羊與其腸胃也。朔月四簋，則日食粱、稻，各一簋而已。○音義：簋音甫，本或作簋。&lt;月胃&gt;也音胃。
		</region>
		<region typus="original" subtype="" id="6669" explains="">
子卯稷食菜羹。
		</region>
		<region typus="comment" subtype="注" id="6670" explains="6669">
○注：忌日貶也。○音義：食音嗣。
		</region>
		<region typus="original" subtype="" id="6671" explains="">
夫人與君同庖。
		</region>
		<region typus="comment" subtype="注" id="6672" explains="6671">
○注：不特殺也。○音義：庖，步交反，徐扶交反，下同。
		</region>
	</paragraph>
	<paragraph index="5">
		<region typus="comment" subtype="疏" id="6673" explains="6651,6652,6653,6654,6655,6656,6657,6658,6659,6660,6661,6662,6663,6664,6665,6666,6667,6668,6669,6670,6671,6672">
疏「諸侯」至「同庖」。○正義曰：此一節論諸侯自祭宗廟及朝天子，自視朝食飲牢饌之禮，與天子不同之事。○注「祭先」至「子同」。○正義曰：知「祭先君」者，與「上天子龍卷以祭」其文相類，故知「祭先君」也。云「端，亦當為冕」者，以玄端賤於皮弁，下文「皮弁聽朔於大廟」，不應玄端以祭先君，故知亦當為玄冕。云「唯魯與天子同」者，按《明堂位》云「君卷冕立於阼，夫人副褘立於房中」是也。熊氏云：「此謂祭文王周公之廟，得用天子之禮。其祭魯公以下，則亦玄冕。故《公羊》云：『周公白牡，魯公騂犅，群公不毛。』是魯公以下，與周公異也。二王之後，祭其先王，亦是用以上之服。二王之後不得立始封之君廟，則祭微子以下亦玄冕。」○注「朝天」至「毳也」。○正義曰：知「朝天子」者，按《覲禮》云：「侯氏裨冕。」鄭註：「裨之為言埤也。天子六服，大裘為上，其餘為裨，是以總云裨冕。」○注「皮弁，下天子也」。○正義曰：以天子用玄冕，諸侯用皮弁，故云「下天子」也。此諸侯聽朔於大廟。熊氏云：「周之天子，於洛邑立明堂，唯大享帝就洛邑耳。」其每月聽朔，當在文王廟也，以文王廟為明堂制故也。此聽朔於大廟，《穀梁傳》云：「諸侯受乎禰廟，與禮乖，非也。」凡每月以朔告神，謂之告朔。即《論語》云「告朔之餼羊」是也。則於時聽治此月朔之事，謂之「聽朔」，此《玉藻》文是也。聽朔，又謂之「視朔」，文十六年「公四不視朔」是也。告朔，又謂之告月，文六年「閏月不告月」是也。行此禮，天子於明堂，諸侯於大祖廟。訖，然後祭於諸廟，謂之朝享，《司尊彝》云「朝享」是也。又謂之「朝廟」，文六年云「猶朝於廟」是也。又謂之「朝正」，襄二十九年「釋不朝正於廟」是也。又謂之「月祭」，《祭法》云「皆月祭之」是也。○注「朝服」至「三朝」。○正義曰：按《王制》云：「周人玄衣而養老。」注云：「玄衣素裳，天子之燕服，為諸侯朝服。」彼注云「玄衣」，則此「玄端」也。若以素為裳，則是朝服。此朝服素裳，皆得謂之玄端，故《論語》云「端章甫」，注云：「端，玄端，諸侯朝服。」若上士以玄為裳，中士以黃為裳，下士以雜色為裳，天子、諸侯以朱為裳，則皆謂之玄端，不得名為朝服也。云「此內朝，路寢門外之正朝也」者，以下文云「君日出而視之，退適路寢」，故知此路寢，門外朝也。云「天子、諸侯皆三朝」者，《大僕》云「掌燕朝之服位」，注云「燕朝，朝於路寢之庭」，是一也；《司士》云「正朝儀之位」，注云「此王日視朝事於路門外」，是二也；《朝士》云「掌外朝之法」，注云「外朝在庫門之外，皋門之內」，是三也。「諸侯三朝」者，《文王世子》云「公族朝於內朝」，路寢朝，是一也；《世子》又云「其在外朝，司士為之」，與此「視朝於內朝」，皆謂路寢門外每日視朝，是二也；此但云「內朝」，對中門外朝謂為內也，《文王世子》云「外朝」者，對路寢庭為外，此據路寢門外而稱「內朝」，明知中門之外別更有朝也。諸侯三門，是中門外大門內又有外朝，是三朝也。巳具於《文王世子》疏。○注「群世」至「門也」。○正義曰：應門之內，則路門之外，謂尋常諸侯中門為應門，外有皋門。若魯則庫雉路，入者則入雉門也。○注「釋服，服玄端」。○正義曰：此經文據君，故「服玄端」也。若卿、大夫釋服，服深衣也。○注「食必」至「魚臘」。○正義曰：此經云朝服以食，謂釋服之後，將食之時。「又」者，又如朝時服「朝服以食」。然則上天子云「遂以食」者，亦退於小寢釋服，至將食之時又朝服，互相明也。云「三俎：豕、魚、臘」者，約《特牲禮》，故知豕、魚、臘也。○注「祭牢」至「相挾」。○正義曰：早起初殺之時，將食，先祭肺。以周人重肺，至夕將食之時，切牢肉為小段而祭之，故云「異於始殺」也。云「互相挾」者，以天子言日中，諸侯亦當有日中；諸侯言夕，則天子亦言夕；天子言餕，則諸侯亦餕；諸侯言祭牢肉，則天子亦祭牢肉。以諸侯之夕挾天子日中，故云「互相挾」。○注「五俎」至「而已」。○正義曰：知「五俎加羊與其腸胃」者，約《少牢禮》，五俎但少牢，祭神加羊，與膚為五。此皆人君所食，無膚而有腸胃也。云「朔月四簋，則日食粱、稻，各一簋而已」者，以朔月四簋，故知日食二簋；以粱、稻美物，故知各一簋。《詩》云：「每食四簋。」注云：「四簋，黍、稷、稻、粱。」是簋盛稻粱也。且此文諸本皆作「簋」字，皇氏以注云「稻粱以簠，宜盛稻粱」，故以「四簋」為「四簠」，未知然否？以此而推，天子朔月大牢當六簋，黍、稷、稻、粱、麥、菰各一簋。若盛舉則八簋，故《小雅》「陳饋八簋」，當加以稻、粱也。按《公食大夫禮》「簠盛稻粱」，此用簋者，以其常食異於禮食，又禮食其數更多，故公食下大夫黍稷六簋，上大夫八簋。其稻粱，上下大夫俱兩簋。又《聘禮》，「饔餼，上大夫堂上八簋，東西夾各六簋」，是其數多也。其諸侯，按《掌客》上公簠十，侯伯八，子男六，簋則俱同十二。其祭禮則天子八簋，故《祭統》云「八簋之實」，注云：「天子之祭八簋。」然則諸侯六簋，《祭統》諸侯禮云「四簋黍稷」者，見其遍於廟中，不云六簋，二簋留之，厭故也。大夫祭則當四敦，《少牢禮》是也。士則二敦，《特牲禮》是也。其諸侯與大夫食亦四簋，故《秦詩》云：「每食四簋。」熊氏更說卿大夫以下日食及朔食牲牢及敦數多少，上下差別。並無明據，今皆略而不言也。○注「忌日貶也」。○正義曰：紂以甲子死，桀以乙卯亡。以其無道被誅，後王以為忌日。「稷食」者，食，飯也。以稷穀為飯，以菜為羹而食之，故云「忌日貶」也。○注「不特殺也」。○正義曰：諸侯夫人與君同庖，則後亦與王同庖。舉諸侯，天子可知。
		</region>
	</paragraph>
	<paragraph index="6">
		<region typus="original" subtype="" id="6674" explains="">
君無故不殺牛，大夫無故不殺羊，士無故不殺犬豕。
		</region>
		<region typus="comment" subtype="注" id="6675" explains="6674">
○注：故，謂祭祀之屬。
		</region>
		<region typus="original" subtype="" id="6676" explains="">
君子遠庖廚，凡有血氣之類，弗身踐也。
		</region>
		<region typus="comment" subtype="注" id="6677" explains="6676">
○注：踐，當為「翦」，聲之誤也。翦，猶殺也。○音義：遠，於萬反。踐音翦，子俴反，出注。
		</region>
		<region typus="original" subtype="" id="6678" explains="">
至於八月不雨，君不舉。
		</region>
		<region typus="comment" subtype="注" id="6679" explains="6678">
○注：為旱變也。此謂建子之月不雨，至建未月也。《春秋》之義，周之春夏無雨，未能成災。至其秋秀實之時而無雨則雩。雩而得之，則書「雩」，喜祀有益也。雩而不得，則書「旱」，明災成也。○音義：為，于偽反，下「皆為」、「猶為」、「明為」、「為失」皆同。夏，戶嫁反。
		</region>
	</paragraph>
	<paragraph index="7">
		<region typus="comment" subtype="疏" id="6680" explains="6674,6675,6676,6677,6678,6679">
疏「君無」至「不舉」。○正義曰：自此以下終篇末，或論天子，或論諸侯，或論大夫士所為尊卑之異，隨文為義，無復總科。今各隨文解之。○注「故，謂祭祀之屬」。○正義曰：此君非一。據作《記》之時言之，此君得兼天子，以天子日食少牢；若據《周禮》正法言之，此君唯據諸侯，以天子日食大牢，無故得殺牛也。大略此文謂諸侯也。○「大夫無故不殺羊」者，亦諸侯大夫也。若天子大夫有故得殺牛，故知此據諸侯大夫。言「祭祀之屬」者，若待賓客饗食，亦在其中，故云「祭祀之屬」。○注「踐，當為翦」。○正義曰：此謂尋常，若祭祀之事，則身自為之，故《楚語》云「禘郊之事，天子自射其牲，又刲羊擊豕」是也。○注「為旱」至「成也」。○正義曰：此謂建子之月至建未月也者，按文公十年，自正月不雨，至於秋七月，傳云「不曰旱，不為災」者，據周正言之。既言「秋七月不雨」，云「不為災」，明八月不雨，則為災。此據文十年，自正月不雨，故云「謂建子之月」也。按僖公三年傳云：「自十月不雨，至於五月，不曰『旱』，不為災。」文十三年「自正月不雨，至於秋七月」。此經直云「至於八月不雨」，不云初不雨之月，鄭必知自「建子之月」者，以周之歲首，陽氣生養之初；又文十年有「自正月不雨」之文，故據而為說。云「雩而得之則書『雩』，喜祀有益也。雩而不得則書『旱』，明災成也」者，按僖十一年《穀梁傳》云：「得雨曰雩，不得雨曰旱。」范寧云：「喜其有益也。」則《春秋經》諸書「雩」，皆是得雨。「不得雨曰旱」者，僖二十一年夏大旱，宣七年秋大旱是也。然傳云「至秋七月不雨」，「不為災」。僖二十一年「夏大旱」，則是周之夏也。建卯、建辰、建巳之月而書大旱者，至秋仍不雨，而追書於夏，故云「夏大旱」。
		</region>
	</paragraph>
	<paragraph index="8">
		<region typus="original" subtype="" id="6681" explains="">
年不順成，君衣布，搢本，關梁不租，山澤列而不賦，土功不興，大夫不得造車馬。
		</region>
		<region typus="comment" subtype="注" id="6682" explains="6681">
○注：皆為凶年變也。君衣布者，謂若衛文公大布之衣，大帛之冠是也。搢本，去珽荼，珮士笏也。士以竹為笏，飾本以象。關梁不租，此《周禮》也。殷則關恒譏而不征。列之言遮列也。雖不賦，猶為之禁，不得非時取也。造，謂作新也。○音義：○音義：衣，於既反，注「君衣布」同。搢，徐音箭，又如字。去，丘呂反，下「刷去」同。珽，他頂反。荼音舒。笏音忽。遮，支奢反。
		</region>
	</paragraph>
	<paragraph index="9">
		<region typus="comment" subtype="疏" id="6683" explains="6681,6682">
疏「年不」至「車馬」。○正義曰：前經論天子素服素車，此論諸侯及大夫遭凶年之禮。「君衣布」者，謂身衣布衣也。「搢本」者，本，謂士笏，以竹為之，以象飾本。君遭凶年，搢插士笏，故云「搢本」。○「關梁不租」者，關，謂關門。梁，謂津梁。租，謂課稅。以其凶年，故不課稅。此周禮，殷則雖非凶年，亦不課稅也。「山澤列而不賦」者，列，謂遮列。但遮列人不得非時而入，恐有損傷於物，不賦斂也。○「土功不興」者，謂人食不得滿二釜之歲，若人食二釜，則猶興土功也。故《均人》云：「豐年旬用三日，中年用二日，無年用一日。」《廩人》云：「人食四釜，上；三釜，中；二釜，下。」是無年猶有一日之役。○注「若衛」至「不征」。○正義曰：按《春秋》閔二年，狄入衛，後，「衛文公大布之衣，大帛之冠」。為國之破亂，與凶年同，故引之。云「殷則關恒譏而不征」者，按《王制》云「關譏而不征」。譏，謂呵察。但呵察其非，不徵稅。《王制》是殷禮，故云「殷」也。
		</region>
	</paragraph>
	<paragraph index="10">
		<region typus="original" subtype="" id="6684" explains="">
卜人定龜，
		</region>
		<region typus="comment" subtype="注" id="6685" explains="6684">
○注：謂靈射之屬，所當用者。○音義：射音亦，《周禮》作繹，《爾雅》作謝。
		</region>
		<region typus="original" subtype="" id="6686" explains="">
史定墨，
		</region>
		<region typus="comment" subtype="注" id="6687" explains="6686">
○注：視兆坼也。○音義：坼，敕白反。
		</region>
		<region typus="original" subtype="" id="6688" explains="">
君定體。
		</region>
		<region typus="comment" subtype="注" id="6689" explains="6688">
○注：視兆所得也。周公曰：「體，王其無害。」
		</region>
	</paragraph>
	<paragraph index="11">
		<region typus="comment" subtype="疏" id="6690" explains="6684,6685,6686,6687,6688,6689">
疏「卜人」至「定體」。○正義曰：此一經論君卜龜所定之異。「定龜」者，按《龜人》云：「天龜曰靈屬，地龜曰繹屬，東龜曰果屬，西龜曰雷屬，南龜曰獵屬，北龜曰若屬。各以其方之色，與其體辨之。」鄭云：「屬言非一也。色，謂天龜玄，地龜黃，東青，西白，南赤，北黑也。龜俯者靈，仰者繹，前弇果，後弇獵，左倪雷，右倪若。」定之者，定其所當用，謂卜祭天用靈，祭地用射，射則繹也，春用果，秋用雷之屬也。○「史定墨」者，凡卜必以墨畫龜，求其吉兆。若卜從墨而兆廣，謂之下從。《周禮．占人》注云：「墨，兆廣也。」但拆是從墨，而裂其旁岐細出，謂之為亹拆，故《占人》云：「君占體，大夫占色，史占墨，卜人占拆。」注云：「體，兆象也。色，兆氣也。墨，兆廣也。拆，兆亹也。」是大坼稱為「兆廣」，小坼稱為「兆亹」也。○「君定體」者，謂五行之兆象，既得兆體，君定其體之吉凶，尊者視大，卑者視小。○注「視兆」至「無害」。○正義曰：此《尚書．金縢》文，以武王有疾，周公代其請命，卜得吉兆，周公為此言也。
		</region>
	</paragraph>
	<paragraph index="12">
		<region typus="original" subtype="" id="6691" explains="">
君羔幦虎犆；
		</region>
		<region typus="comment" subtype="注" id="6692" explains="6691">
○注：幦，覆苓也。犆，讀皆如「直道而行」之「直」。直，謂緣也。此君齋車之飾。○音義：幦音覓，徐苦狄反。犆，依注音直，下同。苓，本又作軨，音零。緣，尹絹反，後文、注皆放此。齊，側皆反，下文、注皆同。
		</region>
		<region typus="original" subtype="" id="6693" explains="">
大夫齊車鹿幦豹犆，朝車；士齊車鹿幦豹犆。
		</region>
		<region typus="comment" subtype="注" id="6694" explains="6693">
○注：臣之朝車與齊車同飾。
		</region>
	</paragraph>
	<paragraph index="13">
		<region typus="comment" subtype="疏" id="6695" explains="6691,6692,6693,6694">
疏「君羔」至「豹犆」。○正義曰：此一節論君及大夫、士等齊車、朝車所飾之物，尊卑不同。○注「幦覆」至「之飾」。○正義曰：苓即式也。但車式以苓為之，有豎者，有橫者，故《考工記》注云：「轛，式之犆者、衡者也。」此云「幦覆苓」，《詩．大雅》：「鞹鞃淺幭。」《毛傳》云：「幭覆式。」幭，即幦也。又《周禮．巾車》作&lt;衤冥&gt;，但古字耳，三者同也。知幦是覆苓者，《少儀》云「負良綏申之面拖諸幦」是也。云「犆，讀皆如直道而行之直者，按《論語》云「三代之所直道而行」，故讀如之。云「此君齋車之飾」者，以大夫及士皆云齊車，故知此君齋車之飾。此經或有齊字者，若誤也。若有齊字，鄭不須此注。皇氏云：「君，謂天子、諸侯也。《詩》云『淺幭』，以虎皮為幭，彼據諸侯與玄袞、赤舄連文，則亦齊車之飾。此用羔幦者，當是異代禮，或可《詩傳》據以虎皮飾臂，謂之淺幭也。」○注「臣之」至「同飾」。○正義曰：據此注言之，則君之朝車與齊車異飾也。但無文以言之。
		</region>
	</paragraph>
	<paragraph index="14">
		<region typus="original" subtype="" id="6696" explains="">
君子之居恒當戶，
		</region>
		<region typus="comment" subtype="注" id="6697" explains="6696">
○注：鄉明。○音義：鄉，許亮反。
		</region>
		<region typus="original" subtype="" id="6698" explains="">
寢恒東首。
		</region>
		<region typus="comment" subtype="注" id="6699" explains="6698">
○注：首生氣也。○音義：首，手又反，注同。
		</region>
		<region typus="original" subtype="" id="6700" explains="">
若有疾風、迅雷、甚雨，則必變。雖夜必興，衣服冠而坐。
		</region>
		<region typus="comment" subtype="注" id="6701" explains="6700">
○注：敬天之怒。○音義：迅音峻，又音信。衣，於既反，下「衣布」同，又如字。
		</region>
		<region typus="original" subtype="" id="6702" explains="">
日五盥，沐稷而靧粱，櫛用樿櫛，髪晞用象櫛，進禨進羞，工乃升歌。
		</region>
		<region typus="comment" subtype="注" id="6703" explains="6702">
○注：晞，乾也。沐靧必進禨作樂，盈氣也。更言「進羞」，明為羞籩豆之實。○音義：盥音管。靧音悔。櫛，則乙反。樿，章善反。禨，其既反。
		</region>
		<region typus="original" subtype="" id="6704" explains="">
浴用二巾，上絺下綌。
		</region>
		<region typus="comment" subtype="注" id="6705" explains="6704">
○注：刷去垢也。○音義：絺，丑疑反。綌，去逆反。刷，色劣反。垢，古口反。
		</region>
		<region typus="original" subtype="" id="6706" explains="">
出杅，履蒯席，連用湯，
		</region>
		<region typus="comment" subtype="注" id="6707" explains="6706">
○注：杅，浴器也。蒯席，便於洗足也。連，猶釋也。○音義：杅音雩。蒯，苦怪反。連，力旦反，猶也，注同。澀，所戢反。便，婢面反。
		</region>
		<region typus="original" subtype="" id="6708" explains="">
履蒲席，衣布晞身，乃屨，進飲。
		</region>
		<region typus="comment" subtype="注" id="6709" explains="6708">
○注：進飲，亦盈氣也。○音義：屨，九具反，本又作履。
		</region>
		<region typus="original" subtype="" id="6710" explains="">
將適公所，宿齊戒，居外寢，沐浴。史進象笏，書思對命。
		</region>
		<region typus="comment" subtype="注" id="6711" explains="6710">
○注：嗯，所思念，將以告君者也。對，所以對君者也。命，所受君命者也。書之於笏，為失忘也。
		</region>
		<region typus="original" subtype="" id="6712" explains="">
既服，習容、觀玉聲，
		</region>
		<region typus="comment" subtype="注" id="6713" explains="6712">
○注：玉珮。乃出。
		</region>
		<region typus="original" subtype="" id="6714" explains="">
揖私朝，煇如也，登車則有光矣。
		</region>
		<region typus="comment" subtype="注" id="6715" explains="6714">
○注：私朝，自大夫家之朝也。揖其臣乃行。○音義：煇音暉。
		</region>
	</paragraph>
	<paragraph index="15">
		<region typus="comment" subtype="疏" id="6716" explains="6696,6697,6698,6699,6700,6701,6702,6703,6704,6705,6706,6707,6708,6709,6710,6711,6712,6713,6714,6715">
疏「君子」至「光矣」。○正義曰：此一節明卿大夫以下所居處及盥浴，並將朝君之義。○「日五盥」者，盥，洗手也。○「沐稷而靧粱」者，沐，沐髪也。靧，洗面也。取稷粱之潘汁，用將洗面沐髪，並須滑故也。然此大夫禮耳，又人君沐靧皆粱也。○「櫛用樿櫛」者，樿，白理木也。櫛，梳也。沐髪為除垢膩，故用白理木以為梳。○「髪晞用象櫛」者，晞，乾燥也。沐已，燥則髪，故用象牙滑櫛以通之也。○「進禨進羞」者，禨，謂酒也。故《少儀》注云「沐而飲酒曰禨」，是沐畢必進禨酒，又進羞。羞，謂羞籩羞豆之實。知非庶羞者，庶羞為食而設。今「進禨」則飲酒之進，為飲設羞，故知是羞籩羞豆。是以《籩人》「羞籩」之下，注引《少牢》「主人酬尸，宰夫羞房中之羞」，是酬尸之後，而有羞籩羞豆也。故知非庶羞，是進羞也。○「工乃升歌」者，又進羞之後，樂工乃升堂以琴瑟而歌。所以「進禨進羞」乃歌者，以其新沐體虛，補益氣也。皇氏云：「進禨，謂飧。」與《少儀》注違，非其義也。○「出杅」者，杅，浴之盆也。浴時入盆中浴，浴竟而出盆也。○「履蒯席」者，履，踐也。蒯菲草蓆，出杅而腳踐履草蓆上，刮去垢也。○「連用湯」者，連，猶釋也。言釋去足垢而用湯闌也。○「史進象笏」者，史謂大夫亦有史官也。熊氏云：「按下大夫不得有象笏，有『象』字者，誤也。」熊氏又解與明山賓同，云「有地大夫，故用象」。皇氏載諸所解，皆不同，以此為勝，故存之耳。○「書思對命」者，嗯，謂意所思念，將以告君；對，謂君有所問，以事對君；命，謂所受君命將以奉行，以笏書此三事，故云「書思對命」也。○「既服，習容、觀玉聲」者，既服，著朝服已竟也。服竟而私習儀容，又觀容聽已珮鳴，使玉聲與行步相中適。玉，珮玉也。○「乃出」者，習儀竟而出也。○「揖私朝，煇如也」者，私朝，大夫自家之朝也。煇，光儀也。大夫行出至已之私朝，揖其屬臣煇如也。○「登車則有光矣」者，揖竟，出登所乘之車，有光煇也，而往適君朝矣。
		</region>
	</paragraph>
	<paragraph index="16">
		<region typus="original" subtype="" id="6717" explains="">
天子搢珽，方正於天下也。
		</region>
		<region typus="comment" subtype="注" id="6718" explains="6717">
○注：此亦笏也。謂之珽，珽之言珽然無所屈也。或謂之大圭，長三尺，杼上終葵首。終葵首者，於杼上又廣其首，方如椎頭，是謂無所屈，後則恒直。《相玉書》曰：「珽玉六寸，明自炤。」○音義：長，直亮反，後放此。杼，直呂反。葵如字。終葵，椎也。椎，直追反，下同。相，息亮反。珽，他頂反，本又作珵，音呈。炤音照。
		</region>
		<region typus="original" subtype="" id="6719" explains="">
諸侯荼，前詘後直，讓於天子也。
		</region>
		<region typus="comment" subtype="注" id="6720" explains="6719">
○注：荼，讀為「舒遲」之「舒」。舒懦者，所畏在前也。詘，謂圜殺其首，不為椎頭。諸侯唯天子詘焉，是以謂笏為荼。○音義：荼音舒。詘，丘勿反。後如字，徐胡豆反。懦，乃亂反，又奴臥反，怯懦也，又作懦，人於反，弱也，皇云：「學士。」圜音員。殺，色界反，徐所例反，篇內皆同。
		</region>
		<region typus="original" subtype="" id="6721" explains="">
大夫前詘後詘，無所不讓也。
		</region>
		<region typus="comment" subtype="注" id="6722" explains="6721">
○注：大夫，奉君命出入者也，上有天子，下有已君，又殺其下而圜。
		</region>
	</paragraph>
	<paragraph index="17">
		<region typus="comment" subtype="疏" id="6723" explains="6717,6718,6719,6720,6721,6722">
疏「天子」至「讓也」。○正義曰：此一節論天子以下笏制不同之事。○「方正於天下也」者，言珽然無所詘，示已之端平正直，而佈於天下。○「諸侯荼，前詘後直」者，前詘，謂圜殺其首。後直，下角正方。○「讓於天子也」者，降讓於天子，故「前詘」也。「大夫前詘後詘，無所不讓也」者，大夫上有天子，下有已君，上下皆須謙退，故云「無所不讓」也。○注「此亦」至「自炤」。○正義曰：以下文云「笏，天子以球玉」，故知此珽亦笏也。云「或謂之大圭，長三尺，杼上終葵首」者，「或」者，《玉人》文也。《玉人》註：「大圭，或謂之珽。」「或」者，「或」此文也。云「終葵首者，於杼上又廣其首，方如椎頭」者，終葵首，謂椎頭也。故許慎《說文》云：「椎，擊也。」齊人謂之「終葵首」，言所杼之上，又廣其首，廣於珽身，頭方如椎，故云「終葵首」。引「《相玉著》：珽玉六寸，明自炤」者，證珽是玉也。餘物皆光炤於外，此珽玉光自炤於內，內含明也。○注「荼讀」至「為荼」。○正義曰：「舒懦者，所畏在前也」者，按《說文》：「懦，柔也。」所畏在前，多舒緩，故云「舒懦者，所畏在前也」。○注「又殺」至「而圜」。○正義曰：知「又殺其下」者，以經云前後詘，故知「又殺其下」，故下注云「大夫士文杼其下首，廣二寸半」是也。
		</region>
	</paragraph>
	<paragraph index="18">
		<region typus="original" subtype="" id="6724" explains="">
侍坐則必退席，不退則必引而去君之黨。
		</region>
		<region typus="comment" subtype="注" id="6725" explains="6724">
○注：引，卻也。黨，鄉之細者。退謂旁側也。辟君之親黨也。○音義：黨，鄉之細也。退，謂旁側也。一本或作「黨，鄉之細者，謂旁側也。避君之親黨」。
		</region>
		<region typus="original" subtype="" id="6726" explains="">
登席不由前，為躐席。
		</region>
		<region typus="comment" subtype="注" id="6727" explains="6726">
○注：升必由下也。○音義：為，于偽反，未又如字。躐，力輒反。
		</region>
		<region typus="original" subtype="" id="6728" explains="">
徒坐不盡席尺。
		</region>
		<region typus="comment" subtype="注" id="6729" explains="6728">
○注：示無所求於前，不忘謙也。
		</region>
		<region typus="original" subtype="" id="6730" explains="">
讀書，食，則齊。豆去席尺。
		</region>
		<region typus="comment" subtype="注" id="6731" explains="6730">
○注：讀書，聲當聞尊者。食，為污席也。○音義：為，于偽反，下「為大有」同。汙，污穢之污，烏臥反。
		</region>
		<region typus="original" subtype="" id="6732" explains="">
若賜之食，而君客之，則命之祭然後祭，
		</region>
		<region typus="comment" subtype="注" id="6733" explains="6732">
○注：雖見賓客，猶不敢備禮也。侍食則正不祭。
		</region>
		<region typus="original" subtype="" id="6734" explains="">
先飯，辯嘗羞，飲而俟。
		</region>
		<region typus="comment" subtype="注" id="6735" explains="6734">
○注：俟君食而後食也。君將食，臣先嘗之，忠孝也。○音義：飯，扶晚反。下至「三飯」文注皆同。辯嘗音遍。
		</region>
		<region typus="original" subtype="" id="6736" explains="">
若有嘗羞者，則俟君之食，然後食，飯飲而俟。
		</region>
		<region typus="comment" subtype="注" id="6737" explains="6736">
○注：不祭，侍食不敢備禮也。不嘗羞，膳宰存也。飯、飲，利將食也。
		</region>
		<region typus="original" subtype="" id="6738" explains="">
君命之羞，羞近者。
		</region>
		<region typus="comment" subtype="注" id="6739" explains="6738">
○注：辟貪味也。○音義：辟音避。
		</region>
		<region typus="original" subtype="" id="6740" explains="">
命之品嚐之，然後唯所欲。
		</region>
		<region typus="comment" subtype="注" id="6741" explains="6740">
○注：必先徧嘗之。○音義：徧音遍，本又作備。
		</region>
		<region typus="original" subtype="" id="6742" explains="">
凡嘗遠食，必順近食。
		</region>
		<region typus="comment" subtype="注" id="6743" explains="6742">
○注：從近始也。
		</region>
		<region typus="original" subtype="" id="6744" explains="">
君未覆手，不敢飧。
		</region>
		<region typus="comment" subtype="注" id="6745" explains="6744">
○注：覆手，以循咡，已食也。飧，勸食也。○音義：覆，芳服反，注同。飧音孫，注及下同。咡，耳侍反。
		</region>
		<region typus="original" subtype="" id="6746" explains="">
君既食，又飯飧。
		</region>
		<region typus="comment" subtype="注" id="6747" explains="6746">
○注：不敢先君飽。○音義：先，息薦反，下同。
		</region>
		<region typus="original" subtype="" id="6748" explains="">
飯飧者，三飯也。
		</region>
		<region typus="comment" subtype="注" id="6749" explains="6748">
○注：臣勸君食，如是可也。
		</region>
		<region typus="original" subtype="" id="6750" explains="">
君既徹，執飯與醬，乃出授從者。
		</region>
		<region typus="comment" subtype="注" id="6751" explains="6750">
○注：食於尊者之前，當親徹也。○音義：從，才用反。
		</region>
	</paragraph>
	<paragraph index="19">
		<region typus="comment" subtype="疏" id="6752" explains="6724,6725,6726,6727,6728,6729,6730,6731,6732,6733,6734,6735,6736,6737,6738,6739,6740,6741,6742,6743,6744,6745,6746,6747,6748,6749,6750,6751">
疏「侍坐」至「從者」。○正義曰：自此以下至「士側尊用禁」，此一節廣論臣之侍坐於君之儀，並顯君賜食、賜酒肉飲之節，兼明與凡人飲食之禮。○「侍坐則必退席」者，若側旁有別席，則退就側席。○「不退則必引而去君之黨」者，不退，謂旁無別席可退，或雖有別席，君不命之使退，則必引而去君之黨。黨，是鄉之細者，而屬於鄉，居在鄉之旁側。今借之為喻，言臣侍君坐，若不退席，則引而卻去君之旁側也。黨，謂君之親黨，則君命令與君之親黨同席，則卑讓卻引而去離君之親黨，在君之親黨之下而坐，故注云：「辟君之親黨也。」「登席不由前，為躐席」者，庾云：「失節而踐為躐席。」應從於下升。若由前升，是躐席也。按《鄉飲酒禮》，賓席於戶西，以西頭為下。主人席於阼階，介席於西階，皆北頭為下。賓升席自西方。注云：「升由下也。」又《鄉飲酒記》云：「主人介，凡升席自北方，降自南方。」注云：「席南上，升由下，降由上，由便。」則主人升席自北方，降席自南方。按《鄉飲酒禮》，主人受獻，自席前適阼階。是主人降席自北方者，以其受獻正禮，須席未啐酒，因從北方降也。故注云：「啐酒席末，因從北方降，由便也。」若其尋常無事，則升由下而降由上。若賓則升降皆由下也。○「徒坐不盡席尺」者，徒，空也。空坐，謂非飲食及講問時也。不盡席之前畔，有餘一尺，示無所求於前，不忘謙也。○「讀書，食，則齊」者，讀書，聲則當聞尊者。食為其汙席，坐則近前與席畔齊。○「豆去席尺」者，解食所以近前之意。以設豆去席一尺，不得不前坐就豆。或云「讀書聲當聞尊鍘邊，故人頭臨前一尺。食為污席，人頭臨豆與豆齊，故云「齊豆」。其豆徑一尺，與去席尺亦一也。○「若賜」至「從者」。○正義曰：此一節論人君賜食之禮。○「而君客之，則命之祭然後祭」者，此廣明侍坐法也。祭，祭先也。禮：敵者共食則先祭；若降等之客，則後祭；若臣侍君而賜之食，則不祭，若賜食而君以客禮待之，則得祭。雖得祭，又先須君命之祭，後乃敢祭也。○「先飯，辯嘗羞」者，飯，食也。謂君未食而臣先食，遍嘗羞膳也。所以爾者，示猶行臣禮，為先嘗食之義也。○「飲而俟」者，禮：食未飧，必前啜飲，以利滑喉中，不令澀噎。君既未飧，故臣亦不敢飧而先嘗羞。嘗羞畢而歠飲以俟，君飧臣乃敢飧。○「若有嘗羞」者，此謂臣侍食得賜食，而非君所客者也。既不得為客，故不得祭，亦不得嘗羞。則君使膳宰自嘗羞，故云「有嘗羞」者也。○「則俟君之食然後食」者，既不祭、不嘗，則俟君食後，已乃食也。○「飯飲而俟」者，飯飲者，飲之也。雖不嘗羞，亦先飲，飲則利喉以俟君也。○「君命之羞，羞近」者，猶是君所不客者也。雖君已食，己乃後食，而猶未敢食羞，故又須君命。雖得君命，又猶未自專嘗，先食近其前者一種而止也。所以然者，若越次前食遠者，則為貪好味也。○「命之品嚐之，然後唯所欲」者，品，猶遍也。既未敢越次多食，故君又命遍嘗而已。乃遍嘗之後，則隨已所欲，不復次第也。○「凡嘗遠食，必順近食」者，客與不客，悉皆如此，故云「凡」也。意在嘗遠者，且從近始，辟貪味也。○「君未覆手，不敢飧」者，侍食者悉然也。覆手者，謂食飽必覆手以循口邊，恐有殽粒污著之也。飧，謂用飲澆飯於器中也。禮：食竟更作三飧，以勸助令飽，實使不虛也。「君既食又飯飧」者，既，猶畢竟也。飯，飧也。君食畢竟而又飧，則臣乃敢飧，明不先君而飽也。○「飯飧者，三飯也」者，三飯，並謂飧也，謂三度飧也。○「君既徹」者，既，已也。謂君食竟已徹饌也。○「執飯與醬，乃出授從者」，謂君饌已徹，則臣乃自徹己饌，以授從者。飯醬是食之主，故自執之。此食合己之所得，故授從者。○注「食於」至「徹也」。○正義曰：此經食不客，故君既徹之後，執飯與醬，乃出授從者。若君與己禮食，則但親徹之，不敢授己之從者也。故《公食大夫禮》：「賓北面坐取梁與醬以降，西面坐奠於階西。」注云：「不以出者，非所當得是也。」若非君臣，但降等者，則徹以授主人相者。故《曲禮》云「客若降等」，又云「卒食，客自前跪徹飯，齊以授相者」，注云「謙也」。相者，主人讚饌者。以非己所得，故授主人之相。若賓主敵者，則徹於西序端，故《公食大夫禮》云「大夫自相食，徹於西序端」，注云「亦親徹」是也。
		</region>
	</paragraph>
	<paragraph index="20">
		<region typus="original" subtype="" id="6753" explains="">
凡侑食，不盡食。食於人不飽。
		</region>
		<region typus="comment" subtype="注" id="6754" explains="6753">
○注：謙也。○音義：侑音又。
		</region>
		<region typus="original" subtype="" id="6755" explains="">
唯水漿不祭，若祭，為己�卑。
		</region>
		<region typus="comment" subtype="注" id="6756" explains="6755">
○注：水漿，非盛饌也。己，猶大也。祭之為或有所畏迫，臣於君則祭之。○音義：
		</region>
		<region typus="original" subtype="" id="6757" explains="">
�
		</region>
		<region typus="comment" subtype="注" id="6758" explains="6757">
○注：，虛涉反，厭也。大音泰，下同，下「瓦大」亦同。
		</region>
	</paragraph>
	<paragraph index="21">
		<region typus="comment" subtype="疏" id="6759" explains="6753,6754,6755,6756,6757,6758">
疏「凡侑」至「卑」。○正義曰：此一節以上文明侍君之食，因明凡人相敵為食之禮。○「凡侑食，不盡食」者，此明勸食於尊者之法。○「食於人不飽」者，此通包食於尊者，及禮敵之人，所以不盡食不飽者，謙退不敢自足。○「唯水漿不祭」者，言食於禮敵之人，所設水漿不以祭先。○「若祭，為己卑」者，己，大也。，厭也。此解不祭水漿之意。若祭水漿，為大厭降卑微，有所畏迫也。○注「臣於君則祭之」。○正義曰：所以知者，按《公食大夫禮》，宰夫執觶漿以進，賓受，坐祭，遂飲。故知之也。
		</region>
	</paragraph>
	<paragraph index="22">
		<region typus="original" subtype="" id="6760" explains="">
君若賜之爵，則越席再拜稽首受，登席祭之。飲，卒爵而俟，君卒爵，然後授虛爵。
		</region>
		<region typus="comment" subtype="注" id="6761" explains="6760">
○注：不敢先君盡爵。
		</region>
		<region typus="original" subtype="" id="6762" explains="">
君子之飲酒也，受一爵而色洒如也。
		</region>
		<region typus="comment" subtype="注" id="6763" explains="6762">
○注：洒如，肅敬貌。洒，或為「察」。○音義：洒，先典反，又西禮反，王肅作「察」，云「明貌也」。
		</region>
		<region typus="original" subtype="" id="6764" explains="">
二爵而言言斯，
		</region>
		<region typus="comment" subtype="注" id="6765" explains="6764">
○注：言言，和敬貌。斯，猶耳也。○音義：言言，魚斤反，注同。
		</region>
		<region typus="original" subtype="" id="6766" explains="">
禮已三爵而油油，
		</region>
		<region typus="comment" subtype="注" id="6767" explains="6766">
○注：油油，說敬貌。○音義：油油，音由，本亦作由。王肅本亦作「二爵而言」，注云：「飲二爵，可以語也。」又云「言斯禮」，注云：「語必以禮也。」「三爵而油」，注云：「說敬貌。」無「己」及下「油」字也。說音悅。
		</region>
		<region typus="original" subtype="" id="6768" explains="">
以退。
		</region>
		<region typus="comment" subtype="注" id="6769" explains="6768">
○注：禮，飲過三爵則敬殺，可以去矣。
		</region>
		<region typus="original" subtype="" id="6770" explains="">
退則坐取屨，隱辟而后屨，坐左納右，坐右納左。
		</region>
		<region typus="comment" subtype="注" id="6771" explains="6770">
○注：隱辟，俛逡巡而退著屨也。○音義：辟，匹亦反，徐房亦反，注同。而後屨，一本作而後屨。俛音免。逡，七巡反。巡音巡。著屨，丁略反。
		</region>
		<region typus="original" subtype="" id="6772" explains="">
凡尊必上玄酒。
		</region>
		<region typus="comment" subtype="注" id="6773" explains="6772">
○注：不忘古也。
		</region>
		<region typus="original" subtype="" id="6774" explains="">
唯君面尊。
		</region>
		<region typus="comment" subtype="注" id="6775" explains="6774">
○注：面，猶鄉也。《燕禮》曰：「司宮尊於東楹之西，兩方壺，左玄酒，南上。公尊瓦大兩，有冪，在尊南，南上。」○音義：鄉，諱亮反。
		</region>
		<region typus="original" subtype="" id="6776" explains="">
唯饗野人皆酒。
		</region>
		<region typus="comment" subtype="注" id="6777" explains="6776">
○注：蠟飲，故不備禮。○音義：蠟，鋤駕反。
		</region>
		<region typus="original" subtype="" id="6778" explains="">
大夫側尊，用棜；士側尊，用禁。
		</region>
		<region typus="comment" subtype="注" id="6779" explains="6778">
○注：棜，斯禁也。無足，有似於棜，是以言棜。○音義：棜，於據反，注同。斯如字，又音賜。
		</region>
	</paragraph>
	<paragraph index="23">
		<region typus="comment" subtype="疏" id="6780" explains="6760,6761,6762,6763,6764,6765,6766,6767,6768,6769,6770,6771,6772,6773,6774,6775,6776,6777,6778,6779">
疏「君若」至「用禁」。○正義曰：此一節論臣於君前受賜爵之禮。○「飲，卒爵而俟，君卒爵，然後授虛爵」者，俟君飲盡，己乃授虛爵與相者也。必在君前先飲者，亦示其賤者先即事。○「後授虛爵」者，亦不敢先君盡爵，然此謂朝夕侍者始得爵也。若其大禮，則君先飲而臣後飲，故《曲禮》云「長者舉未釂，少者不敢飲」，《燕禮》「公卒爵而後飲」是也。此經云再拜稽首，受於尊所，《曲禮》云「拜受於尊所」；此經先再拜稽首而後受，《燕禮》「興受爵，降下奠爵，再拜稽首」，則先受而後再拜。與此不同者，熊氏云：「文雖不同，互以相備，皆先受而後再拜。」今刪定。以為《燕禮》據大飲法，故先受爵而後奠爵再拜。此經據朝夕侍君而得賜爵，故再拜而後受。必知此經非饗燕大飲者，以此下云「受一爵」以至「三爵」而退，明非大饗之飲也。若《燕禮》，非惟三爵而已。○「受一爵而色灑如也」者，言初受一爵，而顏色肅敬灑如也。如者，如此義，謂如似洒然。故《論語》云「申申如也」，「夭夭如也」，及「踧如也」，皆謂容色如此。○「二爵而言言斯」者，此事上恒敬，既受二爵，顏色稍和，故言言斯。斯，耳也。耳是助句之辭，皇氏云「讀言為誾」，義亦通也。○「禮已三爵而油油」者，言侍君小燕之禮，唯已止三爵，顏色和說，而油油說敬。故《春秋左氏傳》云：「臣侍君宴，過三爵，非禮也。」○「退則坐取屨，隱辟而後屨」者，坐，跪也。初跪說屨堂下為敬，故退而跪取屨，起而逡巡，隱辟而著之。○「坐左納右」者，納，猶著也。若坐左膝，則著右足之屨，若坐右膝，則著左足之屨。○「唯君面尊」者，面，鄉也。謂人君燕臣子，專其恩惠，故尊鼻鄉君，故引《燕禮》燕臣子之禮以解之。若兩君相見，則尊鼻於兩楹間，在賓主之間夾之，不得面鄉尊也。○「唯饗野人皆酒」者，饗野人，謂蠟祭時也。野人賤，不得比士，又無德，又可飽食，則宜貪味，故唯酒而無水也。○「大夫側尊，用棜；士側尊，用禁」者，側，謂旁側，在賓主雨楹間，旁側夾之，又東西橫行，異於君也。若側尊近於君南比列之，則《燕禮》所云者是也。大夫、士側尊者，《鄉飲酒》義，云尊於房戶之間，賓主共之也。據大夫、士旁著一尊，亦曰側尊，故《士冠禮》云：「側尊一甒，醴在服北。」注云：「無偶曰側。」與此側別。○注「棜斯」至「言棜」。○正義曰：按《鄉飲酒禮》，設兩壺於房戶間，有斯禁。彼是大夫禮，此云大夫用棜，故知棜是斯禁也。按《特牲禮》注云：「棜，今木輿，上有四周，下無足。」今斯禁亦無足，故云「有似於棜，是以言棜」也。
		</region>
	</paragraph>
	<paragraph index="24">
		<region typus="original" subtype="" id="6781" explains="">
始冠緇布冠，自諸侯下達，冠而敝之可也。
		</region>
		<region typus="comment" subtype="注" id="6782" explains="6781">
○注：本大古耳，非時王之法服也。○音義：冠，古亂反，下「冠而」，注「始冠」同，敝音弊，本亦作弊。
		</region>
		<region typus="original" subtype="" id="6783" explains="">
玄冠朱組纓，天子之冠也。緇布冠繢緌，諸侯之冠也。
		</region>
		<region typus="comment" subtype="注" id="6784" explains="6783">
○注：皆始冠之冠也。玄冠，委貌也。諸侯緇布冠有緌，尊者飾也。繢，或作繪。緌，或作蕤。○音義：繢，戶內反，注「繪」同。緌，本又作「蕤」，耳隹反，注及下皆同。
		</region>
		<region typus="original" subtype="" id="6785" explains="">
玄冠丹組纓，諸侯之齊冠也。玄冠綦組纓，士之齊冠也。
		</region>
		<region typus="comment" subtype="注" id="6786" explains="6785">
○注：言齊時所服也。四命以上，齊、祭異冠。○音義：齊，側皆反，下同。綦音其，徐其記反，雜色也。上，時掌反，下「而上」同，後皆放此。
		</region>
		<region typus="original" subtype="" id="6787" explains="">
縞冠玄武，子姓之冠也。
		</region>
		<region typus="comment" subtype="注" id="6788" explains="6787">
○注：謂父有喪服，子為之不純吉也。武，冠卷也。古者冠、卷殊。○音義：縞，古老反，又古報反，下同。為，于偽反。卷，起權反，下同。
		</region>
		<region typus="original" subtype="" id="6789" explains="">
縞冠素紕，既祥之冠也。
		</region>
		<region typus="comment" subtype="注" id="6790" explains="6789">
○注：紕，緣邊也。紕，讀如「埤益」之「埤」。既祥之冠也，已祥祭而服之也。《間傳》曰：「大祥，素縞麻衣。」○音義：紕音埤，又婢支反。間，古閒反。傳，直專反。
		</region>
	</paragraph>
	<paragraph index="25">
		<region typus="comment" subtype="疏" id="6791" explains="6781,6782,6783,6784,6785,6786,6787,6788,6789,6790">
疏「始冠」至「冠也」。○正義曰：自此至「魯桓公始也」，此一節廣論上下及吉凶冠之所用，唯五十不散送，及親沒不髦，記者雜錄，廁在其間。○「始冠緇布冠」者，言初加冠，大夫、士皆三加，諸侯則四加，其初加者是緇布冠。○「自諸侯下達」者，自，從也。從諸侯下達於士，始冠緇布冠。○「冠而敝之可也」者，言緇布冠重古，始冠，暫冠之耳，非時王之服，不復恒著，冠而敝去之可也。○注「皆始」至「作蕤」。○正義曰：知「始冠之冠」者，以文承上「始冠」之下，故知「玄冠朱組纓」是「天子始冠也」。云「諸侯緇布冠有緌，尊者飾也」者，按《郊特牲》及《士冠記》皆云「其緌也，吾未之聞」，謂大夫、士也。此云「繢緌，諸侯之冠」，故云「緇布冠有緌，尊者飾也」。上云「始冠緇布冠，自諸侯下達」，則「諸侯緇布冠」可知。更云「緇布冠繢緌，諸侯之冠」者，為「緌」起文也。諸侯唯繢緌為異，其頍項青組纓等皆與士同。○注「言齊」至「異冠」。○正義曰：言齊者，兼祭祀之時，故《曲禮》云「立如齊」，謂祭祀時。恐此齊亦兼祭祀，故言「齊時所服」。其祭，諸侯則玄冕也。云「四命以上，齊、祭異冠」者，以諸侯玄冕祭，玄冠齊，孤則爵弁祭，亦玄冠齊，是齊、祭異冠也。必知孤亦玄冠齊者，以諸侯尚玄冠齊，明孤亦玄冠齊也。其三命以下大夫則朝服以祭，士則玄端以祭，皆玄冠也。此云「玄冠綦組纓，士之齊冠」，是齊、祭同冠也。其天子之士與諸侯上大夫同，故《深衣目錄》云：「士祭以朝服，謂天子之士也。祭用朝服，與諸侯大夫同。」然則天子大夫與諸侯孤同，亦爵弁祭、玄冠齊。此是熊氏之說也。皇氏以為，天子大夫與諸侯大夫同。但朝服以祭，便與鄭注四命以上齊、祭異冠於文為妨，皇氏之說非也。其天子之祭，玄冕祭，則玄冠齊；絺冕祭，則玄冕齊；以次差之可知也。此亦熊氏說。此云四命「齊、祭異冠」者，謂自祭也。若助祭於君，則齊、祭同冠，故《鄭志》答趙商問云：「以《雜記》云，大夫冕而祭於公，弁而祭於己；士弁而祭於公，冠而祭於己。是為三命以下齊、祭異冠，何但四命以上也？觀注，似若但施於己祭，不可通之也。」鄭答云：「齊、祭謂齊時一冠，祭時亦一冠，四命乃然，大夫冕、士弁而祭於君，齊時服之，祭時服之，何以亦異？」如鄭此言，是助祭、齊祭同冠，故云「何以亦異」。若然，士之助祭齊服，應服爵弁。而鄭注《旅賁氏》云「王齊服服袞冕」，則士之齊服，服玄端不服爵弁者，熊氏云：「若士助王祭祀，服爵弁，若助王受朝覲，齊服則服玄端。」義或然也。○注「謂父」至「卷殊」。○正義曰：姓，生也。孫是子之所生，故云「子姓」。云「不純吉也」者，武用玄，玄是吉，冠用縞，縞是凶。吉而雜凶，故云「不純吉」也。卷用玄而冠用縞，冠、卷異色，故云「吉者冠、卷殊」。如鄭此言，則漢時冠、卷共材。○注「紕緣」至「麻衣」。○正義曰：「紕，緣邊」者，謂緣冠兩邊及冠卷之下畔，其冠與捲身皆用縞，但以素緣耳。縞是生絹而近吉，當祥祭之時，身著朝服，首著縞冠，以其漸吉故也。不言以素為紕，故《喪服小記》云：「除成喪者，朝服縞冠。」注云：「縞冠，未純吉祭服也。」《雜記》曰：「祥，主人之除也。於夕為期朝服。」鄭云：「祭猶縞冠，未純吉。」《雜記》又云：「既祥，雖不當縞者必縞。」鄭云：「縞，祥祭之服。」據此兩經二注，皆云祥祭縞冠。若既祥之後，微申孝子哀情，故加以素紕，以素重於縞也。故此文云：「既祥之冠。」《間傳》曰：「大祥素縞麻衣。」檢勘經、注，分明如此，而皇氏以為縞重素輕，祥祭之時，以素為冠，以縞為紕，紕得冠名，故云「縞冠」；祥祭之後，以縞為冠，以素為紕，亦紕得冠名，而云「素冠」。文無所出，不知有何憑據也？
		</region>
	</paragraph>
	<paragraph index="26">
		<region typus="original" subtype="" id="6792" explains="">
垂緌五寸，惰游之士也。
		</region>
		<region typus="comment" subtype="注" id="6793" explains="6792">
○注：惰游，罷民也。亦縞冠素紕，凶服之象也。垂長緌，明非既祥。○音義：惰，徒臥反。罷音皮。
		</region>
		<region typus="original" subtype="" id="6794" explains="">
玄冠縞武，不齒之服也。
		</region>
		<region typus="comment" subtype="注" id="6795" explains="6794">
○注：所放不帥教者。
		</region>
		<region typus="original" subtype="" id="6796" explains="">
居冠屬武，
		</region>
		<region typus="comment" subtype="注" id="6797" explains="6796">
○注：謂燕居冠也。著冠於武，少威儀。○音義：屬，章欲反。著，皇直略反，徐丁略反。
		</region>
		<region typus="original" subtype="" id="6798" explains="">
自天子下達，有事然後緌。
		</region>
		<region typus="comment" subtype="注" id="6799" explains="6798">
○注：燕無事者去飾。○音義：去，丘呂反，下同。
		</region>
		<region typus="original" subtype="" id="6800" explains="">
五十不散送。
		</region>
		<region typus="comment" subtype="注" id="6801" explains="6800">
○注：送喪不散麻，始衰不備禮。○音義：散，悉但反，注同。衰，所追反。
		</region>
		<region typus="original" subtype="" id="6802" explains="">
親沒不髦，
		</region>
		<region typus="comment" subtype="注" id="6803" explains="6802">
○注：去為子之飾。○音義：不髦音毛。
		</region>
		<region typus="original" subtype="" id="6804" explains="">
大帛不緌。
		</region>
		<region typus="comment" subtype="注" id="6805" explains="6804">
○注：帛，當為「白」，聲之誤也。大帛，謂白布冠也。不緌，凶服去飾。
		</region>
		<region typus="original" subtype="" id="6806" explains="">
玄冠紫緌，自魯桓公始也。
		</region>
		<region typus="comment" subtype="注" id="6807" explains="6806">
○注：蓋僣宋王者之後服也。緌當用繢。○音義：僣，子念反，後同。
		</region>
	</paragraph>
	<paragraph index="27">
		<region typus="comment" subtype="疏" id="6808" explains="6792,6793,6794,6795,6796,6797,6798,6799,6800,6801,6802,6803,6804,6805,6806,6807">
疏「垂緌」至「士也」。○正義曰：此亦用「既祥冠」而加「垂緌五寸」也。○注「惰游」至「既祥」。○正義曰：鄭知「惰游，罷民」者，與下「不齒」相連，故知是《周禮》坐嘉石之罷民。知「亦縞冠素紕」者，以文承上「縞冠素紕」之下，但「垂緌」為異。○注「謂燕居冠也」。○正義曰：燕居之冠，屬武於冠冠，武相連屬，燕居率略少威儀故也。又不加緌，若非燕居，則冠與武別，臨著乃合之，有儀飾故也。○注「送喪」至「備禮」。○正義曰：始死三日之前，要絰散垂，三日之後乃絞之。至葬，啟殯己後，亦散垂。既葬乃絞。五十既衰，不能備禮，故不散垂。及親沒不髦，不關冠之義，紀者雜廁其間。○注「帛當」至「去飾」。○正義曰：知「帛，當為白」者，以《雜記》云，大白冠、緇布冠，皆不緌。彼「大白」與「緇布」連文，故知此「大帛」謂白布冠也。《左傳》閔二年，衛文公「大布之衣，大帛之冠」，白繒冠也。與「大布」相對，與此異也。○注「蓋僣宋王者之後」。○正義曰：知疑「僣宋」者，以祭周公用白牡，乘大路，是魯用殷禮，故疑魯桓公用紫緌，「僣宋王者之後」。云「緌當用繢」者，以上文云「緇布冠繢緌，緒侯之冠」，故知也。
		</region>
	</paragraph>
	<paragraph index="28">
		<region typus="original" subtype="" id="6809" explains="">
朝玄端，夕深衣。深衣三袪，
		</region>
		<region typus="comment" subtype="注" id="6810" explains="6809">
○注：謂大夫、士也。三袪者，謂要中之數也。袪尺二寸；圍之為二尺四寸；三之，七尺二寸。○音義：朝，直遙反。深衣三袪，起魚反，本或無「衣」字。要，一遙反。下文、注同。
		</region>
		<region typus="original" subtype="" id="6811" explains="">
縫齊，倍要，
		</region>
		<region typus="comment" subtype="注" id="6812" explains="6811">
○注：縫，紩也。紩下齊倍要中。齊，丈四尺四寸。縫，或為逢，或為豐。○音義：縫音逢。齊音咨，本又作齊，注同。紩，直已反，徐治栗反。
		</region>
		<region typus="original" subtype="" id="6813" explains="">
衽當旁，
		</region>
		<region typus="comment" subtype="注" id="6814" explains="6813">
○注：衽，謂裳幅所交裂也。凡衽者，或殺而下，或殺而上，是以小要取名焉。衽屬衣則垂而放之，屬裳則縫之，以合前後，上下相變。○音義：衽，而審反，又而鴆反。屬音燭，下同。
		</region>
		<region typus="original" subtype="" id="6815" explains="">
袂可以回肘。
		</region>
		<region typus="comment" subtype="注" id="6816" explains="6815">
○注：二尺二寸之節。○音義：袂，面世反。肘，竹丑反。
		</region>
		<region typus="original" subtype="" id="6817" explains="">
長、中，繼揜尺。
		</region>
		<region typus="comment" subtype="注" id="6818" explains="6817">
○注：其為長衣、中衣，則繼袂揜一尺，若今褎矣。深衣則緣而已。○音義：褎音袖，下文同。
		</region>
		<region typus="original" subtype="" id="6819" explains="">
袷二寸，
		</region>
		<region typus="comment" subtype="注" id="6820" explains="6819">
○注：曲領也。○音義：袷音劫。
		</region>
		<region typus="original" subtype="" id="6821" explains="">
袪尺二寸，
		</region>
		<region typus="comment" subtype="注" id="6822" explains="6821">
○注：袂口也。
		</region>
		<region typus="original" subtype="" id="6823" explains="">
緣廣寸半。
		</region>
		<region typus="comment" subtype="注" id="6824" explains="6823">
○注：飾邊也。○音義：廣，徐公曠反，後放此。
		</region>
		<region typus="original" subtype="" id="6825" explains="">
以帛裹布，非禮也。
		</region>
		<region typus="comment" subtype="注" id="6826" explains="6825">
○注：中外宜相稱也。冕服，絲衣也。中衣用素。皮弁服、朝服、玄端，麻衣也，中衣用布。○音義：裹音裡。稱，尺證反。
		</region>
		<region typus="original" subtype="" id="6827" explains="">
士不衣織。
		</region>
		<region typus="comment" subtype="注" id="6828" explains="6827">
○注：織，染絲織之。士衣染繒也。○音義：衣，於既反，注及下注同。織音志，注「織染」同。繒，以綾反。
		</region>
		<region typus="original" subtype="" id="6829" explains="">
無君者不貳采。
		</region>
		<region typus="comment" subtype="注" id="6830" explains="6829">
○注：大夫去位，宜服玄端玄裳。○音義：去如字。
		</region>
		<region typus="original" subtype="" id="6831" explains="">
衣正色，裳間色。
		</region>
		<region typus="comment" subtype="注" id="6832" explains="6831">
○注：謂冕服，玄上纁下。○音義：間，間廁之間。
		</region>
		<region typus="original" subtype="" id="6833" explains="">
非列采不入公門。
		</region>
		<region typus="comment" subtype="注" id="6834" explains="6833">
○注：列采，正服。
		</region>
		<region typus="original" subtype="" id="6835" explains="">
振絺、綌不入公門，表裘不入公門。
		</region>
		<region typus="comment" subtype="注" id="6836" explains="6835">
○注：振，讀為袗。袗，襌也。表裘，外衣也。二者形且褻，皆當表之乃出。○音義：振，依注為袗，之忍反。襌音丹，下文，注同。
		</region>
	</paragraph>
	<paragraph index="29">
		<region typus="comment" subtype="疏" id="6837" explains="6809,6810,6811,6812,6813,6814,6815,6816,6817,6818,6819,6820,6821,6822,6823,6824,6825,6826,6827,6828,6829,6830,6831,6832,6833,6834,6835,6836">
疏「朝玄」至「公門」。○正義曰：自此以下至「弗敢充也」一節，廣論衣服及裘裼襲之事。○「朝玄端，夕深衣」者，謂大夫、士早朝在私朝，服玄端，夕服深衣，在私朝及家也。○「深衣三袪」者，袪謂袂末，言深衣之廣，三倍於袂末。○「縫齊，倍要」者，齊，謂裳之下畔。要，謂裳之上畔。言縫下畔之廣，倍於要中之廣，謂齊廣一丈四尺四寸，要廣七尺二寸。○「衽當旁」者，衽，謂裳之交接之處，當身之畔。○「袂可以回肘」者，袂上下之廣二尺二寸，肘長尺二寸，故可以回肘也。○「長、中，繼揜尺」者，謂長衣、中衣，繼袂之末，揜餘一尺。○「袷二寸」者，袷，謂深衣曲領，廣二寸。○「袪尺二寸」者，袪，謂深衣袂口，謂口之外畔上下尺二寸也。故注云「衽，袂口也」。○「緣廣寸半」者，謂深衣邊以緣飾之廣，寸半也。○注「謂大」至「二寸」。○正義曰：上文云君朝服，日出而視朝；夕深衣，祭牢肉。此云「朝玄端」，與君不同，故知是「大夫、士」也。以視私朝，故服「玄端」。若朝君之時，則朝服也。朝服，其衣與玄端無異，但其裳以素耳。若大夫莫夕蓋亦朝服，其士則用玄端。故《士冠禮》注云「玄端，士莫夕於朝之服」是也。其私朝及在家，大夫、士夕皆深衣也。皇氏以為，此玄端是朝君之服。若然，朝禮君臣同服，上文「君朝服，夕深衣」，此文與君無異，鄭何得注云「大夫、士也」？恐皇氏之說非也。云「三之七尺二寸」者，按《深衣》云「幅十有二」以計之，幅廣二尺二寸，一幅破為二，四邊各去一寸，餘有一尺八寸，每幅交解之，闊頭廣尺二寸，狹頭廣六寸，比寬頭向下，狹頭向上，要中十二幅，廣各六寸，故為七尺二寸。下齊十二幅，各廣尺二寸，故為一丈四尺四寸。○注「衽謂」至「相變」。○正義曰：「衽，謂裳幅所交裂也」者，裳幅下廣尺二寸，上闊六寸，狹頭向上，交裂一幅而為之。云「凡衽者，或殺而下，或殺而上」者，皇氏云：「言『凡衽』，非一之辭，非獨深衣也。『或殺而下』，謂喪服之衽，廣頭在上，狹頭在下。『或殺而上』，謂深衣之衽，寬頭在下，狹頭在上。」云「是以小要取名焉」者，謂深衣與喪服，相對為小要，兩旁皆有此衽。熊氏大意與皇氏同，「或殺而下」，謂「朝祭之服」耳。云「衽屬衣，則垂而放之」者，謂喪服及熊氏朝祭之衽。云「屬裳則縫之，以合前後」者，謂深衣之衽。云「上下相變」者，上體是陽，陽體舒散，故垂而下。下體是陰，陰主收斂，故縫而合之。今刪定，深衣之上獨得衽名，不應假他餘服相對為衽。何以知之？深衣衣下屬幅而下，裳上屬幅而上，相對為衽。鄭注《深衣》「鉤邊，今之曲裾」，則宜兩邊而用也。但此等無文言之，且從先儒之義。○注「其為」至「而已」。○正義曰：「繼袂揜一尺」者，幅廣二尺二寸，以半幅繼續袂口，揜餘一尺。云「深衣則緣而已」者，若長衣揜必用素，而中衣揜或布或素，隨其衣而然。長、中制同而名異者，所施異故也。裡中著之，則曰「中衣」，若露著之，則曰「長衣」。故鄭注《深衣目錄》：「素紕曰長衣，有表謂之中衣。」○「以帛裡布，非禮也」，若朝服用布，則中衣不得用帛也。「皮弁服、朝服、玄端服，麻衣也，中衣用布」，三衣用麻，麻即十五升布，故中衣並用布也。然云「朝服」，又云「玄端」者，朝服指玄衣素裳，而玄端裳色多種，或朱裳玄黃雜裳之屬，廣言之也。而小祥衰裡孰帛中衣者，吉凶異故也。○「士不衣織」。○織者，前染絲後織者。此服功多色重，故士賤不得衣之也。大夫以上衣織，染絲織之也。士衣染繒。《詩》庶人得「衣錦」者，禮不下庶人，有經而等也，故服錦衣。下云「居士錦帶」者，直以錦帶非為衣也。《唐傳》云：古者有命，民有飾車駢馬衣錦者，非周法，大夫以上得衣織衣。而《禮運》云「衣其澣帛」，謂先代禮尚質故也。○注「大夫」至「玄裳」。○正義曰：此謂大夫、士去國，三月之內服素衣素裳，三月之後，別服此玄端玄裳。以經云「不貳采」，是有采色，但不貳耳。采色之中，玄最貴也。○注「謂冕服，玄上纁下」。○正義曰：玄是天色，故為正。纁是地色，赤黃之雜，故為間色。皇氏云：「正謂青、赤、黃、白、黑，五方正色也。不正，謂五方間色也，綠、紅、碧、紫、緌黃是也。「青是東方正，綠色東方間，東為木，木色青，木刻土，土黃，並以所刻為間，故綠色，青，黃也。朱是南方正，紅是南方間，南為火，火赤刻金，金白，故紅色，赤、白也。白是西方正，碧是西方間，西為金，金白刻木，故碧色，青、白也。黑是北方正，紫是北方間，北方水，水色黑，水刻火，火赤，故紫色，赤、黑也。黃是中央正，緌黃是中央間，中央為土，土刻水，水黑，故緌黃之色，黃、黑也。○注「振讀」至「乃出」。○正義曰：按《士昏禮》云：「女從者畢袗玄。」彼注以袗為同，此云「袗、襌」者，以振與袗聲相近，袗字從衣，故讀從袗蓋袗。字得為同，又得為襌，故下《曲禮》注引《論語》云「當暑袗絺綌」，是《論語》本有為袗字者。云「形且褻」者，形，解袗絺綌，其形露見。褻，解表裘在衣外，可鄙褻。二者皆上加表衣乃出也。
		</region>
	</paragraph>
	<paragraph index="30">
		<region typus="original" subtype="" id="6838" explains="">
襲裘不入公門。
		</region>
		<region typus="comment" subtype="注" id="6839" explains="6838">
○注：衣裘必當裼也。○音義：裼，思歷反。
		</region>
		<region typus="original" subtype="" id="6840" explains="">
纊為繭，縕為袍。
		</region>
		<region typus="comment" subtype="注" id="6841" explains="6840">
○注：衣有著之異名也。纊，謂今之新綿也。縕，謂今纊及舊絮也。○音義：纊音曠。繭，古典反。縕，紆粉反，又紆郡反。袍，步羔反。絮，胥慮反。
		</region>
		<region typus="original" subtype="" id="6842" explains="">
襌為絅，
		</region>
		<region typus="comment" subtype="注" id="6843" explains="6842">
○注：有衣裳而無裡。○音義：絅，苦迥反，徐又音迥。
		</region>
		<region typus="original" subtype="" id="6844" explains="">
帛為褶，
		</region>
		<region typus="comment" subtype="注" id="6845" explains="6844">
○注：有表裡而無著。○音義：褶音牒，裌也。
		</region>
		<region typus="original" subtype="" id="6846" explains="">
朝服之以縞也，自季康子始也。
		</region>
		<region typus="comment" subtype="注" id="6847" explains="6846">
○注：亦僣宋王者之後。
		</region>
	</paragraph>
	<paragraph index="31">
		<region typus="comment" subtype="疏" id="6848" explains="6838,6839,6840,6841,6842,6843,6844,6845,6846,6847">
疏「襲裘」至「始也」。○正義曰：《檀弓》云「裼裘」、「襲裘」，謂若子游裼裘而弔，曾子襲裘而弔，皆謂裘上有裼衣，裼衣之上有襲衣，襲衣之上有正服，但據露裼衣、不露裼衣為異耳。若襲裘，不得入公門也。○注「縕，謂今纊及舊絮也」。○正義曰：如鄭此言，云「縕謂今纊」者，謂好綿也。則鄭注之時，以好者為綿，惡者為絮，故云「縕，謂今纊及舊絮」也。○注「亦僣宋王者之後」。○正義曰：云「亦」者，亦上「玄冠紫緌」，是「僣宋王者之後」。知宋朝服以縞者，按《王制》云，殷人「縞衣而養老」，燕服則為朝服。宋是殷後，故「朝服以縞」。
		</region>
	</paragraph>
	<paragraph index="32">
		<region typus="original" subtype="" id="6849" explains="">
孔子曰：「朝服而朝，卒朔然後服之。」
		</region>
		<region typus="comment" subtype="注" id="6850" explains="6849">
○注：謂諸侯與群臣也。諸侯視朔皮弁服。
		</region>
		<region typus="original" subtype="" id="6851" explains="">
曰：「國家未道，則不充其服焉。」
		</region>
		<region typus="comment" subtype="注" id="6852" explains="6851">
○注：謂若衛文公者。未道，未合於道。
		</region>
	</paragraph>
	<paragraph index="33">
		<region typus="comment" subtype="疏" id="6853" explains="6849,6850,6851,6852">
疏「孔子」至「服之」。○正義曰：朝服緇衣素裳而朝，謂每日朝君。○「卒朔然後服之」者，卒朔，謂卒告朔之時，服皮弁告朔，禮終脫去皮弁而後服朝服也。○注「謂諸侯與群臣也」。○正義曰：知非天子之朝服，而云「諸侯與群臣」者，以上文次皆云「不入公門」，下云「唯君有黼裘」，又云君衣狐白裘，皆據諸侯之禮，故知此亦據諸侯也。
		</region>
	</paragraph>
	<paragraph index="34">
		<region typus="original" subtype="" id="6854" explains="">
唯君有黼裘以誓省，大裘非古也。
		</region>
		<region typus="comment" subtype="注" id="6855" explains="6854">
○注：僣天子也。天子祭上帝，則大裘而冕。大裘，羔裘也。黼裘，以羔與狐白雜為黼文也。「省」當為「獮」，獮，秋田也。國君有黼裘誓獮田之禮。時大夫又有大裘也。○音義：黼音甫。「省」依注作「獮」，息典反，秋獵名。
		</region>
	</paragraph>
	<paragraph index="35">
		<region typus="comment" subtype="疏" id="6856" explains="6854,6855">
疏「唯君」至「古也」。○正義曰：君，諸侯也。黼裘，以黑羊皮雜狐白為黼文，以作裘也。誓者，告敕也。獮，秋獵也。大裘，天子郊服也。禮，唯許諸侯服黼裘，以誓軍眾田獵耳，不得用大裘。當時存者，非但諸侯用大裘，又有大夫僣用大裘者，故譏之云「非古也」。○注「時大夫又有大裘也」。○正義曰：經直云黼裘以誓獮，大裘非古，而云大夫用大裘者，以經云「唯君」，則知時臣亦為之，故言「唯君」以譏之也。冬始裘而秋云裘者，為秋殺始誓眾須威，故秋而用黼為裘也。
		</region>
	</paragraph>
	<paragraph index="36">
		<region typus="original" subtype="" id="6857" explains="">
君衣狐白裘，錦衣以裼之。
		</region>
		<region typus="comment" subtype="注" id="6858" explains="6857">
○注：君衣狐白毛之裘，則以素錦為衣覆之，使可裼也。袒而有衣曰「裼」。必覆之者，裘褻也。《詩》云：「衣錦絅衣，裳錦絅裳。」然則錦衣復有上衣明矣。天子狐白之上衣，皮弁服與？凡裼衣，像裘色也。○音義：衣，於既反，下文「不衣」同。復，扶又反。與音餘。
		</region>
		<region typus="original" subtype="" id="6859" explains="">
君之右虎裘，厥左狼裘。
		</region>
		<region typus="comment" subtype="注" id="6860" explains="6859">
○注：衛尊者宜武猛。
		</region>
		<region typus="original" subtype="" id="6861" explains="">
士不衣狐白。
		</region>
		<region typus="comment" subtype="注" id="6862" explains="6861">
○注：辟君也。狐之白者少，以少為貴也。○音義：辟音避。
		</region>
	</paragraph>
	<paragraph index="37">
		<region typus="comment" subtype="疏" id="6863" explains="6857,6858,6859,6860,6861,6862">
疏「君衣」至「狐白」。○正義曰：君，謂天子以狐之白毛皮為裘，其上用錦衣以裼之。○注「《詩》云」至「色也」。○正義曰：鄭引《詩》者，證錦衣之上，更有衣覆之，以無正文，故引「《詩》云」。然則錦衣復有上衣明矣。云「天子狐白之上衣，皮弁服與」者，亦以無正文，故言「皮弁服與」。與，為疑辭也。必知狐白上加皮弁服者，以狐白既白，皮弁服亦白，錦衣亦白，三者相稱，皆為白也。云「凡裼衣，像裘色也」者，狐白裘用錦衣為裼，狐青裘用玄衣為裼，羔裘用緇衣為裼，是裼衣與裘色相近也。天子視朝服皮弁服，則天子皮弁之下有狐白錦衣也。諸侯於天子之朝亦然，故《秦詩》曰：「君子至止，錦衣狐裘。」此經云「君」，則天子兼諸侯也。凡在朝，君臣同服。然則三公在天子之朝，執璧與子、男同，則皮弁之下，狐白錦衣與子、男同也。其天子卿大夫及諸侯卿大夫在天子之朝，亦狐白裘，以下云「士不衣狐白」，則卿大夫得衣狐白也。其裼則不用錦衣，故下注云「非諸侯則不用錦衣為裼」。熊氏云：「當用素衣為裼。」其天子之士，及諸侯之士，在天子之朝，既不衣狐白，熊氏云「用麛裘素裼也」。諸侯朝天子受皮弁之裼，歸來鄉國，則亦錦衣狐裘以告廟，則《秦詩》云「君子至止，錦衣狐裘」是也。告廟之後則服之，其在國視朔，則素衣麑裘。卿大夫士亦皆然，故《論語》注云「素衣麑裘，視朔之服」是也。其受外國聘享，亦素衣麛裘，故《聘禮》「公裼降立」。注引《玉藻》云「麛裘青豻褎，絞衣以裼之」，又引《論語》云「素衣麑裘皮弁，時或素衣」。如鄭此言，則裼衣或絞，或素不定也。熊氏云：「臣用絞，君用素。」皇氏云：「素衣為正，記者亂言絞耳。」
		</region>
	</paragraph>
	<paragraph index="38">
		<region typus="original" subtype="" id="6864" explains="">
君子狐青裘豹褎，玄綃衣以裼之；
		</region>
		<region typus="comment" subtype="注" id="6865" explains="6864">
○注：君子，大夫、士也。綃，綺屬也，染之以玄，於狐青裘相宜。狐青裘，蓋玄衣之裘。○音義：豹，包教反。綃音消。
		</region>
		<region typus="original" subtype="" id="6866" explains="">
麛裘青豻褎，絞衣以裼之；
		</region>
		<region typus="comment" subtype="注" id="6867" explains="6866">
○注：豻，胡犬也。絞，蒼黃之色也。孔子曰：「素衣麛裘。」○音義：麛音迷。豻音岸，胡地野犬。絞，戶交反。
		</region>
		<region typus="original" subtype="" id="6868" explains="">
羔裘豹飾，緇衣以裼之；
		</region>
		<region typus="comment" subtype="注" id="6869" explains="6868">
○注：飾，猶褎也。孔子曰：「緇衣羔裘。」
		</region>
		<region typus="original" subtype="" id="6870" explains="">
狐裘，黃衣以裼之。
		</region>
		<region typus="comment" subtype="注" id="6871" explains="6870">
○注：黃衣，大蠟時臘先祖之服也。孔子曰：「黃衣狐裘。」○音義：蠟，仕嫁反。臘，力合反。
		</region>
		<region typus="original" subtype="" id="6872" explains="">
錦衣狐裘，諸侯之服也。
		</region>
		<region typus="comment" subtype="注" id="6873" explains="6872">
○注：非諸侯則不用錦衣為裼。
		</region>
		<region typus="original" subtype="" id="6874" explains="">
犬羊之裘不裼。
		</region>
		<region typus="comment" subtype="注" id="6875" explains="6874">
○注：質略，亦庶人無文飾。
		</region>
	</paragraph>
	<paragraph index="39">
		<region typus="comment" subtype="疏" id="6876" explains="6864,6865,6866,6867,6868,6869,6870,6871,6872,6873,6874,6875">
疏「君子」至「不裼」。○正義曰：君子，謂大夫、士也。以狐青為裘，豹皮為褎，用玄綃之衣，以覆裼之。○注「君子」至「之裘」。○正義曰：知「君子，大夫士」者，以其上文已云「君」，此文云「君子」，故知是「大夫、士」也。云「蓋玄衣之裘」者，皇氏云：「玄衣，謂玄端也。」皇氏又云：「畿內諸侯朝服用緇衣，畿外用玄衣。此狐青，又是畿外諸侯朝服之裘。」皇氏又云：「凡六冕及爵弁無裘，先加明衣，次加中衣；冬則次加袍繭，夏則不袍繭，用葛也，次加祭服。若朝服布衣，亦先以明衣親身，次加中衣；冬則次加裘，裘上加裼衣，裼衣之上加朝服；夏則中衣之上不用裘而加葛，葛上加朝服。」此皆皇氏之說。熊氏云：「六冕皆有裘，此云『玄』，謂六冕及爵弁也，則天子諸侯皆然。而云『大夫、士』者，君用純狐青，大夫、士雜以豹褎。」熊氏又以「內外諸侯朝服皆緇衣，以羔為裘，不用狐青也。狐青既是冕服之裘，《周禮．司裘》謂之功裘者，以在冕服之內，人功微粗，不如黼裘、大裘之美，故故謂之功耳」。劉氏云：「凡六冕之裘，皆黑羔裘也。故《司服》云：『祭昊天大裘而冕。』以下冕皆不云裘，是皆用羔裘也。又《論語》注『緇衣羔裘』，皆祭於君之服，是祭服用羔裘也。」劉氏又以此玄衣為玄端，與皇氏同。今刪定。三家之說，雖各有通塗，皆互有長短。皇氏以畿內諸侯緇衣，畿外諸侯玄衣。按《王制》直云「玄衣而養老」，不辨外內之異。又《詩．唐風》「羔裘豹袪」，卿大夫之服。《檜風》云：「羔裘逍遙。」鄭玄云：「朝燕之服也。」《論語》云「緇衣羔裘」，注云：「諸侯之朝服羔裘者，必緇衣為裼。」唐、檜、魯，非畿內之國，何得並云「羔裘」？若此玄衣為畿外諸侯，則鄭注此何得云「君子，大夫、士也」？又祭服無裘，文無所出，皇氏之說非也。劉氏以六冕皆用大裘，按《鄭志》大裘之上有衣，則與玄冕無異，是以小祭與昊天服同。此則劉氏之說非也。今彼此商量，以熊氏之說踰於二家。《論語》注云「緇衣祭於君之服」者，謂助君祭、朝服而祭也，亦卿大夫祭於君之服也。○注「豻，胡犬也」。○正義曰：熊氏以「豻，胡犬」謂胡地野犬，一解此胡作「狐」字，謂狐犬雜，未知孰是也。○注「黃衣」至「狐裘」。○正義曰：按《郊特牲》云「黃衣黃冠而祭，所以息田夫」者，文在蠟祭之下，又云「既蠟而收民息已」，是蠟祭之後，為息民之祭也。此息民謂之臘，故《月令》孟冬云「臘先祖五祀」，是黃衣為臘先祖之服。皇氏用《白虎通義》云「天子狐白，諸侯狐黃，大夫狐蒼，士羔」，並與經傳不同，鄭所不取。裘乃各有所施，皇氏說非也。
		</region>
	</paragraph>
	<paragraph index="40">
		<region typus="original" subtype="" id="6877" explains="">
不文飾也，不裼。
		</region>
		<region typus="comment" subtype="注" id="6878" explains="6877">
○注：裼，主於有文飾之事。
		</region>
	</paragraph>
	<paragraph index="41">
		<region typus="comment" subtype="疏" id="6879" explains="6877,6878">
疏「不文飾也，不裼」。○正義曰：按《聘禮》：「使臣行聘之時，主於敬，不主於文，故襲裘也。」是「不文飾」之事，不裼裘也。至行享之時，主於文，故裼裘也。
		</region>
	</paragraph>
	<paragraph index="42">
		<region typus="original" subtype="" id="6880" explains="">
裘之飾也，見美也。
		</region>
		<region typus="comment" subtype="注" id="6881" explains="6880">
○注：君子於事，以見美為敬。○音義：見，賢遍反，注、下注及下文同。
		</region>
	</paragraph>
	<paragraph index="43">
		<region typus="comment" subtype="疏" id="6882" explains="6880,6881">
疏「裘之裼也，見美也」。○正義曰：「裘之裼」者，謂裘上加裼衣，裼衣上雖加他服，猶開露裼衣，見裼衣之美以為敬也。
		</region>
	</paragraph>
	<paragraph index="44">
		<region typus="original" subtype="" id="6883" explains="">
弔則襲，不盡飾也。
		</region>
		<region typus="comment" subtype="注" id="6884" explains="6883">
○注：喪非所以見美。
		</region>
	</paragraph>
	<paragraph index="45">
		<region typus="comment" subtype="疏" id="6885" explains="6883,6884">
疏「弔則襲，不盡飾也」。○正義曰：凡此弔襲，謂主人既小斂之後，若未斂之前，則裼裘也。故《檀弓》云「子游裼裘而弔」是也。
		</region>
	</paragraph>
	<paragraph index="46">
		<region typus="original" subtype="" id="6886" explains="">
君在則裼，盡飾也。
		</region>
		<region typus="comment" subtype="注" id="6887" explains="6886">
○注：臣於君所。
		</region>
	</paragraph>
	<paragraph index="47">
		<region typus="comment" subtype="疏" id="6888" explains="6886,6887">
疏「君在則裼，盡飾也」。○正義曰：凡君在之時，則露此裼衣，盡其文飾之道，以敬於君也。
		</region>
	</paragraph>
	<paragraph index="48">
		<region typus="original" subtype="" id="6889" explains="">
服之襲也，充美也。
		</region>
		<region typus="comment" subtype="注" id="6890" explains="6889">
○注：充，猶覆也。所敬不主於君則襲。
		</region>
	</paragraph>
	<paragraph index="49">
		<region typus="comment" subtype="疏" id="6891" explains="6889,6890">
疏「服之襲也，充美也」。○正義曰：此謂君之不在，臣所加上服揜襲裼衣。充，猶覆也，謂覆蓋裼衣之美，以君不在，敬心殺故也。○注「所敬」至「則襲」。○正義曰：凡敬有二體，一則父也，二則君也。父是天性至極，以質為敬，故子於父母之所不敢袒裼。君非血屬，以文為敬。故臣於君所則裼。若平敵以下則亦襲，以其質略故也。所襲雖同，其意異也。《聘禮》行聘致君命亦襲者，彼是聘、享相對，聘質而享文，欲文質相變，故裼、襲不同也。
		</region>
	</paragraph>
	<paragraph index="50">
		<region typus="original" subtype="" id="6892" explains="">
是故尸襲，
		</region>
		<region typus="comment" subtype="注" id="6893" explains="6892">
○注：尸尊。
		</region>
	</paragraph>
	<paragraph index="51">
		<region typus="comment" subtype="疏" id="6894" explains="6892,6893">
疏「是故尸襲」。○正義曰：尸處尊位，無敬於下，故襲也。
		</region>
	</paragraph>
	<paragraph index="52">
		<region typus="original" subtype="" id="6895" explains="">
執玉，龜襲。
		</region>
		<region typus="comment" subtype="注" id="6896" explains="6895">
○注：重寶瑞也。
		</region>
	</paragraph>
	<paragraph index="53">
		<region typus="comment" subtype="疏" id="6897" explains="6895,6896">
疏「執玉，龜襲」。○正義曰：凡執玉得襲，故《聘禮》「執圭璋致聘得襲」也。若執璧琮行享，雖玉裼。此「執玉」或容非聘享，尋常執玉則亦襲也。龜是享禮庭實之物，執之亦裼。若尋常所執及卜則襲，敬其神靈也。
		</region>
	</paragraph>
	<paragraph index="54">
		<region typus="original" subtype="" id="6898" explains="">
無事則裼，弗敢充也。
		</region>
		<region typus="comment" subtype="注" id="6899" explains="6898">
○注：謂已致龜玉也。
		</region>
	</paragraph>
	<paragraph index="55">
		<region typus="comment" subtype="疏" id="6900" explains="6898,6899">
疏「無事」至「充也」。○正義曰：謂行禮已致龜玉之後則裼，不敢充覆其美也，亦謂在君之前故裼也。若不在君所，故無事則襲，前文云者是也。
		</region>
	</paragraph>
	<paragraph index="56">
		<region typus="original" subtype="" id="6901" explains="">
笏，天子以球玉，諸侯以象，大夫以魚須文竹，士竹，本，象可也。
		</region>
		<region typus="comment" subtype="注" id="6902" explains="6901">
○注：球，美玉也。文，猶飾也。大夫、士飾竹以為笏，不敢與君並用純物也。○音義：球音求。魚須文竹，崔云：「用文竹及魚班也。」《隱義》云：「以魚須飾文竹之邊。」須音班。
		</region>
		<region typus="original" subtype="" id="6903" explains="">
見於天子與射，無說笏。入大廟說笏，非禮也。
		</region>
		<region typus="comment" subtype="注" id="6904" explains="6903">
○注：言凡吉事無所說笏也。大廟之中，唯君當事說笏也。○音義：說，本又作稅，同他活反，下及注同。
		</region>
		<region typus="original" subtype="" id="6905" explains="">
小功不說笏，當事免則說之。
		</region>
		<region typus="comment" subtype="注" id="6906" explains="6905">
○注：免，悲哀哭踴之時，不在於記事也。小功輕，不當事，可以搢笏也。○音義：免音問，注同。
		</region>
		<region typus="original" subtype="" id="6907" explains="">
既搢必盥，雖有執於朝，弗有盥矣。
		</region>
		<region typus="comment" subtype="注" id="6908" explains="6907">
○注：搢笏，輒盥，為必執事。○音義：為，于偽反。
		</region>
		<region typus="original" subtype="" id="6909" explains="">
凡有指畫於君前，用笏；造受命於君前，則書於笏。笏，畢用也，因飾焉。
		</region>
		<region typus="comment" subtype="注" id="6910" explains="6909">
○注：畢，盡也。○音義：畫，呼麥反。造，皇七報反，舊七刀反。
		</region>
		<region typus="original" subtype="" id="6911" explains="">
笏度二尺有六寸，其中博三寸，其殺六分而去一。
		</region>
		<region typus="comment" subtype="注" id="6912" explains="6911">
○注：殺，猶杼也。天子杼上終葵首，諸侯不終葵首，大夫、士又杼其下首，廣二寸半。○音義：去，起呂反，下注「去上」、「則去」、「去飾」同。
		</region>
	</paragraph>
	<paragraph index="57">
		<region typus="comment" subtype="疏" id="6913" explains="6901,6902,6903,6904,6905,6906,6907,6908,6909,6910,6911,6912">
疏「笏天」至「去一」。○正義曰：此一節明天子以下笏之所用之物，並明用笏之事，及闊狹長短。○「大夫以魚須文竹」者，文，飾也。庾氏云「以鮫魚須飾竹以成文」。「七竹，本，像可也」者，士以竹為本質，以象牙飾其邊緣，飾之可也。言「可」者，通許之辭。○注「球美」至「物也」。○正義曰：按《釋地》云：「西北之美者，有崑崙虛之璆、琳、琅玕焉。」李巡、孫炎、郭璞等並云「璆、琳，美玉」。此之「球」字則與璆同，故云球是美玉也。云「文，猶飾也」，謂以魚須文飾其竹。盧云「以魚須及文竹為笏」，非鄭義也。云「大夫、士飾竹以為笏者」，大夫以魚須，士用象。○注「言凡」至「笏也」。○正義曰：經總云「見於天子」，則諸侯事在其間，故云「言凡吉事無所說笏」。「凡」者非一之辭。下文云「小功不說」，則大功以上皆說之，故云：惟吉事無說笏也。云「大廟之中，唯君當事則說笏也」者，以臣見君無不執笏，明大廟之中，雖當事之時亦執笏也。君則大廟之中，當事之時則說笏。時臣驕泰，僣傚於君，當事之時亦說笏，故記者明之云：臣入大廟當事說笏，非古禮也。是當時之僣，記者據時而言，故鄭云「唯君當事說笏也」。必知「當事說」者，以下文云「小功不說笏，當事免則說之」，明君入大廟，當事則亦說耳。凡臣見君皆執笏，笏所以記事，射所以兆威儀。獨云「見於天子」者，以天子尊極，恐臣下畏懼，不敢執笏，故特言「見於天子」，明臣下見於君皆然。○「既搢」至「盥矣」。○言「既搢笏必盥」者，謂有執事於朝，須預絜淨，故既搢笏於帶，必盥洗其手於後。雖有執事於朝，更不須清絜，不須盥矣。以其初盥已畢。○「造受」至「飾焉」。○「造受命」，謂造詣君前而受命，則書記於笏。○「笏，畢用也」者，畢，盡也，謂事事盡用笏記之。○「因飾焉」者，謂因其記事所須，而飾以為上下等級焉。○「其中博三寸」者，天子、諸侯上首廣二寸半，其天子椎頭不殺也。大夫士下首又廣二寸半，唯笏之中央同博三寸，故云「其中博三寸」也。「其殺六分而去一」者，天子、諸侯從中以上，稍稍漸殺，至上首六分三寸而去其一分，餘有二寸半。在大夫士又從中以下，漸漸殺至下首，亦六分而去一。○注「殺猶」至「寸半」。○正義曰：按《玉人》云「天子杼上。」此云「殺」，故知「殺，猶杼也」。云「諸侯不終葵首」者，以玉人云：天子終葵首」，則諸侯不終葵首可知也。云「大夫士又杼其下」者，以經特云「其中博三寸」，明笏上下二首不博三寸。諸侯既南面之君，同殺其上，大夫士北面之臣，宜俱殺其下也。
		</region>
	</paragraph>
	<paragraph index="58">
		<region typus="original" subtype="" id="6914" explains="">
而素帶，終辟，大夫素帶，辟垂，士練帶，率，下辟，居士錦帶，弟子縞帶，並紐約用組。
		</region>
		<region typus="comment" subtype="注" id="6915" explains="6914">
○注：「而素帶，終辟」，謂諸侯也。諸侯不朱裡，合素為之，如今衣帶為之，下天子也。大夫亦如之。率，繂也。士以下皆襌，不合而繂積，如今作幧頭為之也。辟，讀如「裨冕」之「裨」。裨，謂以繒采飾其側。人君充之，大夫裨其紐及末，士裨其末而已。居士，道藝處士也。此自「而素帶」亂脫在是耳，宜承「朱裡終辟」。○音義：帶音戴。辟，依注為裨，婢支反，下同，徐又音卑，下「緇辟」、「終辟」皆放此。率音律，注及下同。並，必政反。紐，女久反。組音祖。下，戶嫁反。繂音律。幧，七綃反，又七曹反。
		</region>
	</paragraph>
	<paragraph index="59">
		<region typus="comment" subtype="疏" id="6916" explains="6914,6915">
疏「而素帶，終辟」。○正義曰：自此以下至「皆從男子」明帶及韠□，及王后以下衣服等差，其文雜陳，又上下爛脫，今一依鄭注以為先後：「天子素帶，朱裡，終辟。而素帶，終辟，大夫素帶，辟垂，士練帶，率，下辟，居士錦帶，弟子縞帶，並紐約用組，三寸，長齊於帶。紳長制：士三尺，有司二尺有五寸。子游曰：『參分帶下，紳居二焉。』紳、韠、結三齊。大夫大帶四寸。雜帶，君朱綠，大夫玄華，士緇辟二寸，再繚四寸。凡帶有率，無箴功。」此等總論帶之義也，今依而解之。○「天子素帶朱裡」者，以素為帶，用朱為裡。終辟，辟則裨也。終竟帶身在要及垂皆裨，故云「終辟」。○「而素帶，終辟」者，謂諸侯也，以素為帶，不以朱為裡，亦用朱綠終裨。○「大夫素帶，辟垂」者，大夫亦用素為帶，不終裨，但以玄華裨其身之兩旁及屈垂者。○「士練帶，率，下辟」者，士用孰帛練為帶，其帶用單帛，兩邊繂而已。繂，謂緶緝也。「下裨」者，但士帶至者，必反屈向上，又垂而下，大夫則總皆裨之。士則用緇，唯裨鄉下一垂者。○「居士錦帶」者，用錦為帶，尚文也。○「弟子縞帶」者，用生縞為帶，尚質也。○「並紐約用組」者，並，並也。紐，謂帶之交結之處，以屬其紐。約者，謂以物穿紐、約結其帶。謂天子以下，至弟子之等，其所紐約之物，並用組為之，故云「並紐約用組」。「三寸」者，謂紐約之組闊三寸也。○「長齊於帶」者，言約紐組餘長三尺，與帶垂者齊，故云「長齊於帶」。○「紳長制：士三尺，有司二尺有五寸」者，紳，謂帶之垂者。紳，重也，謂重屈而舒申。其制：士長三尺，有司長二尺五寸。○「子游曰：參分帶下，紳居二焉」，記者引子游之言，以證紳之長短。人長八尺，大帶之下，四尺五寸，分為三分，紳居二分焉，紳長三尺也。○「紳、韠、結三齊」者，紳，謂紳帶。韠，謂蔽膝。結，謂約紐餘紐。三者俱長三尺，故云「三齊」也。○「大夫大帶四寸」，謂合素為之廣四寸。○「雜帶，君朱綠，大夫玄華，士緇辟」者，雜，猶飾也，謂飾帶君用朱綠，大夫用玄華，士用緇也。○「士緇辟二寸，再繚四寸」，謂用單練廣二寸。繚，繞也。再度繞要，亦四寸也。○「凡帶有率，無箴功」者，凡帶，謂有司之帶。有繂，謂其帶既襌，亦以箴緶緝其側，但繂俵之而已，無別裨飾之箴功，故云「無箴功」。○注「而素」至「終辟」。○正義曰：以文承「天子素帶」，「終辟」，故知「素帶」「謂諸侯」。以絰不云「朱裡」，故云「諸侯不朱裡」，「下天子也」。云「率，繂也，士以下皆襌，不合而繂積」者，以「率」非縫繞之事，故讀為「繂」，與碑繂同也。知「士以下皆襌」者，以經云「士練帶，率」，繂，是縫俵之名，以縫旁邊，故知「襌」也。云「辟，讀如裨冕之裨」者，讀如《曾子問》「大祝裨冕」之裨也。云「人君充之」者，充，滿也。人君，謂天子諸侯。飾帶從首及末遍滿皆飾，故云「充之」。云「大夫裨其紐及末」者，大夫卑，但飾其帶紐以下，至於末也。云「士裨其末而已」者，士又卑，但裨其一條下垂者，故云裨末而已。云「宜承朱裡終辟」者，以下文云「天子素帶，朱裡，終辟」，此文即云「素帶終辟」，次云「大夫」，故知宜承「天子素帶」之下文相次也。○注「三寸」至「為衿」。○正義曰：知「三寸，約帶紐組之廣」者，以帶廣四寸，此云「三寸，長齊於帶」，承上「紐約用組」之下，故知是紐廣也。云「言其屈而重也」者，解垂帶名紳之意，申，重也。云「宜承約用組」者，以此經直云「三寸，長齊於帶」，非發語之端，明知有所承次，故以為宜承「約用組」之下。○注「雜猶」至「三齊」。
		</region>
	</paragraph>
	<paragraph index="60">
		<region typus="original" subtype="" id="6917" explains="">
韠，君朱，大夫素，士爵韋。
		</region>
		<region typus="comment" subtype="注" id="6918" explains="6917">
○注：此玄端服之韠也。韠之言蔽也。凡韠，以韋為之，必象裳色。則天子、諸侯玄端朱裳，大夫素裳。唯士玄裳，黃裳，雜裳也。皮弁服皆素韠。○音義：韠音必。
		</region>
		<region typus="original" subtype="" id="6919" explains="">
圜，殺，直：
		</region>
		<region typus="comment" subtype="注" id="6920" explains="6919">
○注：目韠制。○音義：圜音圓。
		</region>
		<region typus="original" subtype="" id="6921" explains="">
天子直，
		</region>
		<region typus="comment" subtype="注" id="6922" explains="6921">
○注：四角直，無圜、殺。
		</region>
		<region typus="original" subtype="" id="6923" explains="">
公侯前後方，
		</region>
		<region typus="comment" subtype="注" id="6924" explains="6923">
○注：殺四角，使之方，變於天子也。所殺者去上下各五寸。
		</region>
		<region typus="original" subtype="" id="6925" explains="">
大夫前方後挫角，
		</region>
		<region typus="comment" subtype="注" id="6926" explains="6925">
○注：圜其上角，變於君也。韠以下為前，以上為後。○音義：挫，作臥反。
		</region>
		<region typus="original" subtype="" id="6927" explains="">
士前後正。
		</region>
		<region typus="comment" subtype="注" id="6928" explains="6927">
○注：士賤，與君同，不嫌也。正，直、方之間語也。天子之士則直，諸侯之士則方。
		</region>
		<region typus="original" subtype="" id="6929" explains="">
韠下廣二尺，上廣一尺，長三尺，其頸五寸，肩，革帶，博二寸。
		</region>
		<region typus="comment" subtype="注" id="6930" explains="6929">
○注：頸五寸，亦謂廣也。頸中央，肩兩角，皆上接革帶以系之，肩與革帶廣同。凡佩，繫於革帶。○音義：頸，吉井反，又吉成反。
		</region>
		<region typus="original" subtype="" id="6931" explains="">
大夫大帶四寸。雜帶，君朱綠，大夫玄華，士緇辟二寸，再繚四寸。凡帶有率，無箴功。
		</region>
		<region typus="comment" subtype="注" id="6932" explains="6931">
○注：雜猶飾也，即上之裨也。君裨帶，上以朱，下以綠終之。大夫裨垂，外以玄，內以華。華，黃色也。士裨垂之下，外內皆以緇，是謂緇帶。大夫以上以素，皆廣四寸。士以練，廣二寸，再繚之。凡帶，有司之帶也，亦繂之如士帶矣。無箴功，則不裨之。士雖繂帶裨，亦用箴功。凡帶不裨，下士也。此又亂脫在是，宜承「紳、韠、結三齊」。○音義：繚音了。箴音針。下士，崔如字，或戶嫁反。
		</region>
		<region typus="original" subtype="" id="6933" explains="">
一命縕韍幽衡，再命赤韍幽衡，三命赤韍蔥衡。
		</region>
		<region typus="comment" subtype="注" id="6934" explains="6933">
○注：此玄冕爵弁服之韠，尊祭服異其名耳。韍之言亦蔽也。縕，赤黃之間色，所謂韎也。衡，佩玉之衡也。幽，讀為「黝」。黑謂之黝，青謂之蔥。《周禮》「公侯伯之卿三命，其大夫再命，其士一命，子男之卿再命，其大夫一命，其士不命」。○音義：縕音溫。韍音弗。幽，讀為黝，出注，幼糾反，黑也，下同。韎，莫拜反，又音妹。
		</region>
		<region typus="original" subtype="" id="6935" explains="">
天子素帶，朱裡，終辟。
		</region>
		<region typus="comment" subtype="注" id="6936" explains="6935">
○注：謂大帶也。
		</region>
	</paragraph>
	<paragraph index="61">
		<region typus="comment" subtype="疏" id="6937" explains="6917,6918,6919,6920,6921,6922,6923,6924,6925,6926,6927,6928,6929,6930,6931,6932,6933,6934,6935,6936">
疏○正義曰：此一經總明韠韍上下尊卑之制，唯有「大夫大帶」一經廁在其間，已於「帶條」說訖。
		</region>
	</paragraph>
	<paragraph index="62">
		<region typus="comment" subtype="疏" id="6938" explains="6917,6918,6919,6920,6921,6922,6923,6924,6925,6926,6927,6928,6929,6930,6931,6932,6933,6934,6935,6936">
○正義曰：知「此玄端服之韠也」者，按《士冠禮》玄端、玄裳、黃裳、雜裳、爵韠，謂士玄端之韠。此云「士爵韋」，故知是玄端之韠也。云「天子、諸侯玄端朱裳」者，以韠從裳色。君既用朱，故知裳亦朱色也。然天子諸侯祭服，玄衣纁裳。知此朱韠非祭服韠者，若其祭服則君與大夫士無別，同是赤色，何得云「大夫素，士爵韋」？且祭服之韠，大夫以上謂之韍，士爵弁謂之韎韐，不得稱韠也。云「大夫素裳」者，大夫玄端，以素為裳，故素韠也。此則大夫、士朝君之服。大夫既以素裳為朝服，又以玄端服，禮窮則同故也。云「唯士玄裳，黃裳，雜裳也」者，《士冠禮》謂玄端之裳也。士朝服則素裳，故鄭注《士冠禮》，朝服則玄端之衣，易其裳耳。云「皮弁服皆素韠」者，按《士冠禮》「皮弁服素韠」。云「皆」者，君與大夫、士皮弁皆然，故云「皆」也。○注「目韠制」。○正義曰：經云「圜」，則下文「大夫前方後挫角」，則圜也。經云「殺」，則下文「公侯前後方」，方則「殺」也。經云「直」，則下文云「天子直」。是「目韠制」也。○注「殺四」至「五寸」。○正義曰：以經云「前後方」，是「殺四角」也。上下各去五寸，所去之處，以物補飾之使方，變於天子也。云「所殺者去上下各五寸」者，按《雜記》云「韠會去上五寸」，是上去五寸。又云「紕以爵韋，六寸」，不至下五寸，是去下五寸。鄭注《雜記》云：「會，謂上領縫也。領之所用，蓋與紕同。」如鄭此言，即上去五寸是領也。以爵韋為領，故云「領之所用」，「與紕同」。下云「所去五寸，純以素」。故鄭注《雜記》云：「純紕所不至者五寸。」然則上去五寸是領也，下去五寸是純也。若然，唯去上畔下畔，而云「殺四角」者，蓋四角之處別異之，使殊於餘邊也。其會之下，純之上，兩邊皆紕以爵韋，表裡各三寸。故《雜記》云：「韠長三尺，下廣二尺，上廣一尺，會去上五寸。紕以爵韋六寸，不至下五寸，純以素，紃以五采。」韠制大略如此。但古制難知，不可委識，或據《禮圖》，天子韠制，形如要鼓也，以今參驗，不附人情。故今依附《記》文，參驗情事而為此說，以俟後賢。○注「圜其」至「為後」。○正義曰：以經云「後挫角」，謂殺上角使圜，不令方也。○注「正，直、方之間語也」。○正義曰：正，謂不邪也。直而不邪謂之正，方而不邪亦謂之正，故云「正，直、方之間語」。○注「頸五」至「革帶」。○正義曰：云「頸五寸亦謂廣」者，鄭恐上下長五寸，故云「亦謂廣」也。其上下及肩與革帶俱二寸也。云「凡佩，繫之革帶」者，以韠繫於革帶，恐佩繫於大帶，故云然。以大帶用紐約，其物細小，不堪縣韠佩故也。
		</region>
	</paragraph>
	<paragraph index="63">
		<region typus="comment" subtype="疏" id="6939" explains="6917,6918,6919,6920,6921,6922,6923,6924,6925,6926,6927,6928,6929,6930,6931,6932,6933,6934,6935,6936">
○「雜猶飾也」者，上云「辟」，此云「雜」，故知「雜」即上之「裨」也。云「君裨帶上以朱，下以綠」者，君，謂天子、諸侯。崔氏、熊氏並云：「據要為正，飾帶外邊，上畔以朱，朱是正色，故在上也。下畔以綠，綠是間色，故在下也。」云「大夫裨垂，外以玄，內以華。華，黃色也」者，熊氏云：「近人為內，遠人為外。」玄是天色，故在外。以華對玄，故以為黃也。黃是地色，故在內也。云「士裨垂之下，外內皆以緇」者，士既練帶，而《士冠禮》謂之「緇帶」，濛裨色言之，故謂之「緇帶」，以裨之外內皆用緇也。云「宜承紳、韠、結三齊」者，以下文「三寸，長齊於帶」，合承上「紐約用組」之後，則此「大夫大帶」一經，不得廁在其間，故知宜承下「紳、韠、結三齊」之後也。
		</region>
	</paragraph>
	<paragraph index="64">
		<region typus="comment" subtype="疏" id="6940" explains="6917,6918,6919,6920,6921,6922,6923,6924,6925,6926,6927,6928,6929,6930,6931,6932,6933,6934,6935,6936">
○注「此玄」至「不命」。○正義曰：以上經云「君朱，大夫素，士爵韋」，是玄端服之韠，故云「此玄冕爵弁服之韠」，言異於上也。此據有孤之國，以卿大夫雖三命再命，皆著玄冕。若無孤之國，則三命再命之卿大夫皆絺冕，不得唯玄冕也。爵弁，則士所服。云「尊祭服，異其名耳」者，他服稱韠，祭服稱韍，是異其名。韍、韠皆言為蔽，取蔽鄣之義也。知祭服稱韍者，按《易．困卦．九二》「朱紱方來，利用享祀」，是祭祀稱韍也。按《詩毛傳》，天子純朱，諸侯黃朱。黃朱色淺，則亦名赤韍也。則大夫赤韍，色又淺耳。有虞氏以前，直用皮為之，後王漸加飾焉，故《明堂位》云：「有虞氏服韍，夏后氏山，殷火，周龍章。」彼注云：「天子備焉，諸侯火而下，卿大夫山，士韎韐而已。」云「縕，赤、黃之間色，所謂韎也」者，按此云「一命，縕韍」，一命，謂公侯伯之士。《士冠禮》「爵弁韎韐」，此「縕韍」則當彼「韎韐」，故云「所謂韎也」。《毛詩》云：「韎韐茅蒐染。」齊人謂「茅蒐」為「韎韐」聲也。茅蒐，則蒨草也。以蒨染之，其色淺赤，則縕為赤、黃之間色。若子、男大夫，但名「縕韍」，不得為韎韐也，以其非士故耳。云「黑謂之黝，青謂之蔥」者，《周禮．牧人》云：「陰祀用黝牲。」又孫炎注《爾雅》云：「黝青黑，蔥則青之異色。」三命則公之卿玄冕，侯伯之卿絺冕，皆赤韍蔥衡。
		</region>
	</paragraph>
	<paragraph index="65">
		<region typus="original" subtype="" id="6941" explains="">
王后褘衣，夫人揄狄，
		</region>
		<region typus="comment" subtype="注" id="6942" explains="6941">
○注：褘讀如翬，揄讀如搖，翬、搖皆翟雉名也。刻繒而畫之，著於衣以為飾，因以為名也。後世作字異耳。夫人，三夫人，亦侯伯之夫人也。王者之後，夫人亦褘衣。○音義：褘音翬，許韋反，注及下同。揄音搖，羊消反。《爾雅》云：「伊洛而南，素質五色，皆備成章曰翬。江淮而南，青質五色，皆備成章曰鷂。」鷂音搖。謂刻畫此雉形，以為後夫人服也。翟，直歷反。著，直略反，又竹略反。
		</region>
		<region typus="original" subtype="" id="6943" explains="">
三寸，長齊於帶，紳長制：士三尺，有司二尺有五寸。子游曰：「參分帶下，紳居二焉。」紳、韠、結三齊。
		</region>
		<region typus="comment" subtype="注" id="6944" explains="6943">
○注：三寸，謂約帶紐組之廣也。長齊於帶，與紳齊也。紳，帶之垂者也，言其屈而重也。《論語》曰：「子張書諸紳。」有司，府史之屬也。三分帶下而三尺，則帶高於中也。結，約餘也。此又亂脫在是，宜承「約用組」。結，或為「衿」。○音義：紳音申，本亦作申，下同。重，直龍反。
		</region>
		<region typus="original" subtype="" id="6945" explains="">
君命屈狄，再命褘衣，一命襢衣，士褖衣。
		</region>
		<region typus="comment" subtype="注" id="6946" explains="6945">
○注：君，女君也。屈，《周禮》作「闕」，謂刻繒為翟，不畫也。此子、男之夫人，及其卿、大夫、士之妻命服也。褘，當為「鞠」，字之誤也。禮，天子諸侯命其臣，後夫人亦命其妻以衣服，所謂「夫尊於朝，妻榮於室」也。子、男之卿再命，而妻鞠衣，則鞠衣、襢衣、褖衣者，諸侯之臣皆分為三等，其妻以次受此服也。公之臣，孤為上，卿、大夫次之，士次之。侯、伯、子、男之臣，卿為上，大夫次之，士次之。褖，或作「稅」。○音義：屈音闕，注同。褘，依注音鞠，居六反，又曲六反。襢，張戰反。褖，吐亂反，注作稅，音同。
		</region>
		<region typus="original" subtype="" id="6947" explains="">
唯世婦命於奠繭，其他則皆從男子。
		</region>
		<region typus="comment" subtype="注" id="6948" explains="6947">
○注：奠，猶獻也。凡世婦已下，蠶事畢獻繭，乃命之以其服。天子之後、夫人、九嬪，及諸侯之夫人，夫在其位，則妻得服其服矣。自「君命屈狄」至此，亦亂脫在是，宜承「夫人揄狄」。
		</region>
	</paragraph>
	<paragraph index="66">
		<region typus="comment" subtype="疏" id="6949" explains="6941,6942,6943,6944,6945,6946,6947,6948">
疏「王后」至「男子」。○正義曰：此一節論王后以下命婦之服，唯有「三寸，長齊於帶」一經，廁在其間。帶事前文已解訖，○「王后褘衣」者，褘，讀如「翬」，謂畫翬於衣，六服之最尊也。○「夫人揄狄」者，揄，讀如「搖」，狄，讀如「翟」，謂畫讀翟之雉於衣，謂三夫人及侯伯夫人也。○「君命屈狄」者，君，謂女君，子男之妻也。被後所命，故云「君命屈狄」者。屈，闕也。狄，亦翟也。直刻雉形，闕其采畫，故云「闕翟」也。○「再命褘衣」者，再命，謂子男之卿。褘，當為「鞠」，謂子、男卿妻服鞠衣也。○「一命襢衣」者，襢，展也。子、男、大夫一命，其妻服展衣也。○「士褖衣」者，謂子、男之士不命，其妻服褖衣。鄭注《士喪禮》，褖之言緣，黑衣裳，以赤緣之。○「唯世婦命於奠繭」者，世婦，謂天子二十七世婦以下也。奠，獻也。獻繭，謂世婦及命婦入助蠶畢獻繭也。凡夫尊於朝，妻貴於室，皆得各服其命服。今唯世婦及卿大夫之妻並卑，雖已被命，猶不得即服命服，必又須經入助蠶，蠶畢獻繭，繭多功大，更須君親命之著服，乃得服耳，故云「命於奠繭」。○「其他則皆從男子」者，其他，謂後、夫人、九嬪及五等諸侯之妻也。其夫得命，則其妻得著命服，不須奠繭之命，故云「皆從男子」。○注「褘讀」至「褘衣」。○正義曰：按鄭注《內司服》引《爾雅．釋鳥》：「伊雒而南，素質五色，皆備成章曰翬。江淮而南，青質五色，皆備成章曰搖。」鄭又云：「王后之服刻繒為之形而采畫之，綴於衣以為文章。褘衣，畫翬者。榆翟，畫搖者。闕翟，刻而不畫。從王祭先王則服褘衣，祭先公則服榆翟，祭群小祀則服闕翟。鞠衣，黃桑服也。色如鞠塵，服之以告桑。展衣，以禮見王及賓客。褖衣，御於王之服。闕翟赤，搖翟青，褖衣玄，鞠衣黃，展衣白，褖衣黑。」又《鄭志》云：「三狄首服副，副，覆也，所以覆首為之飾。其遺像，若今步繇矣。鞠衣首服編編，列髪為之。其遺像，若今假紒矣。展衣，褖衣，首服以次第髪長短為之，所謂髲鬄。若燕居之時，則亦褖衣驪笄總而已。」其六服皆以素紗為裡，故《內司服》「陳六服」之下云「素紗」，鄭注云：「六服皆袍，制以白縳為裡。」云「夫人，三夫人，亦侯伯之夫人也」者，以經云「王后褘衣」，則云「夫人榆狄」，其文相次，故以夫人為三夫人。但三夫人與三公同對王為屈，三公執璧與子男同，則三夫人亦當與子男夫人同，故鄭注《司服》疑而不定，云「三夫人，其闕狄以下乎」，為兩解之也。云「王者之後，夫人亦褘衣」者，以《禮記》每云「君袞冕」、「夫人副褘」。王者之後，自行正朔，與天子同，故祭其先王，服上服也。若祭先公則降焉。魯祭文王、周公，其夫人亦褘衣，故《明堂位》云「君袞冕立於阼，夫人副褘立於房中」是也。○注云「君女」至「作稅」。○正義曰：以禮，君命其夫，後命其婦，則子男之妻不得受天子之命，故以為君謂女君。是子男之妻，受後之命，或可。女君，謂後也，命子男妻，故云「君命」。云「此子、男之夫人，及其卿、大夫、士之妻命服也」者，以《典命》云：「子男之卿再命，其大夫一命，其士不命。」此云「再命褘衣，一命襢衣，士褖衣」，又承「闕狄」下，正與子男同，故知據「子、男夫人及卿、大夫、士之妻」也。褘衣是王后之服，故疑當為鞠衣。云「子、男之卿再命，而妻鞠衣，則鞠衣、襢衣、褖衣者，諸侯之臣，皆分為三等，其妻以次受此服也」者，鄭為此言，欲明諸侯臣之妻，唯有三等之服。云「公之臣，孤為上，卿、大夫次之，士次之」者，以《司服》云孤「絺冕而下」，卿大夫「玄冕而下」，士「皮弁而下」。此謂上公臣為三等。云「侯、伯、子、男之臣，卿為上，大夫次之，士次之」者，以此經「再命鞠衣，一命襢衣，士褖衣」，士與大夫不同。又《典命》「子、男之卿再命，大夫一命，士不命」，尚分為三等。侯、伯之卿三命，大夫再命，士一命，是亦三等，可知鄭云然也。○注「奠猶」至「榆狄」。○正義曰：凡獻物必先奠於地，故云「奠，猶獻也」。云「凡世婦以下，蠶事畢獻繭，乃命之」者，三夫人九嬪，其位既尊，不須獻繭，自然得命也。世婦以下位卑，因獻繭，乃得命，言以下則女御亦然。經唯云「世婦」，舉其貴者。
		</region>
	</paragraph>
	<paragraph index="67">
		<region typus="original" subtype="" id="6950" explains="">
凡侍於君，紳垂，足如履齊，頤霤，垂拱，視下而聽上，視帶以及袷，聽鄉任左。
		</region>
		<region typus="comment" subtype="注" id="6951" explains="6950">
○注：紳垂，則磬折也。齊，裳下緝也。袷，交領也。○音義：齊音咨，本又作齋，注同。頤，以支反。霤，力救反。袷，居業反。鄉，許亮反。折，之列反，又市列反，篇末放此。緝，七入反。
		</region>
		<region typus="original" subtype="" id="6952" explains="">
凡君召以三節，二節以走，一節以趨。
		</region>
		<region typus="comment" subtype="注" id="6953" explains="6952">
○注：節，所以明信，輔君命也。使使召臣，急則持二，緩則持一。《周禮》曰「鎮圭以征守」，其餘未聞也。今漢使者擁節。○音義：使使，上音史，下色吏反。鎮，珍刃反，徐音珍。守，手又反。漢使，色吏反。
		</region>
		<region typus="original" subtype="" id="6954" explains="">
在官不俟屨，在外不俟車。
		</region>
		<region typus="comment" subtype="注" id="6955" explains="6954">
○注：趨君命也。必有執隨授之者，官謂朝廷治事處也。○音義：處，昌慮反。
		</region>
	</paragraph>
	<paragraph index="68">
		<region typus="comment" subtype="疏" id="6956" explains="6950,6951,6952,6953,6954,6955">
疏「凡侍」至「俟車」。○正義曰：此一節論人臣侍君及被君召之儀。○「凡侍於君」者，謂臣侍君法也。凡者，臣無貴賤皆然也。○「紳垂」者，紳，大帶也。身直則帶倚，磬倚則帶垂。「足如履齊」者，齊，裳下緝也。身折則裳前下緝委地，故行則足恒如踐履裳下也。「頤霤」者，霤，屋簷。身俯，故頭臨前，垂頤如屋霤。○「垂拱」者，拱，沓手也。身俯則宜手沓而下垂也。○「視下而聽上」者，視高則敖，故下矚也。聽上，謂聽尊者語宜諦聽，故仰頭而面鄉上以聽之也。○「視帶以及袷」者，視尊者之處也。袷，交領也。視君之法，下不過帶，高不過袷，故《曲禮》云「凡視上於面則敖，下於帶則憂」是也。○「聽鄉任左」者，此解「聽上」也。庾云：「『聽上』及『聽鄉任左』，皆備君教使也。」鄭注《少儀》曰：「立者尊右，則坐者尊左也。」侍君之時君坐，故侍者在右。是以「聽鄉」皆以左為任也。此謂臣以左耳近君，故云「任左」。○「凡君召以三節，二節以走，一節以趨」者，節者，以玉為之，所以明信，輔於君命者，也。君使使召臣有二節時，有一節時，故合云「三」也。隨事緩急，急則二節，臣故「走」也。緩則一節，臣故「趨」也。庾氏云：「君召以三節者，謂君召臣急，則以二節，緩則以一節。急、緩不出於三耳，不謂節盡於三也。」「在官不俟屨，在外不俟車」者，急趨君召也。官，謂朝廷治事處也。外，謂其室及官府也。在官近，不須車，故言「屨」。在外遠，故云「車」。○注「《周禮》」至「擁節」。○正義曰：此《周禮．典瑞》文。引之者，證君召臣之節，謂徵召守國諸侯，以鎮圭召之。云「其餘未聞」者，謂召諸侯之外，別召餘臣未聞。云「今漢使擁節」者，擁，持也。漢時使人召臣，持節召之也。
		</region>
	</paragraph>
	<paragraph index="69">
		<region typus="original" subtype="" id="6957" explains="">
士於大夫，不敢拜迎，而拜送。
		</region>
		<region typus="comment" subtype="注" id="6958" explains="6957">
○注：禮不敵，始來拜，則士辟也。○音義：辟音避，下「亦辟」、「辟先」、「辟德」皆同。
		</region>
		<region typus="original" subtype="" id="6959" explains="">
士於尊者先拜，進面，答之拜則走。
		</region>
		<region typus="comment" subtype="注" id="6960" explains="6959">
○注：士往見卿大夫，卿大夫出迎，答拜亦辟也。
		</region>
	</paragraph>
	<paragraph index="70">
		<region typus="comment" subtype="疏" id="6961" explains="6957,6958,6959,6960">
疏「士於」至「則走」。○正義曰：此一節明士於尊者之法。「士於大夫，不敢拜迎」者，此謂大夫詣士，禮既不敵，故士不敢迎而先拜，大夫雖拜，士則辟之。○「而拜送」者，按《儀禮．鄉射》、《鄉飲酒》、《公食》、《聘禮》，但是主人送賓者，皆主人再拜，賓不答拜。鄭注云：「不答拜者，禮有終故也。」「士於尊者先拜」者，謂士往詣卿大夫，即先於門外拜之也。○「進面」，士先於外拜，拜竟乃進面，親相見也。○「答之拜則走」者，若大夫出迎而答拜於士，則士走辟之也。
		</region>
	</paragraph>
	<paragraph index="71">
		<region typus="original" subtype="" id="6962" explains="">
士於君所言大夫，沒矣，則稱謚若字，名士。與大夫言，名士，字大夫。
		</region>
		<region typus="comment" subtype="注" id="6963" explains="6962">
○注：君所，大夫存亦名。
		</region>
	</paragraph>
	<paragraph index="72">
		<region typus="comment" subtype="疏" id="6964" explains="6962,6963">
疏「士於」至「大夫」。○正義曰：此一節論士於君及大夫之所言群臣之法。○「士於君所言大夫」者，謂士在君前，與君言論及於大夫也。○「沒矣，則稱謚若字」者，君前臣名，若彼大夫生則士呼其名；若彼大夫已死沒，而士於君前言，則稱彼謚；無謚則稱字：不呼其名，敬貴故也。○「名士」者，士賤，雖已死，而此生士與君言，猶呼死士名也。○「與大夫言，名士，字大夫」者，謂士與大夫言次論及他生大夫、士之法也。士賤，故呼之名，大夫貴，故呼之字也。若大夫、士卒，則字士、謚大夫。
		</region>
	</paragraph>
	<paragraph index="73">
		<region typus="original" subtype="" id="6965" explains="">
於大夫所，有公諱，無私諱。
		</region>
		<region typus="comment" subtype="注" id="6966" explains="6965">
○注：公諱，若言語所辟先君之名。
		</region>
		<region typus="original" subtype="" id="6967" explains="">
凡祭不諱，廟中不諱，
		</region>
		<region typus="comment" subtype="注" id="6968" explains="6967">
○注：謂祝嘏之辭中，有先君之名者也。凡祭，祭群神。廟中上不諱下。○音義：嘏，古雅反。
		</region>
		<region typus="original" subtype="" id="6969" explains="">
教學、臨文不諱。
		</region>
		<region typus="comment" subtype="注" id="6970" explains="6969">
○注：為惑未知者。○音義：為，于偽反，下「為幼」、「為起事」同。
		</region>
	</paragraph>
	<paragraph index="74">
		<region typus="comment" subtype="疏" id="6971" explains="6965,6966,6967,6968,6969,6970">
疏「於大」至「不諱」。○正義曰：此一節論諱與不諱之法。○「有公諱無私諱」者，謂士及大夫言，但諱君家，不自私諱父母也。崔氏云：「謂伯叔之諱耳。若至親則不得言。」庾云：「謂士與大夫言，有音字同己祖禰名字，皆不得諱，辟敬大夫，故不重敬。」「凡祭不諱，廟中不諱」者，謂祝嘏之辭，中有先君名者也。凡祭，祭群神也，謂社稷、山川百神也。祝嘏辭中有先君之名，不諱之也。「廟中上不諱下」，若有事於祖，則不諱父也。有事於父則諱祖。○「教學臨文不諱」者，教學，為師長也。教人若諱，疑誤後生也。臨文，謂簡牒及讀法律之事也，若諱則失於事正也。
		</region>
	</paragraph>
	<paragraph index="75">
		<region typus="original" subtype="" id="6972" explains="">
古之君子必佩玉，
		</region>
		<region typus="comment" subtype="注" id="6973" explains="6972">
○注：比德焉。君子，士已上。
		</region>
		<region typus="original" subtype="" id="6974" explains="">
右徵、角，左宮、羽，
		</region>
		<region typus="comment" subtype="注" id="6975" explains="6974">
○注：玉聲所中也。徵、角在右，事也，民也，可以勞。宮，羽在左，君也，物也，宜逸。○音義：徵，張裡反，注同。中，丁仲反，下文同。
		</region>
		<region typus="original" subtype="" id="6976" explains="">
趨以《采齊》，
		</region>
		<region typus="comment" subtype="注" id="6977" explains="6976">
○注：路門外之樂節也。門外謂之趍。齊，當為「楚薺」之薺。○音義：趍，七須反，本又作「趣」。齊，依注作「薺」，疾私反。《采薺》，《詩》篇名。
		</region>
		<region typus="original" subtype="" id="6978" explains="">
行以《肆夏》，
		</region>
		<region typus="comment" subtype="注" id="6979" explains="6978">
○注：登堂之樂節。
		</region>
		<region typus="original" subtype="" id="6980" explains="">
周還中規。
		</region>
		<region typus="comment" subtype="注" id="6981" explains="6980">
○注：反行也，宜圜。○音義：還音旋，本亦作「旋」，下同。圜音圓。
		</region>
		<region typus="original" subtype="" id="6982" explains="">
折還中矩，
		</region>
		<region typus="comment" subtype="注" id="6983" explains="6982">
○注：曲行也，宜方。○音義：折，之設反。
		</region>
		<region typus="original" subtype="" id="6984" explains="">
進則揖之，退則揚之，然後玉鏘鳴也。
		</region>
		<region typus="comment" subtype="注" id="6985" explains="6984">
○注：揖之，謂小俛，見於前也。揚之，謂小仰，見於後也。鏘，聲貌。○音義：鏘，七羊反。見，賢遍反，下同。
		</region>
		<region typus="original" subtype="" id="6986" explains="">
故君子在車則聞鸞、和之聲，行則鳴佩玉，是以非辟之心無自入也。
		</region>
		<region typus="comment" subtype="注" id="6987" explains="6986">
○注：鸞在衡，和在式。自，由也。○音義：辟，本又作「僻」，匹亦反，又婢亦反，徐芳益反。
		</region>
		<region typus="original" subtype="" id="6988" explains="">
君在不佩玉，左結佩，右設佩。
		</region>
		<region typus="comment" subtype="注" id="6989" explains="6988">
○注：謂世子也。出所處而君在焉，則去德佩而設事佩，辟德而示即事也。結其左者，若於事有未能也。結者，結其綬不使鳴也。
		</region>
		<region typus="original" subtype="" id="6990" explains="">
居則設佩，
		</region>
		<region typus="comment" subtype="注" id="6991" explains="6990">
○注：謂所處而君不在焉。
		</region>
		<region typus="original" subtype="" id="6992" explains="">
朝則結佩。
		</region>
		<region typus="comment" subtype="注" id="6993" explains="6992">
○注：朝於君亦結左。
		</region>
		<region typus="original" subtype="" id="6994" explains="">
齊則綪結佩，而爵韠。
		</region>
		<region typus="comment" subtype="注" id="6995" explains="6994">
○注：綪，屈也。結又屈之，思神靈，不在事也。爵韠者，齊服玄端。○音義：齊，側皆反，注同。綪，側耕反。
		</region>
		<region typus="original" subtype="" id="6996" explains="">
凡帶必有佩玉，唯喪否。
		</region>
		<region typus="comment" subtype="注" id="6997" explains="6996">
○注：喪主於哀，去飾也。凡，謂天子以至士。
		</region>
		<region typus="original" subtype="" id="6998" explains="">
佩玉有衝牙，
		</region>
		<region typus="comment" subtype="注" id="6999" explains="6998">
○注：居中央以前後觸也。○音義：沖，昌容反。
		</region>
		<region typus="original" subtype="" id="7000" explains="">
君子無故玉不去身，君子於玉比德焉。
		</region>
		<region typus="comment" subtype="注" id="7001" explains="7000">
○注：故，謂喪與災眚。○音義：災音烖。眚，色耿反。
		</region>
		<region typus="original" subtype="" id="7002" explains="">
天子佩白玉而玄組綬，公侯佩山玄玉而朱組綬，大夫佩水蒼玉而純組綬，世子佩瑜玉而綦組綬，士佩瓀玟而縕組綬。
		</region>
		<region typus="comment" subtype="注" id="7003" explains="7002">
○注：玉有山玄、水蒼者，視之文色所似也。綬者，所以貫佩玉，相承受者也。純，當為「緇」。古文「緇」字或作絲旁才。綦，文雜色也。縕，赤黃。○音義：綬音受。純，讀為緇，側其反。瑜，羊朱反。綦音其。瓀，而兗反，徐又作萩，同。玟，武巾反，字又作「砇」，同。縕音溫。
		</region>
		<region typus="original" subtype="" id="7004" explains="">
孔子佩象環五寸而綦組綬。
		</region>
		<region typus="comment" subtype="注" id="7005" explains="7004">
○注：謙不比德，亦不事也。像，有文理者也。環，取可循而無窮。
		</region>
	</paragraph>
	<paragraph index="76">
		<region typus="comment" subtype="疏" id="7006" explains="6972,6973,6974,6975,6976,6977,6978,6979,6980,6981,6982,6983,6984,6985,6986,6987,6988,6989,6990,6991,6992,6993,6994,6995,6996,6997,6998,6999,7000,7001,7002,7003,7004,7005">
疏「古之」至「中矩」。○正義曰：此一節廣明佩玉之事。各隨文解之。○注「比德」至「已上」。○正義曰：按《詩．秦風》云：「言念君子，溫其如玉。」是玉以「比德」。按《聘義》云：「溫潤而澤，仁也。縝密以栗，知也。廉而不劌，義也。垂之如隊，禮也。」「孚筠旁達，信也。」是玉以比德也。按下文云「天子佩白玉」，下至「士佩瓀玟」，士是君子含士以上也。○注「玉聲」至「宜逸」。○正義曰：「玉聲所中也」者，謂所佩之玉，中此徵、角、宮、羽之聲。云「事也，民也，可以勞」者，按《樂記》：「角為民，徵為事。」右廂是動作之方，而佩徵、角。事則須作而成，民則供上役使，故可勞而在右也。云「君也，物也，宜逸」者，按《樂記》云：「宮為君，羽為物。」今宮、羽在左，是無事之方。君宜靜而無為，物宜積聚，故在於左，所以「逸」也。○注「路門」至「之薺」。○正義曰：路寢門外至應門謂之「趨」，於此趨時，歌《采齊》為節。云「齊，當為『楚薺』之薺」者，按《詩．小雅》有《楚茨》之篇，此作「齊」字，故讀為《楚茨》之「茨」，音同耳，其義則異。○注「登堂之樂節」。○正義曰：路寢門內至堂，謂之「行」，於行之時則歌《肆夏》之樂。按《爾雅．釋宮》云：「室中謂之時，堂上謂之行，堂下謂之步門，外謂之趨，中庭謂之走，大路謂之奔。」此對文耳。若總而言之，門內謂之行，門外謂之趨。鄭注《樂師》云：「行，謂於大寢之中。趨，謂於朝廷。」然則王出，既服至堂而《肆夏》作，出路門而《采薺》作。其反，入至於應門、路門亦如之。此謂步迎賓客。王如有車出之事，登車於大寢西階之前，反降於阼階之前，《尚書傳》曰「天子將出，撞黃鐘之鐘，右五鍾皆應，入則撞蕤賓之鐘，左五鍾皆應」是也。○注「反行也，宜圜」。○正義曰：反行謂到行，反而行，假令從北向南，或從南向北。○注「曲行也，宜方」。○正義曰：曲行，謂屈曲而行，假令從北向南行，曲折而東向西向也。○「進則」至「鳴也」。○揖，俯也。若行前進，則身恒小俯俛也。○「退則揚之」者，揚，仰也。卻退遷行則身微仰也。○「然後玉鏘鳴也」者，若進俯退仰，則然後佩離身而直行搖動，佩自擊，所以玉聲得鏘鏘而鳴也。○注「揖之」至「後也」。○正義曰：「見於前」者，謂佩鄉前垂而見之。「見於後」者，謂佩鄉後垂而見也。○「是以非辟之心，無自入也」，謂君子恒聞鸞和佩玉之正聲。自，由也。是以非類邪辟之心，無由入於身也。○注「鸞在衡，和在式」。○正義曰：「鸞在衡，和在式」，《韓詩外傳》文也。若鄭康成之意，此謂平常所乘之車也。若田獵之車，則鸞在馬鑣也。故注《秦詩》云：「置鸞於鑣，異於乘車。」鄭於《秦詩》既巳明言，故於《毛詩傳》云「在軾曰和，在鑣曰鸞」，鄭不復易毛也。又於《商頌》箋云「鸞在鑣」，同毛氏之說，亦不復具言，以《秦詩》箋已明言故也。○「君在」至「設佩」。○謂世子出所處而與君同在一處，則不敢佩玉。玉以表德，去之示己無德也。○「左結佩」者，佩亦玉珮。既不佩玉，而結左佩也。鄭云「結者，結其綬不使鳴也」。賀云：「事佩綬且不鳴，今云『結綬使不鳴』，則猶在佩玉也。」○「右設佩」者，結左邊玉珮而設右邊事佩。事佩，是木燧大觿之屬。○注「謂世」至「鳴也」。○正義曰：知「謂世子也」者，以臣之對君，則恒佩玉，故下云：「君子無故玉不去身。」前文云：「然後玉鏘鳴也。」是臣之去朝君，備儀盡飾，當佩玉。今云「君在不佩玉」，故知非臣，下云「世子佩瑜玉」，是以知世子也。云「出所處而君在焉」者，以下文「朝則結佩」，謂朝時，明此君在，非朝處也。云「去德佩」者，謂結玉珮不使鳴，非謂全去也。云「而設事佩」者，大觿木燧之屬也。云「辟德而示即事也」者，以辟德不敢當，故「去德佩」而示有勞役之事，以奉於上，故設事佩也。自朝則結佩，朝結佩及設佩，亦皆謂世子。○「齊則綪結佩」，此謂總包凡應佩玉之人，非唯世子綪結佩。綪，屈也。謂結其綬，而又屈上之也。○「而爵□」者，謂士玄端，齊故爵韋為□也。而熊氏、皇氏並謂諸侯以下皆以玄端，齊而以爵韋為□，同士禮，以其齊，故不用朱□素□也。義或然也。○「佩玉有沖牙」，凡佩玉必上繫於沖，下垂三道，穿以蠙珠，下端前後以縣於璜，中央下端縣以沖牙，動則沖牙前後觸璜而為聲。所觸之玉，其形似牙，故曰「沖牙」。皇氏謂沖居中央，牙是外畔兩邊之璜，以沖、牙為二物。若如皇氏說，鄭何得云牙「居中央以為前後觸也」。○注「玉有」至「赤黃」。○正義曰：「玉有山玄、水蒼者，視之文色所似也」者，玉色似山之玄而雜有文，似水之蒼而雜有文，故云「文色所似」。但尊者玉色純，公侯以下，玉色漸雜，而世子及士唯論玉質，不明玉色，則玉色不定也。瑜是玉之美者，故世子佩之。承上天子、諸侯，則世子，天子、諸侯之子也。然諸侯之世子雖佩瑜玉，亦應降殺天子世子也。瓀玟，石次玉者，賤，故士佩之。云「純，當為緇」者，以經云玄組、朱組皆是色，則純亦是色也，故讀「純」為「緇」。鄭讀純為緇，其例有異。若經文絲帛義分明而色不見者，即讀純為緇。《媒氏》云「純帛不過伍兩」，以有「帛」字，故「純」為「緇」。《祭統》云「後夫人蠶事以供純服」，以其供蠶絲義分明，故讀「純」為「緇」。《論語》云：「麻冕，禮也，今也純，儉。」稱古用麻，今用純，則絲可知也。以色不見，故讀「純」為「緇」。若色見而絲不見，則不破純字，以義為絲，《昏禮》「女次純衣」，注云「純衣，絲衣」，如此之類是也。云「綦，文雜色也」者，《顧命》「四人綦弁」，云「綦，青黑色」。《鄭風》「縞衣綦巾」，注云「綦，蒼艾色」，是綦為雜色。又《說文》云：「綦，蒼艾色。」是雜色也。○「孔子佩象環五寸而綦組綬」。○孔子以象牙為環，廣五寸，以綦組為綬也。所以然者，失魯司寇，故謙不復佩德佩及事佩，示己無德、事也。「佩象環」者，象牙有文理，言己有文章也。而為環者，示己文教所循環無窮也。五寸，法五行也。言文教成人，如五行成物也。
		</region>
	</paragraph>
	<paragraph index="77">
		<region typus="original" subtype="" id="7007" explains="">
童子之節也，緇布衣，錦緣，錦紳並紐，錦束髮，皆朱錦也。
		</region>
		<region typus="comment" subtype="注" id="7008" explains="7007">
○注：童子，未冠之稱也。《冠禮》曰「將冠者采衣紒」也。○音義：並紐，必正反，下女丑反。冠，古亂反，下並同。稱，尺證反。紒音計。
		</region>
		<region typus="original" subtype="" id="7009" explains="">
肆束及帶，勤者有事則收之，走則擁之。
		</region>
		<region typus="comment" subtype="注" id="7010" explains="7009">
○注：肆，讀為「肄」。肆，餘也。餘束，約紐之餘組也。勤，謂執勞辱之事也。此亦亂脫在是，宜承「無箴功」。○音義：肆音肄，以四反。
		</region>
		<region typus="original" subtype="" id="7011" explains="">
童子不裘不帛，不屨絇，無緦服，聽事不麻。無事則立主人之北，南面。見先生，從人而入。
		</region>
		<region typus="comment" subtype="注" id="7012" explains="7011">
○注：皆為幼少，不備禮也。雖不服緦，猶免，深衣無麻，往給事也。裘、帛溫，傷壯氣也。絇，屨頭飾也。○音義：絇，其俱反。見，賢遍反。少，詩照反，下「少儀」同。免音問。
		</region>
	</paragraph>
	<paragraph index="78">
		<region typus="comment" subtype="疏" id="7013" explains="7007,7008,7009,7010,7011,7012">
疏「童子」至「而入」。○正義曰：此一節論童子之儀，唯有「肆束及帶」一經，鄭云「爛脫」廁在其間，宜承上「無箴功」之下。今先釋之，後論「童子」之事。○「肆束及帶」者，「肆，餘也」。謂約束帶之餘組及帶之垂者。若身充勤勞之事，當有事之時，則收斂之，為其事之切迫，身須趍走，則擁抱之。收，謂斂持在手。擁，謂抱之於懷也。○「童子之節也」者，謂童稚之子未成人之禮節。○「緇布衣」者，謂用緇布為衣，尚質故也。○「錦緣，錦紳並紐」者，謂用錦為緇布衣之緣，又用錦為紳帶，並絇帶之紐，皆用錦也。○「錦束髮」者，以錦為總而束髮也。○「皆朱錦也」者，言童子所用之錦，皆用朱色之錦。童子尚華，示將成人有文德，故皆用錦，示一文一質之義也。○「童子不裘不帛」者，為大溫，傷壯氣也。○「不屨絇」者，絇，屨之飾也。未成人不盡飾為節也。○「無緦服」者，童子唯當室，與族人為禮，有恩相接之義，故遂服本服之緦耳。若不當室，則情不能至緦，故不服也。○「聽事不麻」者，鄭注云：「雖不服緦，猶免，深衣無麻，往給事也。」然鄭意是言童子雖不緦，猶著免，深衣無絰，以往給事緦喪使役也。王云聽事不麻也，庾謂此云「無麻」，謂不當室也。按《問喪》及鄭注之意，皆以童子不當室，則無免。而此注云「猶免」者，崔氏、熊氏並云：「不當室而免者，謂未成服而來也。《問喪》云『不當室不免』者，謂據成服之後也。」○「無事則立主人之北，南面」者，主人，喪主也。此童子來聽使，若有事則使之。若無事時在旁，謂在主人之北，南面而立。○「見先生從人而入」者，先生，師也。童子不能獨為禮，若往見師，則隨成人而入也。○注「雖不服緦，猶免，深衣」。○正義曰：知「猶免，深衣」者，以經但云「無緦服」，是但不著緦服耳，猶同初著深衣也。知「免」者，以《問喪》云：免者，不冠者之服。故知未成服童子，雖不當室，猶著免也。
		</region>
	</paragraph>
	<paragraph index="79">
		<region typus="original" subtype="" id="7014" explains="">
侍食于先生、異爵者，後祭先飯。
		</region>
		<region typus="comment" subtype="注" id="7015" explains="7014">
○注：謙也。○音義：飯，扶晚反。
		</region>
		<region typus="original" subtype="" id="7016" explains="">
客祭，主人辭曰：「不足祭也。」
		</region>
		<region typus="comment" subtype="注" id="7017" explains="7016">
○注：祭者，盛主人之饌也。
		</region>
		<region typus="original" subtype="" id="7018" explains="">
客飧，主人辭以「疏」。
		</region>
		<region typus="comment" subtype="注" id="7019" explains="7018">
○注：飧者，美主人之食也。「疏」之言粗也。○音義：飧音孫，注及下同。
		</region>
		<region typus="original" subtype="" id="7020" explains="">
主人自置其醬，則客自徹之。
		</region>
		<region typus="comment" subtype="注" id="7021" explains="7020">
○注：敬主人也。徹，奠千序端。
		</region>
		<region typus="original" subtype="" id="7022" explains="">
一室之人，非賓客，一人徹。
		</region>
		<region typus="comment" subtype="注" id="7023" explains="7022">
○注：同事合居者也。賓客則各徹其饌也。
		</region>
		<region typus="original" subtype="" id="7024" explains="">
壹食之人，一人徹。
		</region>
		<region typus="comment" subtype="注" id="7025" explains="7024">
○注：壹，猶聚也，為赴事聚食也。
		</region>
		<region typus="original" subtype="" id="7026" explains="">
凡燕食，婦人不徹。
		</region>
		<region typus="comment" subtype="注" id="7027" explains="7026">
○注：婦人質，不備禮。
		</region>
	</paragraph>
	<paragraph index="80">
		<region typus="comment" subtype="疏" id="7028" explains="7014,7015,7016,7017,7018,7019,7020,7021,7022,7023,7024,7025,7026,7027">
疏「侍食」至「不徹」。○正義曰：此一節論侍食及徹饌之節。「侍食于先生」及「異爵」者，此謂凡成人禮，異爵，謂尊於己也。○「後祭先飯」者，此饌不為己，故「後祭」而「先飯」者，示為尊者嘗食也。○「客祭」者，盛主人之饌具，故祭之。「主人辭曰不足祭也」者，凡主人於客，悉皆然也。祭，是盛主人之饌也。故主人致辭云：疏食不足備禮也。○「客飧」者，若食竟作三飯飧也。「主人辭以疏」者，疏，粗也。飧，是巳食飽。飽，猶食美。故主人見客飧而致辭云，粗食傷客，不足致飽，若欲使更食然也。○「主人自置其醬，則客自徹之」者，主人敬客，則自置其醬，則客宜報敬，故「自徹之」。《曲禮》曰「主人親饋」是也。「一室之人，非賓客，一人徹」者，謂同事而合居一室，若賓客則各徹其饌，今合居既無的賓主，故必少者一人徹饌也。○「壹食之人，一人徹」者，壹，猶聚也。謂暫為赴事，壹聚共食。共食竟則亦不人人徹，亦推一人徹也。○「凡燕食，婦人不徹」者，婦人質，不備禮也。緣男子有徹義，故明婦人禮也。
		</region>
	</paragraph>
	<paragraph index="81">
		<region typus="original" subtype="" id="7029" explains="">
食棗、桃、李，弗致於核。
		</region>
		<region typus="comment" subtype="注" id="7030" explains="7029">
○注：恭也。○音義：核，行隔反。
		</region>
		<region typus="original" subtype="" id="7031" explains="">
瓜祭上環，食中，棄所操。
		</region>
		<region typus="comment" subtype="注" id="7032" explains="7031">
○注：上環，頭忖也。○音義：操，七刀反。忖，本又作刌，寸本反，徐子本反。
		</region>
		<region typus="original" subtype="" id="7033" explains="">
凡食果實者，後君子，
		</region>
		<region typus="comment" subtype="注" id="7034" explains="7033">
○注：陰陽所成，非人事也。○音義：後，胡豆反。
		</region>
		<region typus="original" subtype="" id="7035" explains="">
火孰者，先君子。
		</region>
		<region typus="comment" subtype="注" id="7036" explains="7035">
○注：備火齊不得也。○音義：先，悉薦反。齊，才細反。
		</region>
		<region typus="original" subtype="" id="7037" explains="">
有慶，非君賜不賀。
		</region>
		<region typus="comment" subtype="注" id="7038" explains="7037">
○注：唯君賜為榮也。
		</region>
		<region typus="original" subtype="" id="7039" explains="">
有憂者。
		</region>
		<region typus="comment" subtype="注" id="7040" explains="7039">
○注：此下絕亡，非其句也。
		</region>
		<region typus="original" subtype="" id="7041" explains="">
勤者有事則收之，走則擁之。
		</region>
		<region typus="comment" subtype="注" id="7042" explains="7041">
○注：此補脫重。○音義：脫音奪。重，直用反，又直龍反。
		</region>
	</paragraph>
	<paragraph index="82">
		<region typus="comment" subtype="疏" id="7043" explains="7029,7030,7031,7032,7033,7034,7035,7036,7037,7038,7039,7040,7041,7042">
疏「食棗」至「擁之」。○正義曰：此一節明食果實及「非君賜不賀」之事，謂其懷核不置於地也。○「瓜祭上環」者，食瓜亦祭先也。環者，橫斷形如環也。斷，則有上下環也。上環是疐間，下環是脫華處也。祭時取上環祭之也。○「食中」者，用上環將祭而食中也。○「棄所操」者，操謂手所持者，棄之不食。忖切，謂切瓜頭切去疐。此庶人法也。○「凡食果實者，後君子」者，果實是陰陽所成，非關人事，故不得先嘗也。○「火孰者，先君子」者，人孰和調，是人之所為，恐和齊不備，故先於君子而嘗之。○「有慶，非君賜不賀」者，有慶，謂或宗族、親戚燕飲聚會，雖吉不相賀，不足為榮故也。唯受君之賜為榮，故相拜賀，故云「非君賜不賀」也。
		</region>
	</paragraph>
	<paragraph index="83">
		<region typus="original" subtype="" id="7044" explains="">
孔子食於季氏，不辭，不食肉而飧。
		</region>
		<region typus="comment" subtype="注" id="7045" explains="7044">
○注：以其待己及饌非禮也。
		</region>
	</paragraph>
	<paragraph index="84">
		<region typus="comment" subtype="疏" id="7046" explains="7044,7045">
疏「孔子」至「而飧」。○正義曰：凡客將食興辭，而孔子「不辭」者，必是季氏進食不合禮也。○「不食肉而飧」者，凡禮食，先食胾，次食殽，乃至肩。至肩則飽，乃飧。孔子在季氏家食，不食肉而仍為飧者，是季氏饌失禮故也。
		</region>
	</paragraph>
	<paragraph index="85">
		<region typus="original" subtype="" id="7047" explains="">
君賜車馬，乘以拜。賜衣服，服以拜。
		</region>
		<region typus="comment" subtype="注" id="7048" explains="7047">
○注：敬君惠也。
		</region>
		<region typus="original" subtype="" id="7049" explains="">
賜，君未有命，弗敢即乘、服也。
		</region>
		<region typus="comment" subtype="注" id="7050" explains="7049">
○注：謂卿大夫受賜於天子者，歸必致於其君，君有命乃服之。
		</region>
		<region typus="original" subtype="" id="7051" explains="">
君賜，稽首，據掌，致諸地。
		</region>
		<region typus="comment" subtype="注" id="7052" explains="7051">
○注：致首於地。據掌，以左手覆按右手也。○音義：覆，芳服反。
		</region>
		<region typus="original" subtype="" id="7053" explains="">
酒肉之賜弗再拜。
		</region>
		<region typus="comment" subtype="注" id="7054" explains="7053">
○注：輕也。受重賜者，拜受，又拜於其室也。
		</region>
		<region typus="original" subtype="" id="7055" explains="">
凡賜，君子與小人不同日。
		</region>
		<region typus="comment" subtype="注" id="7056" explains="7055">
○注：慎於尊卑。○音義：慎，一本作順。
		</region>
	</paragraph>
	<paragraph index="86">
		<region typus="comment" subtype="疏" id="7057" explains="7047,7048,7049,7050,7051,7052,7053,7054,7055,7056">
疏「君賜」至「同日」。○正義曰：此一節論受君賜之法。○「君賜車馬，乘以拜。賜衣服，服以拜」者，謂受君賜，賜至則拜。至明日更乘、服所賜，往至君所又拜，敬重君恩故也。○「賜，若未有命，弗敢即乘、服也」者，此使臣雖受賜於王，不敢即乘、服，當歸國獻其君，君命與之，則臣乃乘、服耳。若君未有命，即不敢乘、服也。○「君賜」者，明受君賜拜謝之法也。○「稽首」者，頭至地也。「據掌」者，據，按也，謂卻右手而覆左手，按於右手之上也。「致諸地」者，致，至也。謂頭及手俱至地，左手按於右手之上至地也。○「酒肉之賜，弗再拜」者，亦謂君賜也。再，猶重也。酒肉輕，但初賜至時則拜，至明日不重往拜也。○「凡賜，君子與小人不同日」者，「凡」，於君子、小人也。「不同日」者，慎尊卑之雜也。
		</region>
	</paragraph>
	<paragraph index="87">
		<region typus="original" subtype="" id="7058" explains="">
凡獻於君，大夫使宰，士親，皆再拜稽首送之。
		</region>
		<region typus="comment" subtype="注" id="7059" explains="7058">
○注：敬也。
		</region>
		<region typus="original" subtype="" id="7060" explains="">
膳於君，有葷、桃、茢，於大夫去茢，於士去葷，皆造於膳宰。
		</region>
		<region typus="comment" subtype="注" id="7061" explains="7060">
○注：膳，美食也。葷、桃、茢，辟凶邪也。大夫用葷、桃，士桃而巳。葷，姜及辛菜也。茢，菼帚也。「造於膳宰」，既致命而授之。葷，或作「焄」。○音義：葷，許云反，注「焄」同。茢音列，又音例。去，起呂反，下同。造，七報反，注同。辟，必亦反。邪，似嗟反。菼，吐敢反，郭璞云：「烏蓲也，取其苗為帚。」帚，本或作帚，之手反。
		</region>
		<region typus="original" subtype="" id="7062" explains="">
大夫不親拜，為君之答己也。
		</region>
		<region typus="comment" subtype="注" id="7063" explains="7062">
○注：不敢變動至尊。○音義：為，于偽反，下注「為其」同。
		</region>
	</paragraph>
	<paragraph index="88">
		<region typus="comment" subtype="疏" id="7064" explains="7058,7059,7060,7061,7062,7063">
疏「凡獻」至「己也」。○正義曰：此一節論臣獻君之物，及致膳於尊者之義。○「凡獻於君」者，「凡」，於大夫、士也。謂大夫、士有食，獻君法也。○「大夫使宰」者，大夫尊，恐君拜已之獻，故不自往，而使已膳宰往獻也。○「士親」者，以士賤，不嫌君拜，故身自親送也。○「皆再拜稽首送之」者，雖大夫使人，初於家亦自拜送。而宰將命，及士自送，至於君門付小臣之時，宰及士皆再拜而送之也。○「膳於君有葷桃茢」者，美食曰膳。謂天子、諸侯之臣，獻孰食於君法也。恐邪氣干犯，故用辟凶邪之物覆之。葷，謂姜之屬也。桃，桃枝也。茢，菼帚也。○「於大夫去茢」者，謂大夫之臣，以食獻大夫，降於正君，除去茢，餘有葷與桃也。○「於士去葷」者，謂士之臣吏，以食獻士也，又去葷，唯餘桃耳。○「皆造於膳宰」者，皆，皆於君大夫士也。造，至也。膳宰，主飲食官也。獻孰食者，操醬齊以致命，致命竟而以所獻之食，悉付主人之食官也。○「大夫不親拜，為君之答已也」者，解大夫所以不自獻義也。自獻，則屈動君拜答已也，故不親也。
		</region>
	</paragraph>
	<paragraph index="89">
		<region typus="original" subtype="" id="7065" explains="">
大夫拜賜而退，士待諾而退，又拜，弗答拜。
		</region>
		<region typus="comment" subtype="注" id="7066" explains="7065">
○注：小臣受大夫之拜，復以入告，大夫拜，便辟也。○音義：復，扶又反，下「不復」同。辟音避，下「辟尊者」同。
		</region>
		<region typus="original" subtype="" id="7067" explains="">
大夫親賜士，士拜受，又拜於其室。衣服弗服以拜。
		</region>
		<region typus="comment" subtype="注" id="7068" explains="7067">
○注：異於君惠也。拜受，又就拜於其家，是所謂「再拜」也。
		</region>
		<region typus="original" subtype="" id="7069" explains="">
敵者不在，拜於其室。
		</region>
		<region typus="comment" subtype="注" id="7070" explains="7069">
○注：謂來賜時不見也，見則不復往也。○音義：敵，本又作適，音狄。
		</region>
		<region typus="original" subtype="" id="7071" explains="">
凡於尊者有獻，而弗敢以聞。
		</region>
		<region typus="comment" subtype="注" id="7072" explains="7071">
○注：此謂獻辭也。《少儀》曰：「君將適他，臣若致金玉貨貝於君，則曰：『致馬資於有司。』」是其類也。
		</region>
		<region typus="original" subtype="" id="7073" explains="">
士於大夫不承賀。下大夫於上大夫承賀。
		</region>
		<region typus="comment" subtype="注" id="7074" explains="7073">
○注：承，受也。士有慶事，不聽大夫親來賀已，不敢變動尊也。○音義：聽，天丁反。
		</region>
		<region typus="original" subtype="" id="7075" explains="">
親在，行禮於人稱父。人或賜之，則稱父拜之。
		</region>
		<region typus="comment" subtype="注" id="7076" explains="7075">
○注：事統於尊。
		</region>
	</paragraph>
	<paragraph index="90">
		<region typus="comment" subtype="疏" id="7077" explains="7065,7066,7067,7068,7069,7070,7071,7072,7073,7074,7075,7076">
疏「大夫」至「拜之」。○正義曰：此一節明尊卑受賜拜謝之禮。各隨文解之。○「大夫拜賜而退」者，大夫往拜，至於門外，告君之小臣，小臣受其辭，入以白君，小臣亦入，大夫乃拜之。拜竟則退，不待白報，恐君召進答已故也。「士待諾而退」者，君不拜士，士故於外拜，拜竟，又待小臣傳君之報諾，出以退。○「又拜」者，小臣傳君諾出，則士又拜君之諾報也。○「弗答拜」者，謂君不答士拜也。○「大夫親賜士，士拜受，又拜於其室」者，初亦即拜受，又往彼家拜也。○「衣服弗服以拜」者，得君賜服，服以拜，大夫輕，故不服其所賜而往拜之也。○注「拜受」至「拜也」。○正義曰：「所謂再拜也」者，前云「酒肉之賜弗再拜」，此非酒肉賜，故「再拜也」。○「敵者不在，拜於其室」。○其室，獻者之家也。敵者相獻，若當時主人在，則主人拜受，不復往彼家拜也。若獻時主人不在，所留物置家，主人還，必往彼家拜謝獻也。若朋友，則《論語》云：「朋友之饋，非祭肉不拜也。」○「凡於尊者有獻，而弗敢以聞」者，凡，謂賤者也，謂臣有獻於君，士有獻於大夫也。「不敢以聞」者，謂有物以獻尊者，其辭不敢云「獻聞於尊者」，但當云「致馬資於有司」，及「贈從者」之屬也。○注「此謂」至「類也」。○正義曰：引《少儀》者，證「不敢聞」也。他，他國也。君或朝天子，或往朝諸侯，若臣有金玉貨貝物獻君，當但云「致馬資於有司」，不敢言獻君也。言君尊恒足，應無所乏故也。○「士於大夫不承賀」者，承，受也。「不受賀」者，謂士有慶事，不聽大夫親來賀已，不敢變動尊者故也。○「下大夫於上大夫承賀」者，尊相近，故受也。
		</region>
	</paragraph>
	<paragraph index="91">
		<region typus="original" subtype="" id="7078" explains="">
禮不盛，服不充。
		</region>
		<region typus="comment" subtype="注" id="7079" explains="7078">
○注：禮盛者服充，大事不崇曲敬。
		</region>
		<region typus="original" subtype="" id="7080" explains="">
故大裘不裼，乘路車不式。
		</region>
		<region typus="comment" subtype="注" id="7081" explains="7080">
○注：謂祭天也。《周禮》，王祀昊天上帝，則服大裘而冕，乘玉路。或曰「乘兵車不式」。
		</region>
	</paragraph>
	<paragraph index="92">
		<region typus="comment" subtype="疏" id="7082" explains="7078,7079,7080,7081">
疏「禮不」至「不式」。○正義曰：此一節明禮盛者不崇小敬。○「禮不盛，服不充」者，充，猶襲也。服襲是充美於內，唯盛禮乃然也。故聘及執玉龜皆襲，是為盛禮故也。「故大裘不裼」者，證禮盛服充時也。郊禮盛，服大裘，則無別衣裼之，是不見美也。○「乘路車不式」者，路車，謂玉路，郊天車也。不式，謂乘車從門閭過不式，亦是禮盛不為曲敬之例也。
		</region>
	</paragraph>
	<paragraph index="93">
		<region typus="original" subtype="" id="7083" explains="">
父命呼，唯而不諾，手執業則投之，食在口則吐之，走而不趨。
		</region>
		<region typus="comment" subtype="注" id="7084" explains="7083">
○注：至敬。○音義：唯，於癸反，徐以水反。
		</region>
		<region typus="original" subtype="" id="7085" explains="">
親老，出不易方，復不過時。
		</region>
		<region typus="comment" subtype="注" id="7086" explains="7085">
○注：不可以憂父母也。易方，為其不信已所處也。復，反也。
		</region>
		<region typus="original" subtype="" id="7087" explains="">
親瘠，色容不盛，此孝子之疏節也。
		</region>
		<region typus="comment" subtype="注" id="7088" explains="7087">
○注：言非至孝也。瘠，病也。王季有疾，文王色憂，行不能正履。○音義：瘠，才細反。
		</region>
		<region typus="original" subtype="" id="7089" explains="">
父沒而不能讀父之書，手澤存焉爾。母沒而杯圈不能飲焉，口澤之氣存焉爾。
		</region>
		<region typus="comment" subtype="注" id="7090" explains="7089">
○注：孝子見親之器物，哀惻不忍用也。圈，屈木所為，謂卮、匜之屬。○音義：圈，起權反，注同。卮音支。匜，以支反。
		</region>
	</paragraph>
	<paragraph index="94">
		<region typus="comment" subtype="疏" id="7091" explains="7083,7084,7085,7086,7087,7088,7089,7090">
疏「父命」至「焉爾」。○正義曰：此一節明子事親之禮。○「父命呼」者，父召子也。命，謂遣人呼，非謂自喚也，亦云為父命所呼也。○「唯而不諾」者，應之以「唯」，而不稱「諾」，「唯」恭於「諾」也。「手執業則投之，食在口則吐之」者，急趍父命，故投業、吐食也。○「走而不趍」者，趍，疾趍也。但急走往而不暇疾趍也。○「親老，出不易方」者，方，常也。若啟往甲，則不得往乙也。若覓不見，則老人易憂愁也。○「復不過時」者，復，還也。假旦啟云日中還，不得過中。謂若屢易方，親忽須見之，則不覆信己得往常處也。此云老者。若親未老，子出，或苟有礙，則亦許易方、過期也。而《論語》云「父母在，不遠遊，游必有方」，亦當謂老者耳。○「親瘠」者，瘠，病也。謂父母病也。○「色容不盛」者，謂親之病，孝子當憂愁危懼，行不能正履也。今親病唯色容不充盛而已，不能憔悴憂愁危懼，此乃是孝子疏簡之節，言孝心不篤也。○「父沒而不能讀父之書，手澤存焉爾」者，此孝子之情，父沒之後，而不忍讀父之書，謂其書有父平生所持手之潤澤存在焉，故不忍讀也。○「母沒而杯圈不能飲焉，口澤之氣存焉爾」者，言孝子母沒之後，母之杯圈，不忍用之飲焉，謂母平生口飲潤澤之氣存在焉，故不忍用之，經云「不能」者，謂不能忍為此事。書是男子之所有，故父言「書」。杯圈是婦人所用，故母言「杯圈」也。
		</region>
	</paragraph>
	<paragraph index="95">
		<region typus="original" subtype="" id="7092" explains="">
君入門，介拂闑，大夫中棖與闑之間，士介拂棖。
		</region>
		<region typus="comment" subtype="注" id="7093" explains="7092">
○注：此謂兩君相見也。棖，門楔也。君入必中門，上介夾闑，大夫介、士介雁行於後，示不相沿也。君若迎聘客，擯者亦然。○音義：介音界，下及注同。闑，魚列反，門橛也。棖，直衡反，門楔也，謂兩旁木。楔，徐古八，反皇先結反。行，戶剛反。沿，悅宣反。
		</region>
		<region typus="original" subtype="" id="7094" explains="">
賓入不中門，不履閾，
		</region>
		<region typus="comment" subtype="注" id="7095" explains="7094">
○注：辟尊者所從也。此謂聘客也。閾，門限。○音義：閾音域，又況域反。
		</region>
		<region typus="original" subtype="" id="7096" explains="">
公事白闑西，
		</region>
		<region typus="comment" subtype="注" id="7097" explains="7096">
○注：聘、享也。
		</region>
		<region typus="original" subtype="" id="7098" explains="">
私事自闑東。
		</region>
		<region typus="comment" subtype="注" id="7099" explains="7098">
○注：覿、面也。
		</region>
	</paragraph>
	<paragraph index="96">
		<region typus="comment" subtype="疏" id="7100" explains="7092,7093,7094,7095,7096,7097,7098,7099">
疏「君入」至「闑東」。○正義曰：此一節論兩君朝聘，卿大夫入門之儀。各依文解之。○「君入門」者，此一經明朝法也。入門，謂入大門也。君必中門。○「介拂闑」者，介，謂上介稍近君，故「拂闑」。○「大夫中棖與闑之間」者，大夫之介徵遠於闑，故當「棖與闑之間」。○「士介拂棖」者，士介卑，去闑遠，故「拂棖」。闑，謂門之中央所豎短木也。棖，謂門之兩旁長木，所謂門楔也。介者，副也。○注「此謂」至「亦然」。○正義曰：以經云「君入門」，故知「兩君相見」也。云「雁行於後，示不相沿也」者，雁行，參差節級。崔氏、皇氏並云：「君『必中門』者，謂當棖闑之中，主君在闑東，賓在闑西。主君上擯在君之後，稍近西而拂闑；賓之上介在賓之後，稍近東而拂闑；大夫擯、介各當君後，在棖闑之中央。」義或當然，今依用之。○「賓入不中門，不履閾」者，前經明朝，此經明聘。「賓入」者，賓謂聘賓也。「不中門」，謂不當闑西棖闑之中央也，而稍東近闑也。○「不履閾」者，閾，門限。足不履踐門限之上。以言「賓入不中門」，故注云「謂聘客也」。○「公事自闑西」者，謂行聘享之禮。聘享是奉君命而行，故謂之「公事」。「自闑西」，用賓禮也。○「私事自闑東」者，謂私覿私面，非行君命，故謂之「私事」。「自闑東」者，從臣禮，示將為主君之臣也。
		</region>
	</paragraph>
	<paragraph index="97">
		<region typus="original" subtype="" id="7101" explains="">
君與尸行接武，
		</region>
		<region typus="comment" subtype="注" id="7102" explains="7101">
○注：尊者尚徐。蹈半跡。○音義：蹈，呼報反。
		</region>
		<region typus="original" subtype="" id="7103" explains="">
大夫繼武，
		</region>
		<region typus="comment" subtype="注" id="7104" explains="7103">
○注：迹相及也。
		</region>
		<region typus="original" subtype="" id="7105" explains="">
士中武。
		</region>
		<region typus="comment" subtype="注" id="7106" explains="7105">
○注：迹間容迹。
		</region>
		<region typus="original" subtype="" id="7107" explains="">
徐趨皆用是，
		</region>
		<region typus="comment" subtype="注" id="7108" explains="7107">
○注：君大夫、士之徐行也，皆如「與尸行」之節也。
		</region>
		<region typus="original" subtype="" id="7109" explains="">
疾趨則欲發，而手足毋移。
		</region>
		<region typus="comment" subtype="注" id="7110" explains="7109">
○注：疾趨，謂直行也，疏數自若。發，謂起屨也。移之言靡匜也。毋移，欲其直且正。欲，或為「數」。○音義：毋移，上音無，下如字。數，色角反，下同。迆，羊爾反。
		</region>
		<region typus="original" subtype="" id="7111" explains="">
圈豚行，不舉足，齊如流。
		</region>
		<region typus="comment" subtype="注" id="7112" explains="7111">
○注：圈，轉也。豚之言若有所循。不舉足，曳踵則反之齊如水之流矣。孔子執圭則然，此徐趨也。○音義：圈，舉遠反，又去阮反，注同。腞，本又作豚，同大本反，徐徒困反，注同。齊如音咨，本又作齋，同。踵，章勇反。
		</region>
		<region typus="original" subtype="" id="7113" explains="">
席上亦然。
		</region>
		<region typus="comment" subtype="注" id="7114" explains="7113">
○注：尊處亦尚徐也。○音義：處，尺慮反。
		</region>
		<region typus="original" subtype="" id="7115" explains="">
端行，頤霤如矢。弁行，剡剡起屨。
		</region>
		<region typus="comment" subtype="注" id="7116" explains="7115">
○注：此疾趨也。端，直也。頤或為「{雨追}」也。○音義：頤霤，上音夷，下力救反。弁，皮彥反，急也。剡，以漸反，《字林》因冉反。{雨追}音夷，徐音追。
		</region>
		<region typus="original" subtype="" id="7117" explains="">
執龜、玉，舉前曳踵，蹜蹜如也。
		</region>
		<region typus="comment" subtype="注" id="7118" explains="7117">
○注：著徐趨之事。○音義：宿宿，色六反，本或作「蹜」，同。
		</region>
	</paragraph>
	<paragraph index="98">
		<region typus="comment" subtype="疏" id="7119" explains="7101,7102,7103,7104,7105,7106,7107,7108,7109,7110,7111,7112,7113,7114,7115,7116,7117,7118">
疏「君與」至「如也」。○正義曰：此一節明行步徐趨、疾趨之儀。○「君與尸行接武」者，明貴賤與尸，行步廣狹不同也。君，天子、諸侯也。武，跡也。接武者，二足相躡每蹈於半，未得各自成跡，故云「接武」也。尊者舒遲，故君及尸並步遲狹。○「大夫繼武」者，謂大夫與其尸行時。繼武者，謂兩足跡相接繼也。大夫漸卑，故與尸行步稍廣速也。○「士中武」者，謂士與其尸行也。中，猶間也。每徙足，間容一足地，乃躡之也。士極卑，故及尸行步極廣也。「徐趨皆用是」者，徐趨皆遲行也。皆，皆於君、大夫、士也。是，此也。言皆用此與尸行步之節。○「疾趨則欲發」者，疾趨，謂他事行禮，須直身速行時也。發，起也。既無所執持，而映兗頭恒起，無復繼接之異，其跡或疏或數，自若尋常，故注云「疏數自若」，貴賤同然也。○「而手足毋移」者，移，謂靡匜搖動也。雖屨恒欲起，而手足猶宜直正，不得邪低靡匜搖動也。○「圈豚行」者，此釋言徐趨之形也。圈，轉也。豚，循也。言徐趨法曳轉足循地而行也。○「不舉足」者，謂足不離地。○「齊如流」者，齊，裳下緝也。足既不舉，身又俯折，則裳下委地，曳足如水流狀也。○「席上亦然」者，然，如是也。言在席上未坐，其行之時亦如是「圈豚行」、「齊如流」也。○「端行，頤霤如矢」者，此一經覆上「疾趨」之節也。端行，謂直身而行也。「頤霤」者，行既疾，身乃小折，而頭直俯臨前，頤如屋霤之垂也。○「如矢」者，矢，箭也。身趨前進，不邪如箭也。○「弁行」者，弁，急也。既是疾趨，宜急行也。○「剡剡起屨」者，剡剡，身起貌也。急行欲速，而身屨恒起也。○「執龜玉，舉前曳踵，蹜蹜如也」者，此一經論「徐趨」之事。言執龜、玉之時，有此徐趨也。○「舉前曳踵」者，踵，謂足後跟也。謂將行之時，初舉足前，後曳足跟，行不離地，「蹜蹜如也」。言舉足狹數，「蹜蹜如也」。
		</region>
	</paragraph>
	<paragraph index="99">
		<region typus="original" subtype="" id="7120" explains="">
凡行，容愓愓，
		</region>
		<region typus="comment" subtype="注" id="7121" explains="7120">
○注：愓愓，直疾貌也。凡行，謂道路也。○音義：愓音傷，又音陽，直而疾也。
		</region>
		<region typus="original" subtype="" id="7122" explains="">
廟中，齊齊，
		</region>
		<region typus="comment" subtype="注" id="7123" explains="7122">
○注：恭愨貌也。○音義：齊，才兮反，賀在啟反。
		</region>
		<region typus="original" subtype="" id="7124" explains="">
朝廷，濟濟、翔翔。
		</region>
		<region typus="comment" subtype="注" id="7125" explains="7124">
○注：莊敬貌也。○音義：濟，徐子禮反，有威儀也。翔，本又作洋，音詳。
		</region>
	</paragraph>
	<paragraph index="100">
		<region typus="comment" subtype="疏" id="7126" explains="7120,7121,7122,7123,7124,7125">
疏「凡行，容愓愓，廟中齊齊，朝廷濟濟翔翔」。○正義曰：此一節明道路、廟中、朝廷行步之法。○「凡行，容愓愓」者，愓愓，直而疾貌也。道路雖速疾，又不忘於直，故其容直而疾也。○「廟中，齊齊」者，齊齊，自收持嚴正之貌也。以對神不敢舒散，故貌恭愨齊齊然。○「朝廷，濟濟、翔翔」者，濟濟，有威儀矜莊也；翔翔，行而張拱也，並朝廷所須也。
		</region>
	</paragraph>
	<paragraph index="101">
		<region typus="original" subtype="" id="7127" explains="">
君子之容舒遲，見所尊者齊漱。
		</region>
		<region typus="comment" subtype="注" id="7128" explains="7127">
○注：謙愨貌也。漱，猶蹙蹙也。○音義：齊漱，一音咨，又則皆反，下文音速。猶蹙蹙，子六反。
		</region>
		<region typus="original" subtype="" id="7129" explains="">
足容重，
		</region>
		<region typus="comment" subtype="注" id="7130" explains="7129">
○注：舉欲遲也。
		</region>
		<region typus="original" subtype="" id="7131" explains="">
手容恭，
		</region>
		<region typus="comment" subtype="注" id="7132" explains="7131">
○注：高且正也。
		</region>
		<region typus="original" subtype="" id="7133" explains="">
目容端，
		</region>
		<region typus="comment" subtype="注" id="7134" explains="7133">
○注：不睇視也。○音義：睇，大計反。
		</region>
		<region typus="original" subtype="" id="7135" explains="">
口容止，
		</region>
		<region typus="comment" subtype="注" id="7136" explains="7135">
○注：不妄動也。
		</region>
		<region typus="original" subtype="" id="7137" explains="">
聲容靜，
		</region>
		<region typus="comment" subtype="注" id="7138" explains="7137">
○注：不噦咳也。○音義：噦，於厥反。咳，苦大反。
		</region>
		<region typus="original" subtype="" id="7139" explains="">
頭容直，
		</region>
		<region typus="comment" subtype="注" id="7140" explains="7139">
○注：不傾顧也。
		</region>
		<region typus="original" subtype="" id="7141" explains="">
氣容肅，
		</region>
		<region typus="comment" subtype="注" id="7142" explains="7141">
○注：似不息也。
		</region>
		<region typus="original" subtype="" id="7143" explains="">
立容德，
		</region>
		<region typus="comment" subtype="注" id="7144" explains="7143">
○注：如有予也。○音義：德如字，得也，徐音置。
		</region>
		<region typus="original" subtype="" id="7145" explains="">
色容莊，
		</region>
		<region typus="comment" subtype="注" id="7146" explains="7145">
○注：勃如戰色。
		</region>
		<region typus="original" subtype="" id="7147" explains="">
坐如尸。
		</region>
		<region typus="comment" subtype="注" id="7148" explains="7147">
○注：尸居神位，敬慎也。
		</region>
		<region typus="original" subtype="" id="7149" explains="">
燕居告溫溫。
		</region>
		<region typus="comment" subtype="注" id="7150" explains="7149">
○注：告，謂教使也。《詩》云：「溫溫恭人。」
		</region>
	</paragraph>
	<paragraph index="102">
		<region typus="comment" subtype="疏" id="7151" explains="7127,7128,7129,7130,7131,7132,7133,7134,7135,7136,7137,7138,7139,7140,7141,7142,7143,7144,7145,7146,7147,7148,7149,7150">
疏「君子」至「溫溫」。○正義曰：此一節明君子動止之儀，手足口目之節也。○「君子之容舒遲」者，舒遲，閑雅也。○「見所尊者齊漱」者，君子雖尋常舒遲，若見所尊之人，則「齊漱」。齊，謂齊齊也。漱，謂蹙蹙。言自斂持迫促，不敢自寬奢，故注云「謙愨貌也」。是「齊愨」為謙敬之貌。皇氏云：「齊，謂裳不緝。漱，謂蹙斂。見所尊之人，自俯下身，裳下蹙斂。」則齊蹙是裳之體，注何得云「謙愨貌也」？皇氏說非也。「目容端」者，目宜端正，不邪睇而視之。○「立容德」者，德，得也。立則磬折如人授物與己，己受得之形也。賀云：「德，有所施與之名也。」立時身形小俯向前，如授物與人時也，故注云「如有予也」。會前兩注也。○「色容莊」者，欲常矜莊，「勃如戰色」，不乍變動也。○「燕居告溫溫」者，燕居，謂私燕所居也。色尚和善，教人使人之時，唯須溫溫，不欲嚴栗。○注「《詩》云溫溫恭人」。○正義曰：此《詩．小雅．小宛》之篇，刺幽王之詩。
		</region>
	</paragraph>
	<paragraph index="103">
		<region typus="original" subtype="" id="7152" explains="">
凡祭，容貌顏色如見所祭者。
		</region>
		<region typus="comment" subtype="注" id="7153" explains="7152">
○注：如睹其人在此。○音義：如睹，丁古反。
		</region>
	</paragraph>
	<paragraph index="104">
		<region typus="comment" subtype="疏" id="7154" explains="7152,7153">
疏「凡祭」至「祭者」。○正義曰：此一節明祭之時也。凡祭，謂諸祭也。「容貌顏色如見所祭」者，容貌恭敬，顏色溫和，如似見所祭之人，謂「祭如在也」。
		</region>
	</paragraph>
	<paragraph index="105">
		<region typus="original" subtype="" id="7155" explains="">
喪容纍纍，
		</region>
		<region typus="comment" subtype="注" id="7156" explains="7155">
○注：羸憊貌也。○音義：累，良追反。羸，力皮反。憊，皮拜反。
		</region>
		<region typus="original" subtype="" id="7157" explains="">
色容顛顛，
		</region>
		<region typus="comment" subtype="注" id="7158" explains="7157">
○注：憂思貌也。○音義：顛字又作&lt;真真&gt;，音田，又丁年反。嗯，息嗣反。
		</region>
		<region typus="original" subtype="" id="7159" explains="">
視容瞿瞿、梅梅，
		</region>
		<region typus="comment" subtype="注" id="7160" explains="7159">
○注：不審貌也。○音義：視容，又作「目容」。瞿，紀具反，又紀力反。
		</region>
		<region typus="original" subtype="" id="7161" explains="">
言容繭繭。
		</region>
		<region typus="comment" subtype="注" id="7162" explains="7161">
○注：聲氣微也。○音義：繭，古典反。
		</region>
	</paragraph>
	<paragraph index="106">
		<region typus="comment" subtype="疏" id="7163" explains="7155,7156,7157,7158,7159,7160,7161,7162">
疏「喪容」至「繭繭」。○正義曰：此一節論居喪容貌、言語、瞻視之儀。○「喪容纍纍」者，謂容貌瘦瘠纍纍然。○「色容顛顛」者，顏色憂思，顛顛然不舒暢也。○「視容瞿瞿、梅梅」者，瞿瞿，驚遽之貌。梅梅，猶微微，謂微昧也。孝子在喪，所視不審，故「瞿瞿、梅梅」然。○「言容繭繭」者，繭繭猶綿綿，聲氣微細繭繭然。
		</region>
	</paragraph>
	<paragraph index="107">
		<region typus="original" subtype="" id="7164" explains="">
戎容暨暨，
		</region>
		<region typus="comment" subtype="注" id="7165" explains="7164">
○注：果毅貌也。○音義：暨，其記反。
		</region>
		<region typus="original" subtype="" id="7166" explains="">
言容詻詻，
		</region>
		<region typus="comment" subtype="注" id="7167" explains="7166">
○注：教令嚴也。○音義：詻，五格反。
		</region>
		<region typus="original" subtype="" id="7168" explains="">
色容厲肅，
		</region>
		<region typus="comment" subtype="注" id="7169" explains="7168">
○注：儀形貌也。
		</region>
		<region typus="original" subtype="" id="7170" explains="">
視容清明。
		</region>
		<region typus="comment" subtype="注" id="7171" explains="7170">
○注：察於事也。○音義：視，如字，徐市志反。
		</region>
		<region typus="original" subtype="" id="7172" explains="">
立容辨卑，毋讇。
		</region>
		<region typus="comment" subtype="注" id="7173" explains="7172">
○注：辨，讀為貶。自貶卑，謂磬折也。讇，為傾身以有下也。○音義：辨，讀為貶，彼檢反，《字林》貶音方犯反。音諂，舊又音鹽，注同。有下，戶嫁反。
		</region>
		<region typus="original" subtype="" id="7174" explains="">
頭頸必中。
		</region>
		<region typus="comment" subtype="注" id="7175" explains="7174">
○注：頭容直。山立，不搖動也。時行，時而後行也。《詩》云：「威儀孔時。」
		</region>
		<region typus="original" subtype="" id="7176" explains="">
盛氣顛實揚休，
		</region>
		<region typus="comment" subtype="注" id="7177" explains="7176">
○注：顛讀為闐，揚讀為陽，聲之誤也。盛聲中之氣，使之闐滿。其息若陽氣之休物也。○音義：顛，依注讀為「闐」，音田。
		</region>
		<region typus="original" subtype="" id="7178" explains="">
玉色。
		</region>
		<region typus="comment" subtype="注" id="7179" explains="7178">
○注：色不變也。
		</region>
	</paragraph>
	<paragraph index="108">
		<region typus="comment" subtype="疏" id="7180" explains="7164,7165,7166,7167,7168,7169,7170,7171,7172,7173,7174,7175,7176,7177,7178,7179">
疏「戎容」至「玉色」。○正義曰：此一節明戎容之體。暨暨，果毅剛強之貌。○「言容詻詻」者，謂教令嚴猛也。軍旅行教令，宜嚴猛也。○「色容厲肅」者，厲，嚴也。肅，威也。軍中顏色尚威嚴也。以義斷割，使義形貌，故嚴威也。○「視容清明者」，謂瞻視之容，須清察明審。○「立容辨卑」者，謂在軍中立之形容，常貶損卑退，磬折恭敬，不得驕敖忽略士卒。○「毋諂」者，軍中尚威武，雖自貶退，當有威可畏，無得過為諂曲以屈下於人。○「頭頸必中」者，頭容直不低回也。○「山立」者，若住立，則嶷如山之固，不搖動也。《樂記》云：「總干而山立，不動搖也。」○「時行」者，觀時而行也。○「盛氣顛實揚休」者，顛，塞也。實，滿也。揚，陽也。休，養也。言軍士宜怒其氣，塞滿身中，使氣息出外咆勃，如盛陽之氣，生養萬物也。「玉色」者，軍尚嚴肅，故色不變動，常使如玉也。
		</region>
	</paragraph>
	<paragraph index="109">
		<region typus="original" subtype="" id="7181" explains="">
凡自稱，天子曰「予一人」
		</region>
		<region typus="comment" subtype="注" id="7182" explains="7181">
○注：，謙自別於人而已。○音義：別，彼列反，又如字。
		</region>
		<region typus="original" subtype="" id="7183" explains="">
伯曰「天子之力臣」。
		</region>
		<region typus="comment" subtype="注" id="7184" explains="7183">
○注：伯，上公九命分陝者。○音義：陝，失冉反。
		</region>
		<region typus="original" subtype="" id="7185" explains="">
諸侯之於天子，曰「某土之守臣某」；其在邊邑，曰「某屏之臣某」；其於敵以下，曰「寡人」。小國之君曰「孤」，擯者亦曰「孤」。
		</region>
		<region typus="comment" subtype="注" id="7186" explains="7185">
○注：邊邑，謂九州之外。大國之君自稱曰「寡人」，擯者曰「寡君」。○音義：守，手又反。
		</region>
	</paragraph>
	<paragraph index="110">
		<region typus="comment" subtype="疏" id="7187" explains="7181,7182,7183,7184,7185,7186">
疏「凡自」至「曰孤」。○正義曰：此一節明天子以下至士自稱，及擯者，傳辭之法也。各隨文解之。○「凡自稱，天子曰予一人」者，按《曲禮》下云「天子曰余一人」，予、余不同者，鄭注《曲禮》云：「余、予古今字耳。」蓋古稱予，今稱余，其義同。此云「自稱」，《曲禮》注云「擯者辭」，則天子與臣下言，及遣擯者接諸侯，皆稱「予一人」。言我於天下之內，但秪是一人而已。自謙退，言與餘人無異。若臣下稱一人，則謂率土之內，唯有此一人，尊之也。○「伯曰天子之力臣」，按《曲禮》云「天子之吏」，不同者，此謂自稱，謂身自稱於諸侯也，言己是天子運力之臣；《曲禮》所云「謂二伯擯於天子，曰天子之吏，鄭注《曲禮》云「擯者辭」，以此不同也。皇氏云：「所以不同者，殷、周之異。」不顧經文，繆為異說，其義非也。○「諸侯」至「曰孤」，明諸侯自稱之號。○「諸侯之於天子，曰某土之守臣某」者，謂諸侯身對天子自稱辭，故上文總以「自稱」冠之。若諸侯上介致辭於天子之擯者，亦當然也。其天子之擯告天子，則曰「臣某」、「侯某」，故《曲禮》云：「諸侯之於天子曰臣某侯某。」鄭注《曲禮》謂「嗇夫承命」，「告天子辭」也。○「其在邊邑，曰某屏之臣某」者，謂在九州之外，邊鄙之邑，自稱於天子，云「某屏之臣某」。若使上介告天子之擯，亦當然。其天子之擯告天子，則曰臣某子某、某男某，故《曲禮》云：「其在東夷、北狄、西戎、南蠻，雖大曰子。」注云「入天子之國曰子，男者亦曰男」是也。此與《曲禮》不同者，亦以自稱及擯者不同，皇氏皆以為殷、周之異，其義非也。○「其於敵以下，曰寡人」者，謂諸侯於敵以下，自稱「寡人」。言「以下」，通及民也。謹按《曲禮》云「其與民言，自稱曰『寡人』」是也。○「小國之君曰孤，擯者亦曰孤」者，此謂夷狄子、男之君自稱，及介傳命云「某土之孤某」，故云「小國之君曰孤」。擯者告天子，亦應云「某孤」，故云「擯者亦曰孤」。其在國自稱亦曰孤，故《曲禮》云「庶方小侯，於外曰子，自稱曰孤」是也。○注「大國」至「寡君」。正義曰：按《春秋》，大夫出使之時，稱己君為「寡君」，則知為君擯者，稱己君為「寡君」也。
		</region>
	</paragraph>
	<paragraph index="111">
		<region typus="original" subtype="" id="7188" explains="">
上大夫曰「下臣」，擯者曰「寡君之老」。下大夫自名，擯者曰「寡大夫」。世子自名。擯者曰「寡君之適」。
		</region>
		<region typus="comment" subtype="注" id="7189" explains="7188">
○注：擯者之辭主，謂見於他國君。下大夫自名於他國君曰「外臣某」。○音義：適，丁歷反。見，賢遍反。
		</region>
		<region typus="original" subtype="" id="7190" explains="">
公子曰「臣孽」。
		</region>
		<region typus="comment" subtype="注" id="7191" explains="7190">
○注：孽，當為蘗，聲之誤。○音義：孽音蘗，五葛反，徐五列反。
		</region>
		<region typus="original" subtype="" id="7192" explains="">
士曰「傳遽之臣」，於大夫曰「外私」。
		</region>
		<region typus="comment" subtype="注" id="7193" explains="7192">
○注：傳遽，以車馬給使者也。士臣於大夫者曰「私人」。○音義：傳，陟戀反，注同。遽，其庶反。
		</region>
		<region typus="original" subtype="" id="7194" explains="">
大夫私事使，私人擯則稱名，
		</region>
		<region typus="comment" subtype="注" id="7195" explains="7194">
○注：私事使，謂以君命私行，非聘也。若魯成公時，晉侯使韓穿來言汶陽之田，歸之於齊之類。○音義：使，色吏反，注同。
		</region>
		<region typus="original" subtype="" id="7196" explains="">
公士擯，則曰「寡大夫」、「寡君之老」。大夫有所往，必與公士為賓也。
		</region>
		<region typus="comment" subtype="注" id="7197" explains="7196">
○注：謂聘也。大聘使上大夫，小聘使下大夫。公士為賓，謂作介也。往，之也。○音義：賓，必刃反，注同。
		</region>
	</paragraph>
	<paragraph index="112">
		<region typus="comment" subtype="疏" id="7198" explains="7188,7189,7190,7191,7192,7193,7194,7195,7196,7197">
疏「上大」至「之適」。○正義曰：此一節明上下大夫、世子在己國，及出使往他國稱謂之異。○「上大夫曰下臣」者，上大夫，卿也。自於己君之前稱曰「下臣」。君前臣名，稱「下臣某」也。○「擯者曰寡君之老」者，謂此上大夫出使他國，在於賓館，主國致禮上大夫，設擯禮待之，此擯者稱大夫為「寡君之老」。雖以「擯」為文，其實謂介接主君之時，辭亦當然。擯、介通也。「下大夫自名」者，謂對己，君稱名而已，不敢稱下臣，卑遠於卿也。○「擯者曰寡大夫」者，謂下大夫出使，設擯者以待，主國此擯者稱下大夫云「寡大夫」，不敢稱「寡君之老」。○「世子自名」者，謂對己國之君稱名。○「擯者曰寡君之適」，謂對他國之辭。○注「擯者」至「臣某」。○正義曰：「擯者之辭主「，謂見他國君，則是出使之臣，在客曰「介」，當云「介」，而云「擯」者，謂出使他國，在於賓館，主國致禮，己為主人，故稱「擯」也。且擯、介，散文則通也。云「下大夫自名於它國君曰外臣某」者，如鄭此言，則下大夫自名，謂對己君也，則經云「上大夫曰下臣」，亦對己君也。故熊氏以為皆對己君。而皇氏云「對它國君」，違鄭注意，其義非也。「公子曰臣孽」，稱「臣」，謂對己君也。若對它國，當云「外臣」。注從蘗者，蘗是樹生之餘，故《盤庚》云「若顛木之有由孽」是也。○「士曰」至「外私」。○遽，是促遽。士位卑，給車馬役使，故稱「傳遽」，亦謂對己君也。皇氏以為「對它國君」，其義亦通。○「於大夫曰外私」者，凡大夫家臣稱「私」。此士既不與大夫為臣，故對大夫稱曰「外私」。○注「士臣」至「私人」。○正義曰：此下文云「大夫私事使，私人擯則稱名」，故知大夫之臣曰「私人」也。○「大夫」至「稱名」。○「大夫私事使」者，謂非正聘之禮，謂以君之私事而出使。○「私人擯則稱名」者，謂以己之屬臣為擯相，雖是上大夫及下大夫擯者，則皆稱大夫之名。以其非公事正聘，故降而稱名也。○注「若魯」至「之類」。○正義曰：按：成二年，晉及魯、衛伐齊，使齊人歸魯汶陽之田。至成八年，齊人服晉，「晉侯使韓穿來言汶陽之田，歸之於齊」。云「之類」者，若乞師、告糴，故云「之類」。○「公士」至「賓也」。○前經明大夫以君之私事出使，此經明大夫以國之公事出聘及私問也。「公士擯」者，謂正聘之時，則用公家之士為擯，不用私人也。「則曰寡大夫，寡君之老」者，若小聘使下大夫，擯者則稱下大夫曰「寡大夫」。若大聘使上大夫，擯者則稱上大夫曰「寡君之老」。○「大夫有所往，必與公士為賓也」者，覆明上正聘使公士為擯之事。往，謂之適也。言大夫正聘者，有所往之、適之時，必與公士為賓。賓，介也，言使公士作介也。○注「大聘」至「大夫」。○正義曰：按《聘禮》「及竟張旃」，《周禮》「孤卿建旃」，故知大聘使卿。《聘禮》又云：「小聘曰問。」其禮如為介。按：大聘，大夫為上介，今云如其為「介」，故知「小聘」是大夫也。
		</region>
	</paragraph>
</text>
