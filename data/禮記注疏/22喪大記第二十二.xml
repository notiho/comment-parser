<?xml version='1.0' encoding='UTF-8'?>
<text title="禮記注疏" section="喪大記第二十二" juan="22" original_title="禮記">
	<paragraph index="0">
		<region typus="original" subtype="" id="9251" explains="">
疾病，外內皆埽。
		</region>
		<region typus="comment" subtype="注" id="9252" explains="9251">
○注：為賓客將來問病也。疾困曰病。○音義：埽，悉報反。為，于偽反。下「為其」、「為賓」、「為主人」皆同。
		</region>
	</paragraph>
	<paragraph index="1">
		<region typus="comment" subtype="疏" id="9253" explains="9251,9252">
疏「外內皆埽」者，為賓客來問病者，以尋常每日皆埽，案《內則》云「雞初鳴，咸盥漱，酒埽室堂」者，此是平生無事時，每日恒埽。今既疾病，不應更有華飾，故知埽者，為賓客來也。○注「疾病曰困」。○正義曰：按《既夕禮》云有疾病者齊。乃云疾病內外皆埽，是疾困曰病。此對文耳，散則通也。《檀弓》云「孔子寢疾，七日而沒」是也。
		</region>
	</paragraph>
	<paragraph index="2">
		<region typus="original" subtype="" id="9254" explains="">
君、大夫徹縣，士去琴瑟。
		</region>
		<region typus="comment" subtype="注" id="9255" explains="9254">
○注：聲音動人，病者欲靜也。凡樂器，天子宮縣，諸侯軒縣，大夫判縣，士特縣。去琴瑟者，不命之士。○音義：縣音玄，注同。去，起呂反，注及下注同。
		</region>
		<region typus="original" subtype="" id="9256" explains="">
寢東首於北牖下，
		</region>
		<region typus="comment" subtype="注" id="9257" explains="9256">
○注：謂君來視之時也，病者恒居墉北下，或為北墉下。○音義：首，手又反，下注「南首」同。牖音酉，舊音容。下注「牖下」放此。墉音容。
		</region>
		<region typus="original" subtype="" id="9258" explains="">
廢床，徹褻衣，加新衣，體一人。
		</region>
		<region typus="comment" subtype="注" id="9259" explains="9258">
○注：廢，去也，人始生在地，去床庶其生氣反。徹褻衣，則所加者新朝服矣，互言之也。加朝服者，明其終於正也。體，手足也，四人持之，為其不能自屈伸也。○音義：床，仕良反，本或作床字。褻，息列反。新朝，直遙反，後「朝服」皆同。
		</region>
		<region typus="original" subtype="" id="9260" explains="">
男女改服。
		</region>
		<region typus="comment" subtype="注" id="9261" explains="9260">
○注：為賓客來問病，亦朝服也，庶人深衣。
		</region>
		<region typus="original" subtype="" id="9262" explains="">
屬纊以俟絕氣。
		</region>
		<region typus="comment" subtype="注" id="9263" explains="9262">
○注：纊，今之新綿，易動搖，置口鼻之上以為候。○音義：屬音蜀。纊音曠，一音古曠反。易，以豉反。
		</region>
		<region typus="original" subtype="" id="9264" explains="">
男子不死於婦人之手，婦人不死於男子之手。
		</region>
		<region typus="comment" subtype="注" id="9265" explains="9264">
○注：君子重終，為其相褻。
		</region>
	</paragraph>
	<paragraph index="3">
		<region typus="comment" subtype="疏" id="9266" explains="9254,9255,9256,9257,9258,9259,9260,9261,9262,9263,9264,9265">
疏「君大」至「之手」。○正義曰：此明君及大夫等疾困去樂之事。君，謂諸侯也，及大夫等徹縣，知不包天子者，以此篇所記，皆據諸侯以下也。○注「天子」至「之事」。○正義曰：案《周禮．小胥》「王宮縣，諸侯軒縣，卿大夫判縣，士特縣」。鄭云：「宮縣，四面象宮室。軒縣去其一面，判縣又去其一面，特縣又去其一面。縣於東方，或於階間而已。」又云「凡縣鐘磬，半為堵，全為肆」。鄭云：「諸侯之大夫半，天子之大夫西縣鐘，東縣磬，士亦半。天子之士縣磬而已。」案《典命》：「子、男之卿再命，其大夫壹命，其士不命。」此云不命之士，謂子、男之士。○注「謂君」至「墉下」。○正義曰：知「謂君來視之時也」者，案《論語．鄉黨》云「疾，君視之，東首，加朝服」。此云東首，故知是君來視之時也。以東方生長，故東首鄉生氣。云「病者恒居北牖下」者，《士喪》下篇云「東首於北牖下」，是恒在北牖下也。若君不視之時，則不恒東首，隨病者所宜此熊氏所說也。今謂病者雖恒在北牖下，若君來視之時，則暫時移鄉南墉下，東首，令君得南面而視之。○注「廢去」至「伸也」。○正義曰：「人始生在地，去床庶其生氣反」者，釋所以病困而除床取地義也。人初生時在地，今病困而反在地，冀生氣還反，得活如初生時也。云「徹褻衣，則所加者新朝服矣，互言之也」者，上云「徹褻衣」，則知所加者正也。下云「加新衣」，則知所徹者褻衣，故云互也。朝服云衣素裳也，云加朝服者，明其終於正也者，解所以加朝服義也。明君子雖卒，必以正自處也。○注「為賓」至「服也」。○正義曰：案《既夕禮》云「養者皆齊」。案《文王世子》云「則世子親齊玄而養，至病困易之以朝服」，故《檀弓》云「親始死，羔裘玄冠者，易之而已」。易羔裘玄冠，即朝服也。
		</region>
	</paragraph>
	<paragraph index="4">
		<region typus="original" subtype="" id="9267" explains="">
君、夫人卒於路寢。大夫、世婦卒於適寢。內子未命，則死於下室，遷尸於寢。士、之妻皆死於寢。
		</region>
		<region typus="comment" subtype="注" id="9268" explains="9267">
○注：言死者必皆於正處也。寢、室通耳，其尊者所不燕焉。君謂之路寢，大夫謂之適寢，士或謂之適室。此變命婦言世婦者，明尊卑同也。世婦以君下寢之上為適寢。內子，卿之妻也。下室，其燕處也。○音義：適，丁歷反，注同。處，昌慮反，下同。
		</region>
	</paragraph>
	<paragraph index="5">
		<region typus="comment" subtype="疏" id="9269" explains="9267,9268">
疏「君夫」至「於寢」。○正義曰：此一經明貴賤死寢不同也。君，謂諸侯也，諸侯三寢，一正者，曰路寢，餘二曰小寢，卒歸於正，故在路寢也。夫人亦有三寢，一正二小，亦卒正者也。○「大夫世婦卒於適寢」者，適寢，猶今聽事處也，其制異諸侯也。大夫死適寢，其妻亦死適寢也。大夫妻曰命婦，而云「世婦」，世婦是諸侯之次婦，今既明諸侯世婦尊與命婦敵，故互言見義。今命婦死於正寢，則世婦死女君次寢之上也。○「內子未命，則死於下室，遷尸於寢」者，內子，卿妻也。若未為夫人所命，則初死在下室，至小斂後遷尸，乃復還其正寢也。○「士之妻皆死於寢」者，亦各死其正室也，夫妻俱然，故云皆也。○注「言死」至「處也」。○正義曰：「寢、室通耳」者，案《士喪禮》云「死於適室」，此云卒於適寢，是寢、室通也。云「其尊者所不燕焉」者，謂尊嚴之處，不就而燕息焉。云「君謂之路寢，大夫謂之適寢，士或謂之適室」者，此云士死於寢，《士喪禮》云「死於適室」，故云「或」也。云「世婦以君下寢之上為適寢」者，皇氏云「君謂女君，而世婦以夫人下寢之上為適寢」。熊氏云「諸侯夫人、大夫妻及士之妻卒，皆於夫之正寢」，解此「世婦以君下寢之上為適寢」者，夫人卒於君之正寢，世婦卒於君之下寢之上者，與皇氏異。雖卒夫寢，皆婦人供視之，是亦婦人不死男子之手也。案服虔注《左傳》義與皇氏同。夫人之卒在於夫人路寢，比君路寢為小寢，故僖八年：夫人不薨於寢，則不殯於廟。服虔注云「寢，謂小寢也」。皇氏、熊氏，其說各異，未知孰是，故兩存焉。知死正寢者，案《春秋》成公薨於路寢道也。僖公薨於小寢，譏即安，謂夫人寢也。隱公薨，不書地，失其所。文公薨於台下，襄公薨於楚宮，定公薨於高寢，皆非禮也。案莊公三十二年《公羊傳》何休注云：「天子諸侯皆有三寢，一曰高寢，二曰路寢，三曰小寢。孫從王父之寢。」案《周禮》掌正之六寢之修，何休云：「天子三寢，與《周禮》違，不可用。」
		</region>
	</paragraph>
	<paragraph index="6">
		<region typus="original" subtype="" id="9270" explains="">
復，有林麓則虞人設階，無林麓則狄人設階。
		</region>
		<region typus="comment" subtype="注" id="9271" explains="9270">
○注：復，招魂復魄也。階，所乘以升屋者。虞人，主林麓之官也。狄人，樂吏之賤者。階，梯也，簨虡之類。○音義：麓音鹿。梯，他兮反。簨，恤尹反。虡音巨。
		</region>
	</paragraph>
	<paragraph index="7">
		<region typus="comment" subtype="疏" id="9272" explains="9270,9271">
疏正義曰：自此至「復而後行死事」，明復是招魂之禮也。○「復，有林麓則虞人設階」者，復，謂升屋招魂，其死者所封內若有林麓，則所主林麓虞人設階梯而升屋。○「無林麓則狄人設階」者，謂官職卑小，不合有林麓，無虞人可使。狄人是家之樂吏之賤者，掌設簨龔，簨虡，階梯之類，故狄人設階也。
		</region>
	</paragraph>
	<paragraph index="8">
		<region typus="original" subtype="" id="9273" explains="">
小臣復，復者朝服。君以卷，夫人以屈狄，大夫以玄赬，世婦以襢衣，士以爵弁，士妻以稅衣，皆升自東榮，中屋履危，北面三號。卷衣投於前，司服受之，降自西北榮。
		</region>
		<region typus="comment" subtype="注" id="9274" explains="9273">
○注：小臣，君之近臣也。朝服而復，所以事君之衣也。用朝服而復之者，敬也。復用死者之祭服，以其求於神也。君以卷，謂上公也。夫人以屈狄，互言耳。上公以袞，則夫人用禕衣；而侯伯以鷩，其夫人用榆狄；子、男以毳，其夫人乃用屈狄矣。赬，赤也。玄衣赤裳，所謂卿大夫自玄冕而下之服也，其世婦亦以襢衣。榮，屋翼。升東榮者，謂卿大夫、士也。天子、諸侯言東霤。危，棟上也。號，若云「皋禁復」也。司服以篋待衣於堂前。○音義：卷，本又作袞，同古本反，注同。屈音闕，注同。赬，敕貞反。襢，知彥反。稅，他亂反。榮，如字，屋翼也，劉昌宗音營。號，戶高反，注同。卷，俱勉反，徐紀阮反。褘音輝。鷩，必列反。榆音遙。毳，昌銳反。霤，力又反。篋，苦牒反。
		</region>
	</paragraph>
	<paragraph index="9">
		<region typus="original" subtype="" id="9275" explains="">
其為賓，則公館復，私館不復。其在野，則升其乘車之左轂而復。
		</region>
		<region typus="comment" subtype="注" id="9276" explains="9275">
○注：私館，卿大夫之家也。不於之復，為主人之惡。○音義：乘，繩證反。轂，工木反。惡，烏路反。
		</region>
	</paragraph>
	<paragraph index="10">
		<region typus="comment" subtype="疏" id="9277" explains="9275,9276">
疏「小臣」至「而復」。○正義曰：此一節明復時所用之衣及招魂升降之節。○「小臣復，復者朝服」者，此明諸侯小臣、君之近臣與君為招魂復魄。既是君之親近，與君所為招魂之時，冀君魂神來依之，則大夫士以下，皆用近臣也。所復之人，皆著朝服，奉事君之魂神，故朝服。○「君以卷」者，謂上公以袞冕而下。○「夫人以屈狄」者，謂子、男之夫人，自屈狄而下。○「大夫以玄赬」者，玄，纁也。言大夫招魂用玄冕玄衣纁裳，故云「玄赬」也。○「世婦以襢衣」者，世婦，大夫妻也。其上服唯襢衣，故用招魂也。言世婦者，亦見君之世婦服與大夫妻同也。○「士以爵弁」者，士亦用助祭上服以招魂。大冕明以衣名冠，諸侯爵弁，則以冠名衣。今言爵弁者，但用其衣，不用其弁也。○「士妻以稅衣」者，稅衣，六衣之下也。上妻得服之，故死用以招魂也。○「皆升自東榮」者，此復者初上屋時也。榮，屋翼也。天子、諸侯，四注為屋。而大夫以下，不得四注，但南北二注，而為直頭，頭即屋翼也。復者，升東翼而上也。賀瑒云：「以其體下於屋，故謂上下在屋，兩頭似翼。故名屋翼也。」○「中屋履危」者，中屋者，當屋東西之中央。履危者，踐履屋棟上高危之處而復也。○「北面三號」者，復者，北面求陰之義也，鬼神所鄉也。三號，號呼之聲三遍也。必三者，一號於上，冀神在天而來也。一號於下，冀神在地而來也。一號於中，冀神在天地之間而來也。號輒云「皋某復」矣。鄭注《士喪禮》云：「皋，長聲也。」○「卷衣投於前，司服受之」者，三招既竟，卷斂所復之衣，從屋前投與司服之官，司服以篋待衣於堂前也。前謂陽生之道，復是求生，故云從生處來也。然如《雜記》所言，則應每衣三號也。○「降自西北榮」者，復者投衣畢，而回往西北榮而下也。初復是求生，故升東榮而上。求既不得，不忍虛從所求不得之道還，故自陰幽而下也。不正西而西北者，因徹西北厞為便也，必徹西北厞者，亦用陰殺之所也。故鄭注《士喪禮》云「不由前降，不以虛反也」。降因徹西北厞，若云此室凶不可居然也。○注「小臣」至「堂前」。○正義曰：「君以卷，謂上公也，夫人以屈狄，互言耳」者，男子舉上公，婦人舉子男之妻，男子舉上以見下，婦人舉下以見上，是互言也。云「升東榮」者，謂卿大夫士也者，以鄉飲酒、鄉射是大夫、士之禮。云設洗當東榮，此云東榮，故知是卿大夫、士禮。今之兩下屋，云「天子諸侯言東霤」者，霤謂東西兩頭為屋簷霤下。案《燕禮》云：設洗當東霤，人君殿屋四注。《燕禮》是諸侯禮，明天子亦然也。
		</region>
	</paragraph>
	<paragraph index="11">
		<region typus="original" subtype="" id="9278" explains="">
復衣不以衣尸，不以斂。
		</region>
		<region typus="comment" subtype="注" id="9279" explains="9278">
○注：不以衣尸，謂不以襲也。復者，庶其生也，若以其衣襲斂，是用生施死，於義相反。《士喪禮》云：「以衣衣尸，浴而去之。」○音義：衣尸，於既反，注「衣尸」同。斂，力驗反，後不出者皆同。去，起呂反。
		</region>
		<region typus="original" subtype="" id="9280" explains="">
婦人復，不以袡。
		</region>
		<region typus="comment" subtype="注" id="9281" explains="9280">
○注：袡，嫁時上服，而非事鬼神之衣。○音義：袡，而廉反，婦人嫁時上服。
		</region>
		<region typus="original" subtype="" id="9282" explains="">
凡復，男子稱名，婦人稱字。
		</region>
		<region typus="comment" subtype="注" id="9283" explains="9282">
○注：婦人不以名行。
		</region>
		<region typus="original" subtype="" id="9284" explains="">
唯哭先復，復而後行死事。
		</region>
		<region typus="comment" subtype="注" id="9285" explains="9284">
○注：氣絕則哭，哭而復，復而不蘇，可以為死事。
		</region>
	</paragraph>
	<paragraph index="12">
		<region typus="comment" subtype="疏" id="9286" explains="9278,9279,9280,9281,9282,9283,9284,9285">
疏「復衣不以衣」至「以斂」。○正義曰：復是求生，若用復衣而襲斂，是用生施死，於義為反，故不得將衣襲尸及斂也。○「婦人復，不以袡」者，袡是嫁時上服，乃是婦人之盛服，而非是事神之衣，故不用招魂也。絳□衣下曰袡。○「凡復」至「稱字」者，自殷以上，貴賤復同呼名。周則天子，稱天子；諸侯稱某甫，且字矣；大夫、士稱名。而婦人並稱字。○「唯哭」至「死事」者，唯哭先復者，氣絕而孝子即哭，哭訖乃復，故云「唯哭先復」也。「復而後行死事」者，復而後望生，若復而不生，故得行於死事，謂正尸於床乃浴襲之屬也。
		</region>
	</paragraph>
	<paragraph index="13">
		<region typus="original" subtype="" id="9287" explains="">
始卒，主人啼，兄弟哭，婦人哭踊。
		</region>
		<region typus="comment" subtype="注" id="9288" explains="9287">
○注：悲哀有深淺也。若嬰兒中路失母，能勿啼乎？○音義：啼，大兮反。
		</region>
	</paragraph>
	<paragraph index="14">
		<region typus="comment" subtype="疏" id="9289" explains="9287,9288">
疏「始卒」至「人哭踊」。○正義曰：主人，孝子男子女子也。親始死，孝子哀痛嗚咽不能哭，如嬰兒失母，故啼也。○「兄弟哭」者，有聲曰哭，兄弟情比主人為輕，故哭有聲也。○「婦人哭踊」者，婦人，眾婦也。宗婦亦啼，眾婦人輕，則哭也。然婦人雀踊，而此云踊者，通自上諸侯並踊也。
		</region>
	</paragraph>
	<paragraph index="15">
		<region typus="original" subtype="" id="9290" explains="">
既正尸，子坐於東方，卿、大夫、父、兄、子姓立於東方，有司、庶士哭於堂下，北面。夫人坐於西方，內命婦、姑、姊妹、子姓立於西方，外命婦率外宗哭於堂上，北面。
		</region>
		<region typus="comment" subtype="注" id="9291" explains="9290">
○注：正尸者，謂遷尸牖下，南首也。子姓謂眾子孫也，姓之言生也。其男子立於主人後，女子立於夫人後。世婦為內命婦，卿大夫之妻為外命婦。外宗，姑、姊妹之女。
		</region>
	</paragraph>
	<paragraph index="16">
		<region typus="comment" subtype="疏" id="9292" explains="9290,9291">
疏「既正」至「北面」。○正義曰：此經明人君初喪，子及夫人以下哭位也。○「子坐於東方」者，子謂世子，世子尊，故坐於東方，謂室內尸東，故《士喪禮》云「主人入坐於床東」是也。○「卿、大夫、父、兄、子姓立於東方」者，案《士喪禮》「眾主人在其後」，又云「親者在室」，鄭云：謂大弓以上依唯士禮，父、兄、子姓大功以上，正立於室內東方。今此經總云卿、大夫、父、兄、子姓立於東方，以士禮言之，當在室內，但諸侯以上位尊，不可不正定世子之位，故《顧命》康王之「人翼室，恤宅宗」，不宜與卿、大夫、父、兄、子姓俱在室內也。卿、大夫等或當在戶外之東方，遙繼主人之後。○「有司、庶士哭於堂下，北面」者，以其卑，故在堂下、北面，不云東方稍近西而當戶，以堂下西方無婦人位故也。案《士喪禮》云小功以下，「眾兄弟堂下北面」，此經直云有司、庶士在堂下，則諸父、兄、子姓等雖小功以下，皆在堂上西面也。○「夫人坐於西方」者，亦近尸，故《士喪禮》云「婦人俠床東面」，但士禮略，但言俠床，人君則當以帷鄣之也。○「內命婦、姑、姊妹、子姓立於西方」者，內命婦則子婦也。姑、姊妹謂君姑、姊妹也。子姓，君女孫。皆立於西方也。○「外命婦率外宗哭於堂上，北面」者，外命婦謂卿大夫妻，外宗謂姑、姊妹之女。外命婦、外宗等疏於內命婦，故在尸外。婦人無堂下之位，故皆堂上北面。○注「正尸」至「之女」。○正義曰：知「正尸，謂遷尸牖下，南首也」者，《既夕禮》云「設床策當牖，及遷尸」是也。知「南首」者，按《士喪禮》「將含之時，商祝入，當牖北面，受具奠於尸西」。鄭注云「如商祝之事位，則尸南首明矣」是也。云「子姓，謂眾子孫也」者，謂子孫所生也。云「其男子立於主人後，女子立於夫人後」者，約《士喪禮》文，或諸侯位尊，男子等當立於戶外東方，已具前說。云「世婦為內命婦，卿大夫之妻為外命婦」者，前文云大夫世婦，則世婦與大夫妻相敵。此經內命婦與外命婦相當，故知內命婦是世婦也。案《喪服傳》云命婦者大夫之妻，故云外命婦卿大夫妻。又《周禮》命及於士，則其妻亦為命婦，故鄭注《內宰》云「士妻亦為命婦」，士妻與女御相對，俱褖衣，則君之女御，內命婦中兼之也。云「外宗，姑姊妹之女」者，但姑、姊妹必嫁於外族，其女是異姓所生，故稱外宗。案《周禮》「外宗，外女之有爵者」，若其有爵則為外命婦，此別云「外宗」，容無爵者。女之女亦是異姓所生，而不云者，則上文所謂子姓是也。《周禮》有「內宗，內女之有爵者」，此不言者，則前文姑、姊妹是也。但姑、姊妹已嫁國中，則為命婦，別云姑、姊妹者，各在室女未嫁及嫁於他國，或雖嫁國中，從本親之位，故別云姑、姊妹也。不云舅之女及從母之女者，外宗中兼之，略可知也。
		</region>
	</paragraph>
	<paragraph index="17">
		<region typus="original" subtype="" id="9293" explains="">
大夫之喪，主人坐於東方，主婦坐於西方，其有命夫命婦則坐，無則皆立。
		</region>
		<region typus="comment" subtype="注" id="9294" explains="9293">
○注：命夫命婦來哭者，同宗父、兄、子姓、姑、姊妹，子姓也。凡此哭者，尊者坐，卑者，立。
		</region>
		<region typus="original" subtype="" id="9295" explains="">
士之喪，主人、父、兄、子姓皆坐於東方；主婦、姑、姊妹、子姓皆坐於西方。
		</region>
		<region typus="comment" subtype="注" id="9296" explains="9295">
○注：士賤，同宗尊卑皆坐。
		</region>
		<region typus="original" subtype="" id="9297" explains="">
凡哭尸於室者，主人二手承衾而哭。
		</region>
		<region typus="comment" subtype="注" id="9298" explains="9297">
○注：承衾哭者，哀慕若欲攀援。○音義：扳，本又作攀，普班反，一音班。援音爰，徐於原反。
		</region>
	</paragraph>
	<paragraph index="18">
		<region typus="comment" subtype="疏" id="9299" explains="9293,9294,9295,9296,9297,9298">
疏「大夫」至「而哭」。○正義曰：此一經明大夫初有喪，哭位之禮。○「其有命夫命婦則坐，無則皆立」者，謂哭位之中，有命夫命婦，雖有卑於死者，以其位尊，故坐哭。若其無命夫命婦，能尊於死者，亦皆立哭。○注「命夫」至「者立」。○正義曰：知「命夫命婦來哭者，同宗父、兄、子姓姑、姊妹，子姓也」者，案《左氏傳》「士踰月，外姻至」。今大夫初喪，正尸，無容即有異姓，故知是同宗之親來哭者。知非異姓卿大夫來弔者，以其與主人等並列哭位，故知是為喪來哭者。若有弔者，當立哭，不得坐也。此大夫之喪，不顯父、兄、子姓及姑、姊妹哭位者，約上文君喪及下文士喪略可知也。云「凡此哭者，尊者坐，卑者立」，皇氏云：凡，謂君與大夫，其哭者若爵位尊者則坐，故上文君喪，子及大夫坐；大夫之喪，主人主婦、命夫命婦皆坐是也。君之喪，卿大夫皆立；大夫之喪，非命夫命婦者皆立是也。此云尊卑，非謂對死者為尊卑也。若其今所行之禮，與古異也。成服之後，尊於死者，則坐。卑於死者，則立也。○注「士賤」至「皆坐」。○正義曰：君與大夫位尊，故坐者殊其貴賤。士既位下，故坐者等其尊卑，無所異也。
		</region>
	</paragraph>
	<paragraph index="19">
		<region typus="original" subtype="" id="9300" explains="">
君之喪未小斂，為寄公、國賓出。大夫之喪未小斂，為君命出。士之喪，於大夫不，當斂而出。
		</region>
		<region typus="comment" subtype="注" id="9301" explains="9300">
○注：父母始死悲哀，非所尊不出也。出者，或至庭，或至門。國賓，聘大夫。不當斂，其來非斂時。○音義：為寄，于偽反，下皆同，下注「為母」、「為其罷倦」皆同。
		</region>
	</paragraph>
	<paragraph index="20">
		<region typus="comment" subtype="疏" id="9302" explains="9300,9301">
疏正義曰：此一經明君、大夫、士等未小斂之前，主人出迎賓之節。○「士之喪，於大夫，不當斂則出」者，謂士之喪，大夫來弔，其主人於大夫來弔之時不當小斂之時，則出迎大夫。○注「出者」至「斂時」。○正義曰：云或至庭者，謂世子迎寄公及國賓，士出迎大夫、士也，皆至庭，故下文云「降自西階」。又云「上於大夫親弔，則與之哭，不逆於門外」是也。云或至門者，謂大夫於君命，故下文云「大夫於君命，迎於寢門外」是也。以此言之，則世子於天子之命，士於君命，亦皆然也。云「不當斂，其來非斂時」者，上君與大夫。云「未小斂」，謂未斂之前去小斂遠也。士云「不當斂」，謂去小斂近，大夫與士至小斂相逼也。士於大夫，雖與小斂相逼，不當斂之時尚為大夫出，若未小斂之前，為大夫出可知也。案《檀弓》云「大夫弔，當事而至，則辭焉」。注云「辭，猶告也，擯者以主人有事告也。主人無事，則為大夫出」，彼亦謂小斂之事，與此同。斂訖，大夫至，即拜之。故《雜記》云「當袒，大夫至，絕踊而拜之，反改成踊」是也。此但云斂，不云襲者，未襲之前，唯士為君命出，其餘則不出，故《士喪禮》未襲之前，「君使人弔，主人迎於寢門外，見賓不哭，先入門右，北面」是也。君使退，主人哭拜，送於外門外。於時賓有大夫，則特拜之。因送君使而拜之，非謂特出迎賓也。此云不當斂則出迎賓，《雜記》云「士喪當袒，大夫至，絕踊而拜之」，與此違者，皇氏云：若正當斂時不出，若斂後而有大夫至，則絕踊而拜之。
		</region>
	</paragraph>
	<paragraph index="21">
		<region typus="original" subtype="" id="9303" explains="">
凡主人之出也，徒跣，扱衽，拊心，降自西階。君拜寄公、國賓於位。大夫於君命，迎於寢門外。使者升堂致命，主人拜於下。士於大夫親弔，則與之哭，不逆於門外。
		</region>
		<region typus="comment" subtype="注" id="9304" explains="9303">
○注：「拜寄公、國賓於位」者，於庭鄉其位而拜之。此時寄公位在門西，國賓位在門東，皆北面。小斂之後，寄公東面，國賓門西，北面。士於大夫親弔，謂大夫身來弔士也。與之哭，既拜之，即位西階東面哭。大夫特來則北面。○音義：跣，悉典反。扱，初洽反。衽，而審反，又而鴆反。裳，際也。拊音撫。使，色吏反。鄉，許諒反。
		</region>
	</paragraph>
	<paragraph index="22">
		<region typus="comment" subtype="疏" id="9305" explains="9303,9304">
疏「凡主」至「門外」。○正義曰：前經明出迎賓遠近，此經更辨拜迎委曲之儀。○「降自西階」者，不忍當主位，降自西階。○「君拜寄公、國賓於位」者，寄公，謂失位之君也。國賓，謂鄰國大夫來聘者。遇主國君之喪拜於位者，於庭鄉其位而拜之。○「士於大夫親弔，則與之哭，不逆於門外」者，謂士之喪，大夫親來弔，立於西階下東面，主人則降自西階下，南面拜之。拜訖，即位西階下，與大夫俱哭，不迎大夫於門外。○注「拜寄」至「北面」。○正義曰：「此時寄公位在門西，國賓位在門東，皆北面」者，熊氏云「凡賓弔，北面，是其正」。故《檀弓》云「曾子北面而弔焉」，且尸在堂上，鄉之可知也。知寄公在門西者，寄公有賓義，故在賓位，故知在門西。知國賓在門東者，賓雖為君命使，或本是吉使，而遭主國之喪，而行私弔之禮，故從主人之位，故知在門東。云「小斂之後，寄公東面，國賓門西北面」者，熊氏云「小斂之後，主人位於阼階下西面，寄公稍依吉禮，漸就賓位，東面鄉主人也。國賓亦以小斂後漸吉，轉就門西賓位，但爵是卿大夫，猶北面也」。又《士喪禮》云「他國之異爵者，門西少進」是也。云「既拜之，即位西階東面哭」者，以大夫身來弔士之時，在西階之南，主人降自西階，鄉其位而拜之。拜訖，主人即位於西階下，東面哭之，故《士喪禮》云「賓有大夫，則特拜之。即位於西階下，東面不踊」。鄭注云「即位西階下」，未忍在主人位，是據主人也。而皇氏云「即位西階東面哭，謂大夫之位也」。下云「大夫特來則北面」，皇氏即云「是大夫之位」，俱與《士喪禮》違，又與鄭注《士喪禮》不同，其義非也。云「大夫特來則北面」者，以大夫與士若俱來，皆東面，故主人即位西階，在大夫之北俱東面而哭。今大夫獨來，不與士相隨，故大夫北面也。必知北面者，以凡特弔皆北面，故《檀弓》云「曾子北面而弔」，是特弔也。
		</region>
	</paragraph>
	<paragraph index="23">
		<region typus="original" subtype="" id="9306" explains="">
夫人為寄公夫人出，命婦為夫人之命出，士妻不當斂則為命婦出。
		</region>
		<region typus="comment" subtype="注" id="9307" explains="9306">
○注：出，拜之於堂上也。此時寄公夫人、命婦位在堂上，北面。小斂之後，尸西，東面。
		</region>
	</paragraph>
	<paragraph index="24">
		<region typus="comment" subtype="疏" id="9308" explains="9306,9307">
疏正義曰：前經明男子迎賓，此經明婦人迎賓也。○「夫人為寄公夫人出」者，出，謂出房也。婦人不下堂，但出房而拜於堂上也，婦人尊卑與夫同，故所為出者亦同也。○「命婦為夫人之命出」者，亦同其夫為君命也，此出亦不下堂耳。○「士妻不當斂則為命婦出」者，前經明士於大夫不當斂出，故此士妻於命婦亦不當斂而出也。○注「出拜」至「東面」。○正義曰：知拜於堂上者，男子降階，拜賓於庭，婦人無外事，故知拜於堂上。云「此時寄公夫人、命婦位在堂上北面」者，以前文云君之喪，外命婦率外宗哭於堂上，北面，故知此命婦在堂上，北面。知寄公夫人亦然者，以《士喪禮》「他國異爵者門西」，北堂，與己國大夫同，則知寄公夫人亦與命婦同也。云「小斂之後，尸西，東面」者，以小斂之後，遷尸於堂，故知從婦人之位，在尸西，東面也。
		</region>
	</paragraph>
	<paragraph index="25">
		<region typus="original" subtype="" id="9309" explains="">
小斂，主人即位於戶內，主婦東面，乃斂。卒斂，主人馮之踊，主婦亦如之。主人袒，說髦，括髪以麻。婦人髽，帶麻於房中。
		</region>
		<region typus="comment" subtype="注" id="9310" explains="9309">
○注：士既殯，說髦，此云小斂，蓋諸侯禮也。士之既殯，諸侯之小斂，於死者但三日也。婦人之髽、帶麻於房中，則西房也。天子、諸侯有左右房。○音義：馮，皮冰反，本或作憑，後皆同。袒，大旱反。說髦，本作稅，同他活反，徐他外反，注同。髦音毛。髽，側瓜反。
		</region>
	</paragraph>
	<paragraph index="26">
		<region typus="comment" subtype="疏" id="9311" explains="9309,9310">
疏正義曰：此一節明人君、大夫、士等小斂之節，及拜迎於賓及奠祭弔者之儀，各隨文解之。○「主人即位於戶內」者，以初時尸在牖下，主人在尸東，今小斂當戶內，故主人在戶內稍東，西面。○「主人馮之踊」者，斂訖，主人馮尸而踊。○「主婦亦如之」者，馮尸竟，亦踊，與男子同也。○「主人袒」者，向小斂不袒，今方有事，故袒衣也。《士喪禮》馮尸已竟而云「髻髪袒」，此未括髪先云袒者，或人君禮也。○「說髦」者，髦，幼時翦髪為之，至年長則垂著兩邊，明人子事親，恒有孺子之義也。若父死說左髦，母死說右髦，二親並死則並說之，親沒不髦是也。今小斂竟，喪事已成，故說之也。案鄭注「士既殯，說髦」，今小斂而說者，人君禮也。○「括髪以麻」者，以，用也。人君小斂，說髦竟，而男子括髪，括髪用麻也。士小斂後亦括髪，但未說髦耳。○「婦人髽」者，婦人髽亦用麻也，對男子括髪也。○「帶麻於房中」者，帶麻，麻帶也，謂婦人要絰也。《士喪禮》云「婦人之帶牡麻，結本在房」，鄭云：「婦人亦有苴絰，但言帶者，記其異，此齊衰婦人。斬衰婦人，亦苴絰也。」帶，男子帶絰於東房，而婦人帶絰在西房。既與男子異處，故特記其異也。婦人重帶，故云帶而略於絰也。於房中者，謂男子說髦、括髪在東房，婦人髽、帶麻於西房也。○注「士既」至「右房」。○正義曰：「士之既殯，諸侯之小斂，於死者俱三日也」者，謂數往日也。云「婦人之髽、帶麻於房中，則西房也」者，案《士喪禮》「主人髻髪袒，眾主人免於房」，鄭注云「釋髻髪宜於隱」者，是主人等括髪在東房。《士喪禮》又云「婦人髽於室」，以男子在房，故婦人髽於室。大夫士唯有東房故也。此經兼明諸侯之禮有東西房，男子既括髪於東房，故知婦人髽及帶麻於西房。云「天子諸侯有左右房」者，欲明經中房是西房也。天子路寢制如明堂，熊氏云：「左房則東南火室也，右房則西南金室也。諸侯路寢室在於中房，在室之東西也。」
		</region>
	</paragraph>
	<paragraph index="27">
		<region typus="original" subtype="" id="9312" explains="">
徹帷，男女奉尸夷於堂，降拜。
		</region>
		<region typus="comment" subtype="注" id="9313" explains="9312">
○注：夷之言尸也，於遷尸，主人、主婦以下從而奉之，孝敬之心。降拜，拜賓也。○音義：奉，芳勇反，注同。夷於堂，如字，陳也，本或作侇，同音移，一本作奉尸於堂。從，才用反，又如字。
		</region>
	</paragraph>
	<paragraph index="28">
		<region typus="comment" subtype="疏" id="9314" explains="9312,9313">
疏正義曰：此一經明士之喪，小斂訖，徹帷夷尸之節。○「徹帷」者，初死恐人惡之，故有帷也。至小斂衣尸畢，有飾，故除帷也。此士禮耳，諸侯及大夫賓出乃徹帷，事見於下文。○「男女奉尸夷於堂」者，夷，陳也。小斂竟，相者舉尸將出戶，往陳於堂，而孝子男女親屬並而扶捧之至堂，以極孝敬之心也。○「降拜」者，降，下也，既陳於堂，則適子下堂拜賓也。
		</region>
	</paragraph>
	<paragraph index="29">
		<region typus="original" subtype="" id="9315" explains="">
君拜寄公、國賓、大夫、士拜卿大夫於位，於士旁三拜。大夫亦拜寄公夫人於堂上，大夫內子、士妻特拜命婦，氾拜眾賓於堂上。
		</region>
		<region typus="comment" subtype="注" id="9316" explains="9315">
○注：眾賓，謂士妻也。尊者皆特拜，拜士與其妻皆旅之。○音義：氾，芳斂反。
		</region>
		<region typus="original" subtype="" id="9317" explains="">
主人即位，襲帶絰、踊。
		</region>
		<region typus="comment" subtype="注" id="9318" explains="9317">
○注：即位，阼階之下位也。有襲絰乃踊，尊卑相變也。
		</region>
		<region typus="original" subtype="" id="9319" explains="">
母之喪，即位而免。
		</region>
		<region typus="comment" subtype="注" id="9320" explains="9319">
○注：記異者，禮：斬衰括髪，齊衰免，以至成服而冠。為母重，初亦括髪，既小斂則免。○音義：免音問，後放此。
		</region>
		<region typus="original" subtype="" id="9321" explains="">
乃奠。
		</region>
		<region typus="comment" subtype="注" id="9322" explains="9321">
○注：小斂，奠也。
		</region>
		<region typus="original" subtype="" id="9323" explains="">
弔者襲裘，加武帶絰，與主人拾踊。
		</region>
		<region typus="comment" subtype="注" id="9324" explains="9323">
○注：始死，弔者朝服裼裘如吉時也。小斂則改襲而加武與帶絰矣。武，吉冠之卷也。加武者，明不改冠，亦不免也。《檀弓》曰：「主人既小斂，子游趨而出，襲裘帶絰而入。」○音義：拾，其劫反。裼，思歷反。卷，起權反。
		</region>
	</paragraph>
	<paragraph index="30">
		<region typus="comment" subtype="疏" id="9325" explains="9315,9316,9317,9318,9319,9320,9321,9322,9323,9324">
疏正義曰：此一節明君、大夫、士小斂訖拜賓也。○「君拜寄公，國賓」者，君，謂嗣君也。小斂畢，尸出堂，嗣君下堂，拜賓也。寄公尊，故先言之也。拜寄公及國賓，並就於其位卿而拜之，故鄭注《士喪禮》云「拜賓，鄉賓位拜之」是也。○「大夫，士」者，嗣君又次拜大夫、士也。大夫、士既是先君之臣，皆同有斬衰之服，而小斂訖，出庭列位，故嗣君出拜之也。○「拜卿大夫於位」者，此更申明拜卿大夫、士之異，卿大夫則就其位鄉而拜之也。○「於士旁三拜」者，旁，猶面也。若拜於士，士賤，不可人人拜之，故每一面並唯三拜也。必三拜者，士有三等，故三拜之。故《士喪禮》云「大夫特拜，士旅之」。《隱義》云：「士有三等，一等一拜，故三下膝也。」一云：旁，猶不正也，或云眾士都共三拜也。○「夫人亦拜寄公夫人於堂上」者，婦人無下堂位，並在堂上，故夫人拜寄公妻於堂上也。○「大夫內子、士妻」者，夫人亦拜大夫、士之妻也。卿妻曰內子，大夫妻曰命婦。此不云「命婦」者，欲見卿妻與命婦同也。○「特拜命婦」者，此更申明拜命婦與士妻之異也。特，猶獨也，謂人人拜之，尊故也。特拜命婦，則內子亦然也。○「氾拜眾賓」者，謂不待也。眾賓、士妻賤，故氾拜之，亦旁三拜也。○「於堂上」者，拜命婦及士妻，亦並於堂上也。此經唯舉君喪拜賓，不云大夫士喪拜賓者，文不具也。其大夫士之喪拜賓亦然也。故《士喪禮》云「主人拜賓，大夫特拜，士旅之」是也。按上注小斂之後，寄公門西東面，國賓門西北面，大夫當在門東北面，士當在門西國賓之南，東面，嗣君於阼階之下，少南鄉其位而拜之。案上注云寄公夫人、命婦小斂之後，尸西東面，其嗣君夫人本位在西房，當在西房之外，南面拜女賓也。若士妻於阼階上西面拜賓也，以無西房故也。以上皆是皇氏所說。熊氏以為，大夫、士拜卿大夫、士者，是卿大夫、士家自遭喪，小斂後拜卿大夫於位，士旁三拜。大夫內子、士妻，亦謂大夫、士妻家自遭喪，小斂後拜命婦及拜士妻之禮。大夫、士各自遭喪，並言之者，以其大夫、士家喪，小斂後拜賓同故也。此即君、大夫、士之喪，小斂後拜賓，且與上文未小斂時文類，其義踰於皇氏矣。○「主人即位」。○正義曰：主人拜賓之後，稍近北，即阼階下位。○「襲帶絰，踊」者，拜賓時袒，今拜訖，襲衣加要帶首絰於序東，復位，乃踊也。○注「即位」至「變也」。○正義曰：前經注云未小斂，主人即位西階下東面位，恐此亦然，故明之。云「阼階之下」，必知然者，以《士喪禮》小斂後「眾主人東即位」，又云主人「即位踊，襲絰於序東，復位」，故知此即位在阼階下也。云「有襲絰乃踊，尊卑相變也」者，案《士喪禮》先踊乃襲絰，此先襲絰乃踊，士為卑，此據諸侯為尊，故云「尊卑相變」也。○「母之喪，即位而免」。○正義曰：為父喪，拜賓竟而即阼階下位，又序東帶絰，猶括髪。若為母喪，至拜賓竟，即位時不復括髪，以免代之。免以襲絰，至大斂乃成服也。所以異於父也。○「乃奠」者，奠，謂小斂奠也。拜賓、襲絰、踊竟後始設小斂之奠也。○「弔者」至「拾踊。○「弔者」，謂小斂之後來弔者，揜襲裘之上裼衣。若未小斂之前來弔者，裘上有裼衣，裼衣上有朝服，開朝服，露裼衣。今小斂之後，弔者以上朝服揜襲，裘上裼衣加武者，賀氏云：「武，謂吉冠之卷。主人既素冠素弁，故弔者加素弁於武。」○「帶絰」者，帶謂要帶，絰謂首絰。緦之絰帶，以朋友之恩，故加帶與絰也。若無朋友之恩，則無帶，唯絰而已。○「與主人拾踊」者，拾，更也。謂主人先踊，婦人踊，弔者踊，三者三，是與主人更踊。○注「始死」至「而入」。○正義曰：知「始死，弔者朝服裼裘」者，《檀弓》云「子游裼裘而弔」是也。知朝服者，《論語》云「羔裘玄冠不以弔」是也。小斂之後不用弔，則小斂之前可以弔。云「小斂則改襲而加武與帶絰」者，約子游之弔也。云「加武者，明不改冠，亦不免也」者，凶冠則武與冠連，不別有武免，亦無武。今云「加武」，明不改作凶冠，亦不作免弔，所以有免。以四代袒免親及朋友皆在他邦，嫌有免理，故云「亦不免」。引《檀弓》曰以下者，證小斂之前裼裘，小斂之後襲裘。賀氏以為加素弁於吉冠之武，解經文似便，與鄭注不改冠其義相妨。熊氏云：「加武帶絰，謂有朋友之恩，以經加於武，連言帶耳。」熊氏又云：「小斂之時，君於臣，大夫之士，士於朋友之恩，若兩大夫不假朋友之恩，皆朝服、襲裘加絰於玄冠之上。若大夫、士無朋友之恩，皆玄冠、朝服，襲裘而已。」若士大斂之時有朋友之恩者，及兩大夫相為，並君於大夫皆皮弁服，襲裘加弁絰。故《雜記》云「大夫與殯亦弁絰」，殯則大斂也。君於士大夫，士自相於無朋友恩者，視大斂則亦皮弁服、襲裘，無弁、絰也。故《士喪禮》云君於士視大斂，注云「皮弁服，襲裘，無絰也」。故《服問》云「公為卿大夫鍚衰」，若「當事，則弁、絰」。不云士，則士雖當事，不弁絰。君於士尚皮弁，明君於卿大夫亦皮弁。當事弁絰，與士異也。比所云皆謂未成服之前弔服也。若成服之後，其錫衰、緦衰之等已具上《檀弓》疏。然熊氏以武上加絰與帶，帶文相妨，其義未善。兩家之說，未知孰是，故備存焉。
		</region>
	</paragraph>
	<paragraph index="31">
		<region typus="original" subtype="" id="9326" explains="">
君喪，虞人出木、角，狄人出壺，雍人出鼎，司馬縣之。乃官代哭。
		</region>
		<region typus="comment" subtype="注" id="9327" explains="9326">
○注：代，更也。未殯，哭不絕聲，為其罷倦，既小斂可以為漏刻，分時而更哭也。木，給爨灶。角，以為&lt;奭斗&gt;水鬥。壺，漏水之器也。冬漏以火爨鼎，沸而後沃之。此挈壺氏所掌也，屬司馬，司馬蒞縣其器。○音義：壺音胡。縣音玄，及下注同。更，古行反，下同。罷音皮。倦，其卷反。漏音陋。爨，七亂反，下七官反。下「爨鼎」同。&lt;奭斗&gt;音俱，水斗也，《隱義》云「容四升也」。挈，苦結反，又音結。
		</region>
		<region typus="original" subtype="" id="9328" explains="">
大夫，官代哭，不縣壺。
		</region>
		<region typus="comment" subtype="注" id="9329" explains="9328">
○注：下君也。○音義：下，戶嫁反。「下成君」、「不相下」、「下大夫」同。
		</region>
		<region typus="original" subtype="" id="9330" explains="">
士，代哭不以官。
		</region>
		<region typus="comment" subtype="注" id="9331" explains="9330">
○注：自以親疏哭也。
		</region>
		<region typus="original" subtype="" id="9332" explains="">
君堂上二燭，下二燭。大夫堂上一燭，下二燭。士堂上一燭，下一燭。
		</region>
		<region typus="comment" subtype="注" id="9333" explains="9332">
○注：燭，所以照饌也，滅燎而設燭。○音義：饌，仕眷反。燎，力召反，又力弔反。
		</region>
	</paragraph>
	<paragraph index="32">
		<region typus="comment" subtype="疏" id="9334" explains="9326,9327,9328,9329,9330,9331,9332,9333">
疏「君喪」至「一燭」。○正義曰：此一節論君及大夫、士小斂後代哭之異。○「君喪，虞人出木角」者，虞人，主山澤之官，故出木與角。○「狄人出壺」者，狄人，樂吏，主挈壺漏水之器，故出壺。○「雍人出鼎」者，雍人主亨飪，故出鼎也。所以用鼎及木者，冬月恐水凍，則鼎漏遲，遲更無准，則故取鼎暖水，用虞人木爨鼎煮之，故取鼎及木也。○「司馬縣之」者，司馬，夏官卿也。其屬有挈壺氏，掌知漏事，故司馬自臨視縣漏器之時節，故《挈壺氏》云「凡喪，縣壺以代哭者」。○「乃官代哭」者，縣漏分時，使均其官屬，更次相代而哭，使聲不絕也。○注「燭所」至「設燭」。○正義曰：有喪則於中庭終夜設燎，至曉滅燎，而日光未明，故須燭以照祭饌也。
		</region>
	</paragraph>
	<paragraph index="33">
		<region typus="original" subtype="" id="9335" explains="">
賓出，徹帷。
		</region>
		<region typus="comment" subtype="注" id="9336" explains="9335">
○注：君與大夫之禮也。士卒斂，即徹帷，徹或為廢。
		</region>
	</paragraph>
	<paragraph index="34">
		<region typus="comment" subtype="疏" id="9337" explains="9335,9336">
疏正義曰：士小斂竟而徹帷。此至小斂竟，下階拜賓，賓出，後乃除帷，是人君及大夫禮舒也。注云：「士卒斂，即徹帷」者，《士喪禮》文。
		</region>
	</paragraph>
	<paragraph index="35">
		<region typus="original" subtype="" id="9338" explains="">
哭尸於堂上，主人在東方，由外來者在西方，諸婦南鄉。
		</region>
		<region typus="comment" subtype="注" id="9339" explains="9338">
○注：由外來，謂奔喪者也。無奔喪者，婦人猶東面。○音義：鄉，許亮反。
		</region>
	</paragraph>
	<paragraph index="36">
		<region typus="comment" subtype="疏" id="9340" explains="9338,9339">
疏正義曰：此一節通明小斂後尸出在堂時法也。○「主人在東方」者，主人之位，猶在尸東。婦人之位，亦猶在尸西，如室中也。○「由外來者在西方」者，由，從也，從外來，謂新奔喪者，若於時有新奔喪從外來者，則居尸西方也。所以爾者，阼階有事，故升自西階，乃就西方。又一通云：欲見異於在家者，故在西方也。若未小斂而奔者，則在東方也。故《奔喪》注云「其未小斂而至，與在家同」是也。○「諸婦南鄉」者，諸婦，主婦以下在家者，若無奔喪者，則婦人位本在西方，東鄉。今既有外新奔者，故移辟之，而近北以鄉南也。
		</region>
	</paragraph>
	<paragraph index="37">
		<region typus="original" subtype="" id="9341" explains="">
婦人迎客、送客不下堂，下堂不哭。男子出寢門外見人，不哭。
		</region>
		<region typus="comment" subtype="注" id="9342" explains="9341">
○注：婦人所有事，自堂及房，男子所有事，自堂及門。非其事處而哭，猶野哭也。出門見人，謂迎賓客者也。○音義：處，昌慮反。
		</region>
		<region typus="original" subtype="" id="9343" explains="">
其無女主，則男主拜女賓於寢門內；其無男主，則女主拜男賓於阼階下。子幼，則以衰抱之，人為之拜。為後者不在，則有爵者辭，無爵者，人為之拜。在竟內則俟之，在竟外則殯葬可也。喪有無後，無無主。
		</region>
		<region typus="comment" subtype="注" id="9344" explains="9343">
○注：拜者，皆拜賓於位也。為後者有爵，攝主為之辭於賓耳，不敢當尊者禮也。○音義：衰，七雷反。人為，于偽反，下「人為」、注「為下」、「為君」皆同。竟音境，下同。
		</region>
	</paragraph>
	<paragraph index="38">
		<region typus="comment" subtype="疏" id="9345" explains="9341,9342,9343,9344">
疏「婦人迎客、送客不下堂，下堂不哭」至「喪有無後，無無主」。○正義曰：此一節明小斂之後，男主女主迎送弔賓及拜賓之位，又廣明喪主不在之義。婦人質，故迎客送客不下堂。○「下堂不哭」者，敵者不下堂，若有君夫人弔，則主婦下堂至庭，稽顙而不哭也。○「男子出寢門見人，不哭」者，男子遭喪，敵者來弔，不出門。若有君命，則出門迎，亦不哭也。故《士喪禮》「君使人弔，徹帷。主人迎於寢門外，見賓不哭」是也。○「其無女主，則男主拜女賓於寢門內」者，此以下明喪無主而使人攝者禮也。若有主，則使男主拜男賓，女主拜女賓。若無女主者，則男主拜女賓於寢門內也。○「其無男主，則女主拜男賓於阼階下」者，若無男主者，亦使女主拜男賓於阼階下位也。鄉云女有下堂，明謂此也。男拜女賓於門內少遠階下，而猶不出門也。○「子幼，則以衰抱之，人為之拜」者，若有子，雖幼小，則以衰抱之為主，而人代之拜賓也。○「為後者不在」者，謂主出行不在，而家有喪。○「則有爵者辭」者，謂不在家之主有官爵，其攝主無官爵，則辭謝於賓云：己無爵，不敢拜賓。○「無爵者，人為之拜」者，謂不在之主無官爵，其攝主之人而為主拜賓也。○「在竟內則俟之」者，若主行近在國竟之內，則俟其還乃殯葬也。○「在竟外則殯葬可也」者，若主行在國外，計不可待則殯，殯後又不可待則葬可也。○「喪有無後，無無主」者，釋所以必使人攝及其衰抱幼之義。無後，已自絕嗣，無闕於人，故可無後也。若無主則相對賓有闕，故四鄰、裡尹主之，是無得無主也。
		</region>
	</paragraph>
	<paragraph index="39">
		<region typus="original" subtype="" id="9346" explains="">
君之喪三日，子、夫人杖。五日既殯，授大夫、世婦杖。子、大夫寢門之外杖，寢門之內輯之。夫人、世婦在其次則杖，即位則使人執之。子有王命則去杖，國君之命則輯杖，聽卜、有事於尸則去杖。大夫於君所則輯杖，於大夫所則杖。
		</region>
		<region typus="comment" subtype="注" id="9347" explains="9346">
○注：三日者，死之後三日也。為君杖不同日，人君禮大，可以見親疏也。輯，斂也。斂者，謂舉之不以柱地也。夫人、世婦次於房中，即位堂上。堂上近尸殯，使人執杖，不敢自持也。子於國君之命輯杖，下成君，不敢敵之也。卜，卜葬，卜日也。凡喪祭，虞而有尸。大夫於君所輯杖，謂與之俱即寢門外位也。獨焉則杖。君，謂子也。於大夫所杖，俱為君，杖不相下也。○音義：輯，側立反，下同，斂也。去，起呂反，後「去杖」皆同。見，賢遍反。斂，力檢反，下同。柱，知主反。近，附近之近。
		</region>
	</paragraph>
	<paragraph index="40">
		<region typus="comment" subtype="疏" id="9348" explains="9346,9347">
疏「君之」至「則杖」。○正義曰：此一節廣明君及大夫、士三日之後杖之節制，各依文解之。○「子、大夫寢門之外杖」者，子，謂兼適、庶及世子也。寢門，殯官門也。子、大夫廬在寢門外，得持杖柱地行以至寢門也。○「寢門之內輯之」者，斂之不柱地，殯柩在門內，神明所在，故入門斂之，不敢柱地也。若庶子至寢門則去杖，不得持入也。此大夫與子同者，謂大夫特來，不與子相隨也。若與子相隨，子杖則大夫輯，子輯則大夫去杖，故下文云「大夫於君所則輯杖」是也。「」夫人世婦在其次則杖者，次，謂婦人居喪之地，在房內則得持杖柱地也。○「即位則使人執之」者，婦人之位在堂，堂上有殯。若出房即位，則不復自執，但使人代執之自隨，不柱地也。○「子有王命則去杖」者，子亦謂世子也。世子若有天子之命則對之，則不敢杖，故之以尊王命也。○「國君之命則輯杖」者，國君若鄰國之君，使人來弔，雖為敵國，而世子自卑，未敢比成君，故自斂杖以敬彼君命也。○「聽卜、有事於尸則去杖」者，聽卜，謂卜葬、卜日也。有事於尸，謂虞及卒哭、祔祭事尸時也。敬卜及尸，故去杖也。○「大夫於君所則輯杖」者，君，謂世子也。若大夫與世子俱來在門外，位大夫則輯杖，敬嗣君也。○「於大夫所則杖」者，大夫若不與世子俱來，而與諸大夫俱在門外位。既同是為君杖，無相敬下，故並得執杖柱地也。○注「三日」至「下也」。○正義曰：知死後三日者，下文云「士之喪二日而殯，三日之朝，主人杖」，則知君、大夫三日者，與士同，故知死後三日也。云「為君杖不同日，人君禮大，可以見親疏也」者，以下云大夫之喪既殯，「主人、主婦、室老皆杖」。今君喪，親疏杖不同日，是人君禮大，可以見親疏也。熊氏云：「經云子杖，通女子在室者，若嫁為他國夫人則不杖，嫁為卿夫夫之妻，與大夫同五日杖也。」《喪服四制》「七日授士杖」，君之女及內宗外宗之屬，嫁為士妻，及君之女御，皆十日杖。云「夫人、出婦次於房中」者，謂西房也，故上文云「婦人髽、帶麻於房中」是也。云「即位堂上」者，前文云「夫人亦拜寄公夫人於堂上」，是即位堂上也。云「卜，卜葬，卜日也」者，以經文卜在有事於尸之前，虞而立尸，虞祭之前，卜者唯卜葬日耳。故知卜，謂卜葬日也。云「凡喪祭，虞而有尸」者，《檀弓》云「虞而立尸」，又《上虞禮》有尸，是虞有尸也。云「大夫於君所輯杖，謂與之俱即寢門外位也」者，以經云「子、大夫寢門之外杖」，故知是寢門外位。若寢門內位，則君亦輯之，大夫當去杖也。云「君，謂子也」者，以經前云子，後云君，嫌是別人，故云「君，謂子也」者。○「於大夫所杖，俱為君杖，不相下也」者，謂大夫於大夫所，是兩大夫相對，故云「俱為君」，不相降下也。
		</region>
	</paragraph>
	<paragraph index="41">
		<region typus="original" subtype="" id="9349" explains="">
大夫之喪，三日之朝既殯，主人、主婦、室老皆杖。大夫有君命則去杖，大夫之命則輯杖。內子為夫人之命去杖，為世婦之命授人杖。
		</region>
		<region typus="comment" subtype="注" id="9350" explains="9349">
○注：大夫有君命去杖，此指大夫之子也。而云大夫者，通實大夫有父母之喪也。授人杖，與使人執之同也。○音義：為夫，于偽反，下及注「妾為君」、「為人得」並同。
		</region>
	</paragraph>
	<paragraph index="42">
		<region typus="comment" subtype="疏" id="9351" explains="9349,9350">
疏「大夫」至「人杖」。○正義曰：此一節明大夫杖節。○「三日之朝既殯」者，謂死後三日，既殯之後乃杖也。○「主人、主婦、室老皆杖」者，應杖者，三日悉杖也。○「大夫有君命則去杖」者，大夫，即大夫嗣子也。嗣子而云大夫者，鄭云「通實大夫有父母之喪也」，對君命亦然也，大夫及嗣子有君命則去杖以敬之也。○「大夫之命則輯人」者，若嗣子對彼大夫之使，則斂杖，以自卑下之也。若兩大夫自相，對則不去杖，敵，無所下也。○「內子為夫人之命去杖」者，內子，卿妻。若卿大夫妻，有夫及長子喪，君夫人有命弔己者，皆為夫人之命去杖也。○「為世婦之命授人杖」者，若有君之世婦命弔，內子敬之，則使人執杖以自隨也。世婦卑於夫人，隨而不去也。經云「大夫之喪」，不舉命婦，而舉內子、卿妻者，舉內子則命婦可知也，文相互也。欲見卿喪與大夫同。○注「通實」至「喪也」。○正義曰：經云「大夫之喪」，則其子非大夫也。今云大夫有君命，是謂子為大夫。經雖以子為主，兼通身實為大夫有父母喪也。
		</region>
	</paragraph>
	<paragraph index="43">
		<region typus="original" subtype="" id="9352" explains="">
士之喪，二日而殯。三日之朝，主人杖，婦人皆杖。於君命、夫人之命，如大夫。於大夫、世婦之命，如大夫。
		</region>
		<region typus="comment" subtype="注" id="9353" explains="9352">
○注：士二日而殯者，下大夫也。士之禮，死與往日，生與來日，此二日於死者，亦得二日也。婦人皆，杖謂主婦，容妾為君、女子子在室者。
		</region>
		<region typus="original" subtype="" id="9354" explains="">
子皆杖，不以即位。
		</region>
		<region typus="comment" subtype="注" id="9355" explains="9354">
○注：子，謂凡庶子也。不以即位，與去杖同。
		</region>
		<region typus="original" subtype="" id="9356" explains="">
大夫、士哭殯則杖，哭柩則輯杖。
		</region>
		<region typus="comment" subtype="注" id="9357" explains="9356">
○注：哭殯，謂既塗也。哭柩，謂啟後也。大夫、士之子於父，父也，尊近，哭殯可以杖。天子、諸侯之子於父，父也，君也，尊遠，杖不入廟門。
		</region>
		<region typus="original" subtype="" id="9358" explains="">
棄杖者，斷而棄之於隱者。
		</region>
		<region typus="comment" subtype="注" id="9359" explains="9358">
○注：以喪至尊，為人得而褻之也。○音義：棄，本亦作古棄字。斷，下管反，注「斷瓜」同。
		</region>
	</paragraph>
	<paragraph index="44">
		<region typus="comment" subtype="疏" id="9360" explains="9352,9353,9354,9355,9356,9357,9358,9359">
疏「士之」至「隱者」。○正義曰：此一節明士之杖節。○「二日而殯」者，除死日為二日也。○「三日之朝」者，謂殯之明日是也。○「於君命、夫人之命，如大夫」者，謂士之子於君命，其妻於夫人之命，如大夫之禮，君命、夫人之命皆去杖。○「於大夫、世婦之命，如大夫」者，謂士之子於大夫之命，其妻於世婦之命，如大夫，於大夫之禮，大夫之命則輯杖，世婦之命則授人杖也。「於大夫、世婦之命，如大夫」，定本「如大夫」作「如夫人」，二字異義，亦通。○注「士二日」至「室者」。○正義曰：案前文大夫三日殯，此士二日殯，是降下大夫也。云「士之禮，死與往日，生與來日」者，殯是為死者，故首薺日為三日。杖是為生者，故數來日為三日。云「主婦，容妾為君、女子子在室」者，前經「大夫之喪」云「主人、主婦」，此士之喪直云「婦人皆杖」，婦人是眾群婦，故知容妾為君及妻子子在室者也，以其皆杖故也。○「子皆杖，不以即位」。○正義曰：皇氏云：「子謂大夫、士之庶子也。不以杖即位，辟適子也。所以知此是大夫、士庶子者，見下有大夫、士適子哭殯哭柩，推此大夫、士適子，故知此是大夫、士之庶子也。」然案鄭注此云「子，謂凡庶子也」，凡於貴賤則庶子是也。容人君適子入門輯杖，猶得即位，庶子宜在門外之位去之，故無即門內之位理也。大夫、士之適子則得哭殯哭柩，如下所說，其庶子則宜與人君之庶子同，並不得以杖即位也。熊氏云：「此文承注君、大夫、士之喪下，則此謂君、大夫、士之庶子，故注云：子謂凡庶子。」義亦通也。○注「不以」至「杖同」。○正義曰：不以杖即位，鄭恐人疑庶子雖不得以杖即位，猶得輯之人門，故明之也。言與去杖同，凡去杖者不復輯也。○「夫夫、士哭殯則杖，哭柩則輯杖」。○正義曰：大夫、士，謂大夫、士之適子。「哭殯則杖」者，既攢塗之後，於父，父也，其尊逼近，故哭殯可以杖也。「哭柩則輯杖」者，謂將葬，既啟之後，對柩為尊，則斂去其杖。○注「哭殯」至「廟門」。○正義曰：「哭柩，謂啟後也」者，啟謂將葬啟殯而出柩也，知非未殯之前而哭柩者，大夫、士之喪未殯之前則未杖也。云「天子諸侯之子於父，父也，君也，尊遠，杖不入廟門」者，天子、諸侯，其尊廣遠，廟門之內則去杖。廟門，謂殯宮之門，柩之所在，故云廟也。○「棄杖者，斷而棄之於隱」者，杖是喪至尊之服，雖大祥棄之，猶恐人褻慢，斷之不堪他用，棄於幽隱之處，使不穢污。
		</region>
	</paragraph>
	<paragraph index="45">
		<region typus="original" subtype="" id="9361" explains="">
君設大盤，造冰焉。大夫設夷盤，造冰焉。士併瓦盤，無冰。設床，襢第。有枕，含一床，襲一床，遷尸於堂又一床，皆有枕席。君、大夫、士一也。
		</region>
		<region typus="comment" subtype="注" id="9362" explains="9361">
○注：此事皆沐浴之後，宜承「濡濯棄於坎」下，札爛脫在此耳。造猶內也。襢第，祖簀也，謂無席，如浴時床也。禮：自仲春之後，尸既襲，既小斂，先內冰盤中，乃設床於其上，不施席而遷尸焉。秋涼而止。士不用冰，以瓦為盤，並以盛冰耳。漢禮：大盤廣八尺，長丈二，深三尺，赤中。夷盤小焉。《周禮》天子夷盤，《士喪禮》君賜冰亦用夷盤。然則其制宜同之。○音義：盤，本又作槃，步於反。造，七報反，下及注皆同。並，步頂反，注同。襢，之善反，單也，注同。第，側裡反。含，胡暗反。濡，奴亂反，下文同。濯，直孝反，下文同。坎，口感反。札，側八反。爛，力旦反。簀音責。盛音成。廣，古曠反。長，直亮反。深，尸鴆反。
		</region>
	</paragraph>
	<paragraph index="46">
		<region typus="comment" subtype="疏" id="9363" explains="9361,9362">
疏「君設」至「一也」。○正義曰：此一節明初死沐浴之節。○「造冰焉」者，謂造內其冰於盤中也。○「大夫設夷盤」者，小於大盤，亦內冰焉。○「上並瓦盤，無冰」者，瓦盤既小，故並盤。士卑，故無冰。○「設床，襢第」者，置冰於下，設床於上，去席襢，袒第簀。○「有枕，含一床，襲一床，遷尸於堂又一床」者，言此三節各自有床也。○「皆有枕席」者，唯含一時暫徹枕，使面平，故《士喪禮》云「商祝徹枕設巾」是也。含竟而並有枕也，而含、襲、及堂皆有席，故鄭注《士喪禮》「商祝襲衣於床，床次含床之東，衽如初」。又注《士喪禮》「設床第於兩楹之間，衽如初，有枕」。云「衽，寢臥之席也」，亦下莞上簟是也。○「君、大夫、士一也」者，自設床襢策至此以下，貴賤同然也。○注「造猶」至「同之」。○正義曰：造是造詣。凡造詣者，必入於內，故云造猶內也。云「襢策，袒簀也，謂無席，如浴時床也」者，浴時無席，為漏水也；設冰無席，為通寒氣也。云「禮：自仲春之後，尸既襲，既小斂，先內冰盤中」者，若人君仲春則用冰，若命夫命婦則火出之後而用冰，故昭四年《左傳》云「獻羔而啟之，公始用之」，謂仲春也。又云「火出而畢賦」。《周禮．凌人》：「夏頒冰。」是卿大夫以下，三月以後而得用冰也。云「既襲，既小斂」者，謂大夫、士也。既襲，謂大夫也。既小斂，謂士也。皆是死之明日。若天子、諸侯亦三日而設冰也，在襲、斂之前也。云「夷盤小焉」者，謂小於大盤。云「《周禮》天子夷盤」者，案《周禮．凌人》云「大喪，共夷盤冰」是也。但天子之夷盤，即此之大盤也。依尸而言，則曰夷盤。此云夷盤者，據大夫所用，對君大盤為小。云「《士喪禮》君賜冰亦用夷盤」者，案《士喪禮》云「士有冰，用夷盤」。何不言君賜，知君賜者，諸侯之士既卑，若無君賜，何得用冰？云「其制宜同之」者，以天子夷盤，此大夫云夷盤，《士喪禮》又云夷盤，三者俱有夷名，是其制宜同，但大小稍異也。
		</region>
	</paragraph>
	<paragraph index="47">
		<region typus="original" subtype="" id="9364" explains="">
始死，遷尸於床，幠用斂衾，去死衣。小臣楔齒用角柶，綴足用燕几，君、大夫、士一也。
		</region>
		<region typus="comment" subtype="注" id="9365" explains="9364">
○注：床，謂所設床第當牖者也。《士喪禮》曰：「士死於適室。」幠用斂衾，去死衣，病時所加新衣及復衣也，去之以俟沐浴。○音義：幠，荒胡反。去死，起呂反，注同。楔，桑結反。柶音四。綴，丁劣反，又丁衛反，下注同。適室，丁歷又。
		</region>
	</paragraph>
	<paragraph index="48">
		<region typus="comment" subtype="疏" id="9366" explains="9364,9365">
疏正義曰：此一節又明初死沐浴之節，此經論初死之時，下經論死後而沐浴，前經論浴後設冰，經文顛倒，故鄭注前經云「此事皆沐浴之後，宜承濡濯棄於坎下」，今依鄭次隨文解之。○「遷尸於床」者，尸初在地，冀生氣復。而既不生，故更遷尸於床，而離初死處以近，南當牖也。即前所謂「既正尸」也。○「幠用斂衾」者，幠，覆也。斂衾者，將擬大斂之時衾被也。既遷尸在床，而用斂衾覆之也。○「去死衣」者，既覆之，故除去死時衣所加新衣及復衣，為尸將浴故也。○「小臣楔齒用角柶」者，楔，柱也。柶以角為之，長六寸，兩頭曲屈。為將含，恐口閉急，故使小臣以楔柱張尸齒，令開也。○「綴足用燕幾」者，為尸應著屨，恐足辟戾，亦使小臣用燕幾綴拘之，令直也。案《既夕禮》云「綴足用燕幾，校在南，御者坐持之」。鄭注云「尸南首，凡脛在南，以拘足」。如鄭此言，則側幾於足，令幾腳南出，以拘尸足兩邊，不令足戾。崔氏云：「燕幾，今之燕幾，其形曲仰而拘足。」與鄭違，其義非也。○「君、大夫、士一也」者，自始死至此，貴賤同。○注「床謂」至「者也」。○正義曰：笫，床簀也。初廢床者，床在北壁當戶。至復魄後遷之在床，而當牖南首，所以死後必遷當牖南首者，以平生寢臥之處。故《士昏禮》同牢在奧。又云：「御衽於奧，勝衽良席在東，北上。」又《曲禮》云：「為人子者，居不主奧。」是尊者常居之處。若晝日常居，則當戶。故《玉藻》云「君子之居恒當戶。若病時亦當戶，在北牖下，取鄉明之義」。故鄭前注「病者恒居北牖下」，明不病不恒居北牖下也。
		</region>
	</paragraph>
	<paragraph index="49">
		<region typus="original" subtype="" id="9367" explains="">
管人汲，不說繘，屈之。盡階，不升堂，授御者。御者入浴，小臣四人抗衾，御者二人浴。浴水用盆，沃水用枓，浴用絺巾，挋用浴衣，如它日。小臣爪足，浴餘水棄於坎。其母之喪，則內御者抗衾而浴。
		</region>
		<region typus="comment" subtype="注" id="9368" explains="9367">
○注：抗衾者，蔽上，重形也。挋，拭也。爪足，斷足瓜也。○音義：管人，如字，掌管籥之人；又古亂反，掌館舍之人也，下同。汲音急。說，吐活反。繘，均必反。汲，水綆也。抗，苦浪反，舉也。盆，蒲奔反。沃，烏谷反。枓音主，又音鬥。絺，敕其反，一本作綌，去逆反。挋音震。它音他，下同。拭音式。
		</region>
	</paragraph>
	<paragraph index="50">
		<region typus="comment" subtype="疏" id="9369" explains="9367,9368">
疏「管人」至「而浴」。○正義曰：此一經明浴時也。○「管人」，主館舍者，故鄭注《士喪禮》：「管人，有司主館舍者。」「汲」，謂汲水。○「不說繘，屈之」者，繘，汲水瓶索也。遽促於事，故不說去井索，但縈屈執之於手中。○「盡階，不升堂」者，以水從西階而升，盡，不上堂。知西階者，以《士喪禮》云「為垼於西牆下」，故知從西階而升也。○「浴水用盆」者，用盆盛於浴水也。○「沃水用枓」者，用枓酌盆水沃尸。熊氏云：「用盤於床下承浴水。」○「浴用絺巾」者，絺是細葛，除垢為易，故用之也。《士喪禮》云：「浴巾二，皆用綌。」熊氏云：「此蓋人君與大夫禮。」或可大夫上絺下綌，故《玉藻》云「浴用二巾，上絺下綌」是也。○「挋用浴衣」者，挋拭也，用生時浴衣拭尸肉，令燥也。賀氏云：「以布作之。」生時有此也。《士喪禮》云「浴衣於篋」，注云「浴衣，已浴所衣之衣，以布為之，其制如今通裁」是也。○「如它日」者，它日，謂平生尋常之日也。○「小臣爪足」者，尸浴竟而小臣翦尸足之爪也。○「浴餘水棄於坎」者，浴盆餘汁棄之於坎中。坎者，是甸人所掘於階間取士為灶之坎。甸人，主郊野之官。○「其母之喪，則內御者抗衾而浴」者，內外宜別，故用內御舉衾也。內御，婦人，亦管人汲，事事如前，唯浴用人不同耳。
		</region>
	</paragraph>
	<paragraph index="51">
		<region typus="original" subtype="" id="9370" explains="">
管人汲，授御者。御者差沐於堂上。君沐粱，大夫沐稷，士沐粱。甸人為垼於西牆下，陶人出重鬲。管人受沐，乃煮之。甸人取所徹廟之西北厞薪，用爨之。管人授御者沐，乃沐。沐用瓦盤，挋用巾，如他日。小臣爪手翦須，濡濯棄於坎。
		</region>
		<region typus="comment" subtype="注" id="9371" explains="9370">
○注：差，淅也，淅飯米，取其潘以為沐也。浴沃用枓，沐於盤中，文相變也。《士喪禮》沐稻，此云「士沐梁」，蓋天子之士也。以差率而上之，天子沐黍與？○音義：差，七何反，注「差淅」同。沐音木。甸，田遍反。垼音役。鄭注《儀禮》云：「塊，灶也。」陶音桃。重，直龍反。鬲音歷。煮，諸許反。厞，扶味反，隱也，舊作扉，音非，門扉也。爨，七逭反。淅，先歷反。潘，方袁反，米汁也。差，初隹反。率音律，又音類。上，時掌反。
		</region>
	</paragraph>
	<paragraph index="52">
		<region typus="comment" subtype="疏" id="9372" explains="9370,9371">
疏「管人」至「於坎」。○正義曰：此一節明沐也。○「管人汲，授御者。御者差沐於堂上」者，差，謂淅米取其潘汁也。○「君沐粱，大夫沐稷，士沐粱」者，皆謂用其米取其汁而沐也。○「甸人為垼於西牆下」者，謂將沐之時，甸人之官為垼於西牆下，士垼，塹灶，甸人具此為垼灶以煮沐汁。○「陶人出重鬲」者，陶人，作瓦器之官也。重鬲者，謂縣重之罌也，是瓦瓶受三升，以沐米為粥實於瓶，以疏布冪口，系以篾，縣之，覆以葦席。○「管人受沐，乃煮之」者，淅於堂上，管人亦升，盡等，不上堂，而就御者受淅汁，下往西牆於垼灶鬲中煮之也。○「甸人取所徹廟之西北厞薪，用爨之」者，爨，然也。甸人為灶竟，又取復魄人所徹正寢西北厞以然灶，煮沐汁也。謂正寢為廟，神之也。然舊云厞是屋簷也，謂抽取屋西北簷也。熊氏云「厞謂西北隅厞隱之處，徹取屋外當厞隱處薪」，義亦通也。何取此薪而用者？示主人已死，此堂無復用，故取之也。○「管人授御者沐」者，煮汁孰，而管人又取以升階，授堂上御者，使沐也。○「乃沐」者，御者授汁，入為尸沐也。○「沐用瓦盤」者，盤貯沐汁，就中沐也。○「挋用巾」者，用巾拭髪及面也。《士喪禮》云「沐巾一」，又云「挋用巾」，注云：「巾，晞也，清也。」○「如它日」者，事事亦如平生也。○「小臣爪手翦須」者，沐竟而翦手爪，又治須，像平生也。○「濡濯棄於坎」者，皇氏云：「濡，謂煩潤其髪，濯，謂不淨之汁也。」言所濡濯汁棄於坎中。鄭注《士喪禮》云：「巾櫛浴衣，亦並棄之其坎。」案《既夕禮》云：「掘坎南，順廣尺，輪二尺，深三尺，南其襄。」此沐汁棄於坎，則浴汁亦然。○注「差淅」至「黍與」。○正義曰：差是差摩，故云淅。《詩》云「澤之叟叟」，是釋，淅米也。云「取其潘以為沐也」者，《士喪禮》云「受潘煮於垼，用重鬲」。云「浴沃用枓，沐於盤中，文相變也」者，謂沐與浴俱有枓，俱有盤。浴云「用枓」，沐云「用盤」是文相變也。云「《士喪禮》沐稻，此云士沐粱，蓋天子之士也」者，若《士喪禮》云是諸侯之士而沐稻，今此云「士沐粱」，故疑天子之士也。云「以差率而上之，天子沐黍與」者，案《公食大夫禮》「黍稷為正饌，稻粱為加」，是稻粱卑於黍稷。就稻粱之內，粱貴而稻賤，是稻人所常種，梁是穀中之美，故下《曲禮》云「歲凶，大夫不食粱」。故諸侯之士用稻，天子之士用粱。黍稷相對，稷雖為重，其味短，故大夫用之。黍則味美而貴。故特牲、少牢「爾黍於席」，以其味美故也。《詩．頌》云：「其饟伊黍。」鄭註：「豐年之時，雖賤者猶食黍。」是黍貴也。故天子用之，無正文，故疑而云「與」也。
		</region>
	</paragraph>
	<paragraph index="53">
		<region typus="original" subtype="" id="9373" explains="">
君之喪，子、大夫、公子、眾士皆三日不食。子、大夫、公子、眾士食粥，納財，朝一溢米，莫一溢米，食之無算。士疏食水飲，食之無算。夫人、世婦、諸妻皆疏食水飲，食之無算。
		</region>
		<region typus="comment" subtype="注" id="9374" explains="9373">
○注：納財，謂食穀也。二十兩曰溢。於粟米之法，一溢為米一升二十四分升之一。諸妻，御妾也。同言無算，則是皆一溢。米，或粥或飯。○音義：粥，之育反，又音育，下同。溢音逸，劉昌宗又音實，下同。莫音暮。疏食音嗣，下及下注「疏食」皆同。
		</region>
	</paragraph>
	<paragraph index="54">
		<region typus="comment" subtype="疏" id="9375" explains="9373,9374">
疏「君之」至「無算」。○正義曰：此一節廣明五服之喪，自初死至除服君及大夫、士食斂之節，今各依文解之。今此經特明君喪，食之禮。○「納財」者，財，謂穀也，謂所食之米也，言每日納用之米，朝唯一溢米，莫唯一溢米也。「食之無算」者，言居喪困病，不能頓食，隨須則食，故云「無算」。○「士疏食水飲」者，疏，粗也。食，飯也。士賤病輕，故疏食粗米為飯，亦水為飲。○「夫人、世婦、諸妻皆疏食水飲」者，婦人質弱，恐食粥傷性，故言「疏食水飲」也。○注「納財，謂食穀也，二十兩曰溢」至「是皆一溢，米，或粥或飯」。○正義曰：財，謂穀也，故《大宰》云「以九賦斂財賄也」，注云「財謂泉穀」，是穀為財。但米由穀出，經已稱米，故鄭云食穀必言納財者，以一日之中，或粥或飯，雖作之無時，不過朝夕二溢之米，當須豫納其米，故云「納財」也。云「一溢為米一升二十四分升之一」者，案《律歷志》：「黃鐘之律，其實一籥。」《律歷志》合籥為合，則二十四銖合重一兩，十合為一升，升重十兩，二十兩則米二升。與此不同者，但古秤有二法，說《左傳》者云「百二十斤為石」，則一斗十二斤，為兩則一百九十二兩，則一升為十九兩有奇。今一兩為二十四銖，則二十兩為四百八十銖，計一十九兩有奇為一升，則總有四百六十銖八參，以成四百八十銖，唯有十九銖二參在，是為米一升二十四分升之一。此大略而言之。云「同言無算，則是皆一溢，米，或粥或飯」者，粥與疏食，俱言無算，是疏食與粥者皆一溢米。或粥，謂食粥者，或飯，謂疏食也。
		</region>
	</paragraph>
	<paragraph index="55">
		<region typus="original" subtype="" id="9376" explains="">
大夫之喪，主人、室老、子姓皆食粥，眾士疏食水飲，妻妾疏食水飲。
		</region>
		<region typus="comment" subtype="注" id="9377" explains="9376">
○注：室老，其貴臣也。眾士，所謂眾臣。
		</region>
		<region typus="original" subtype="" id="9378" explains="">
士亦如之。
		</region>
		<region typus="comment" subtype="注" id="9379" explains="9378">
○注：如其子食粥，妻妾疏食水飲。
		</region>
	</paragraph>
	<paragraph index="56">
		<region typus="comment" subtype="疏" id="9380" explains="9376,9377,9378,9379">
疏「大夫」至「如之」。○正義曰：此經明大夫禮也。○「室老、子姓皆食粥」者，室老，謂貴臣。子姓，謂孫也。不云眾子者，主人中兼之。○「眾士疏食」者，謂非室老也。案《喪服傳》云「卿大夫室老，士貴臣，其餘皆眾臣」，鄭注云：「士邑宰。」此不云者，邑宰雖貴，以其遠於君，與眾臣同。案《檀弓》主人、主婦歠粥，此夫人、世婦、妻皆疏食者，熊氏云「《檀弓》云主婦，謂女主，故食粥也。
		</region>
	</paragraph>
	<paragraph index="57">
		<region typus="original" subtype="" id="9381" explains="">
既葬，主人疏食水飲，不食菜果，婦人亦如之，君、大夫、士一也。練而食菜果，祥而食肉。
		</region>
		<region typus="comment" subtype="注" id="9382" explains="9381">
○注：果，爪桃之屬。
		</region>
	</paragraph>
	<paragraph index="58">
		<region typus="comment" subtype="疏" id="9383" explains="9381,9382">
疏「既葬」至「食肉」。○正義曰：此一節明既葬至練祥，君、大夫、士之食節也。○「主人疏食水飲」者，熊氏云「既葬，哀殺，可以疏食，不復用一溢米也」。
		</region>
	</paragraph>
	<paragraph index="59">
		<region typus="original" subtype="" id="9384" explains="">
食粥於盛，不盥，食於篹者盥。食菜以醯、醬。始食肉者，先食乾肉，始飲酒者，先飲醴酒。
		</region>
		<region typus="comment" subtype="注" id="9385" explains="9384">
○注：盛，謂今時杯杅也。篹，竹筥也。歠者不盥，手飲者盥。篹或作簨。○音義：盥，古緩反。篹，本又作匴，又作算，悉緩反，又蘇管反。醯，呼雞反。杅音於。筥，居呂反。歠，昌悅反。飯，扶晚反。簨，息尹反，徐音撰。
		</region>
	</paragraph>
	<paragraph index="60">
		<region typus="comment" subtype="疏" id="9386" explains="9384,9385">
疏「食粥」至「醴酒」。○正義曰：此一節明食之雜禮。「食粥於盛，不盥」者，以其歠粥不用手，故不盥。○「食於篹者盥」者，篹，謂竹筥，飯盛於篹，以手就篹取飯，故盥也。○「食菜以醯、醬」者，謂練而食菜果者，食之時以醯、醬也。○「始食肉者，先食乾肉，始飲酒者，先飲醴酒」，文承既祥之下，謂祥後也。然《間傳》曰「父母之喪」，「大祥有醯醬」，「禫而飲醴酒」，二文不同。文庾氏云：「蓋記者所聞之異。大祥既鼓琴，亦可食乾肉矣。食菜用醯醬，於情為安。且既祥食果，則食醯醬無嫌矣。」熊氏云：「此據病而不能食者，練而食醯醬，祥而飲酒也。
		</region>
	</paragraph>
	<paragraph index="61">
		<region typus="original" subtype="" id="9387" explains="">
期之喪，三不食。食疏食水飲，不食菜果。三月既葬，食肉飲酒。期，終喪不食肉，不飲酒。父在，為母為妻，九月之喪，食飲猶期之喪也。食肉飲酒，不與人樂之。
		</region>
		<region typus="comment" subtype="注" id="9388" explains="9387">
○注：食肉飲酒，亦謂既葬。○音義：期音基，下同。為母、為妻，並于偽反，下注「為其」同。與音預，下同。
		</region>
	</paragraph>
	<paragraph index="62">
		<region typus="comment" subtype="疏" id="9389" explains="9387,9388">
疏「期之」至「樂之」。○正義曰：此一節論期與大功喪食之節也。○「期之喪，三不食」者，謂大夫、士旁期之喪，三不食者，謂義服也。其正服則二日不食也。故《間傳》云「齊衰二日不食」。○「九月」至「喪也」者，謂事同期也。
		</region>
	</paragraph>
	<paragraph index="63">
		<region typus="original" subtype="" id="9390" explains="">
五月，三月之喪，壹不食，再不食，可也。比葬，食肉飲酒，不與人樂之。叔母、世母、故主、宗子，食肉飲酒。
		</region>
		<region typus="comment" subtype="注" id="9391" explains="9390">
○注：義服恩輕也。故主，謂舊君也，言故主者，關大夫及君也。○音義：比，必利反。不能食粥，羹之以菜可也。謂性不能者，可食飯菜羹。
		</region>
		<region typus="original" subtype="" id="9392" explains="">
有疾，食肉飲酒可也。
		</region>
		<region typus="comment" subtype="注" id="9393" explains="9392">
○注：為其氣微。
		</region>
		<region typus="original" subtype="" id="9394" explains="">
五十不成喪。
		</region>
		<region typus="comment" subtype="注" id="9395" explains="9394">
○注：成猶備也，所不能備，謂不致毀不散送之屬也。
		</region>
	</paragraph>
	<paragraph index="64">
		<region typus="comment" subtype="疏" id="9396" explains="9390,9391,9392,9393,9394,9395">
疏「五月」至「成喪」。○正義曰：此一經明五月、三月喪食之節。○「壹不」至「可也」者，壹不食，謂緦麻。再不食，謂小功。並言之也，容殤降之，緦麻再不食，義服小功壹不食，故總以「壹不食，再不食」結之。故《間傳》去「小功緦麻，再不食」，殤降者也。○注「故主」至「君也」。○正義曰：若是諸侯，當云舊君。主者，大夫之稱，經云「故主」，關大夫、君也。○注「謂不致毀不散送之屬也」。○正義曰：致毀，謂致極哀毀，散送謂絰帶垂散麻以送葬。故《雜記》云「五十不致毀」。《玉藻》云：「五十不散送。」注云：「送喪不散麻。」
		</region>
	</paragraph>
	<paragraph index="65">
		<region typus="original" subtype="" id="9397" explains="">
七十唯衰麻在身。
		</region>
		<region typus="comment" subtype="注" id="9398" explains="9397">
○注：言其餘居處飲食與吉時同也。
		</region>
	</paragraph>
	<paragraph index="66">
		<region typus="original" subtype="" id="9399" explains="">
既葬，若君食之則食之，大夫、父之友食之則食之矣。不辟粱肉，若有酒醴則辭。
		</region>
		<region typus="comment" subtype="注" id="9400" explains="9399">
○注：尊者之前可以食美也，變於顏色亦不可。○音義：食音嗣。辟音辟。粱音良。
		</region>
	</paragraph>
	<paragraph index="67">
		<region typus="comment" subtype="疏" id="9401" explains="9399,9400">
疏「既葬」至「則辭」。○正義曰：此一經明已有喪，既葬，尊者賜食之禮，葬後情殺，可從尊者奪也。○「君食之」，謂君食臣也，「大夫」，謂大夫食士也，父友，謂父同志者也，其人並尊，若命食孝子，則可從之食也。○「不辟粱肉」者，粱，粱米也。雖以粱米之飯及肉命食，孝子食之。○「若有酒醴則辭」者，若酒醴飲之，則變見顏色，故辭而不飲也。
		</region>
	</paragraph>
	<paragraph index="68">
		<region typus="original" subtype="" id="9402" explains="">
小斂於戶內，大斂於阼。君以簟席。大夫以蒲席。士以葦席。
		</region>
		<region typus="comment" subtype="注" id="9403" explains="9402">
○注：簟，細葦席也。三者下皆有莞。○音義：簟，徒點反。葦，於鬼反。莞音官，又音完。
		</region>
	</paragraph>
	<paragraph index="69">
		<region typus="comment" subtype="疏" id="9404" explains="9402,9403">
疏「小斂」至「葦席」。○正義曰：此一節明君、大夫、士小斂大斂所用之席也。士以葦席，與咀墁者，士卑不嫌，故得與咀墁用簟也。○注「三者下皆莞」。○正義曰：「知下皆有莞」者，案《士喪禮記》云「設床，當牖，下莞上簟」，《士喪經》云「布席於戶內，下莞上簟」，謂小斂席也。大斂云「布席如初」，注云「亦下莞上簟，如士始死」，至大斂，用席皆同也。士尚有莞，則知君及大夫皆有莞也。但此大夫辟君，上席以蒲也。若吉禮祭祀，則蒲在莞下，故《司幾筵》「諸侯祭祀，席蒲筵、繢純，加莞席、紛純」，與此異也。
		</region>
	</paragraph>
	<paragraph index="70">
		<region typus="original" subtype="" id="9405" explains="">
小斂：布絞，縮者一，橫者三。君錦衾，大夫縞衾，士緇衾，皆一，衣十有九稱。君陳衣於序東，大夫、士陳衣於房中，皆西領，北上。絞，紟不在列。
		</region>
		<region typus="comment" subtype="注" id="9406" explains="9405">
○注：絞，既斂所用束堅之者。縮，從也。衣十有九稱，法天地之終數也。《士喪禮》「小斂陳衣於房中，南領，西上」，與大夫異。今此同，亦蓋天子之士也。絞、紟不在列，以其不成稱，不連數也。小斂無紟，因絞不在列見之也。或曰縮者二。○音義：絞，戶交反，後同。縮，所六反。縞，古老反。稱，尺證反，杜預云：「衣單復具曰稱。」後於此。紟，其鴆反，後皆同。從，足容反。數，色主反。見，賢遍反。
		</region>
	</paragraph>
	<paragraph index="71">
		<region typus="comment" subtype="疏" id="9407" explains="9405,9406">
疏「小斂」至「在列」。○正義曰：此以下至「絺、綌、紵不入」，廣明君、大夫、士小斂大斂及襚所用之衣並所陳之處，各隨文解之。此一經明小斂之衣。○「布絞，縮者一，橫者三」者，以布為絞，縮，從也。謂從者一副豎置於尸下，橫者三幅亦在尸下。從者在橫者之上，每幅之末析為三片，以結束為便也。○「君錦衾，大夫縞衾，士緇衾，皆一」者，謂大夫、士等各用一衾，故云「皆一」，舒衾於此絞上。○「衣十有九稱」者，君、大夫、士同用十九稱衣，佈於衾上，然後舉尸於衣上，屈衣裹，又屈衾裹之，然後以絞束之。○「君陳衣於序東，大夫、士陳衣於房中」者，謂將小斂，陳衣也。房中者，東房也。大夫、士唯有東房故也。○「絞紟不在列」者，謂不在十九稱之列，不入數也。小斂未有紟，因絞不在列而言紟耳。○注「衣十」至「之也」。○正義曰：「衣十有九稱，法天地之終數」者，案《易．繫辭》云「天一地二，天三地四，天五地六，天七地八，天九地十」，天數終於九也，地數終於十也，人既終，故云以天地終數斂衣之也。云「亦蓋天子之士」者，以前文「士沐粱」，與《士喪禮》不同，已云「此蓋天子之士」，此經陳衣與《士喪禮》衣不同，故云「亦蓋天子之士」也。云「以其不成稱，不連數也」者，上衣下裳相對，故為成稱。絞、紟非衣，故云「不成稱」。經云「不在列」，鄭恐今不布列，故云「不連數」，謂不連為十九稱之列。其實亦布陳也。云「小斂無紟」者，以下文大斂始云「布紟」，今此經直云「布絞」，故知無紟也。
		</region>
	</paragraph>
	<paragraph index="72">
		<region typus="original" subtype="" id="9408" explains="">
大斂：布絞，縮者三，橫者五。布紟，二衾。君、大夫、士一也。君陳衣於庭，百稱，北領，西上。大夫陳衣於序東，五十稱，西領，南上。士陳衣於序東，三十稱，西領，南上。絞、紟如朝服。絞一幅為三，不辟。紟五幅，無紞。二衾者，或覆之，或薦之。如朝服者，謂布精麤朝服十五升。小斂之絞也，廣終幅，析其末，以為堅之強也。大斂之絞，一幅三析用之，以為堅之急也。紞，以組類為之，綴之領側，若今被識矣。生時襌被有識，死者去之，異於生也。《士喪禮》「大斂亦陳衣於房中，南領，西上」，與大夫異，今此又同，亦蓋天子之士。紞，或為點。
		</region>
		<region typus="comment" subtype="注" id="9409" explains="9408">
○注：○音義：幅，本又作逼，方服反。「為三」絕句，「不辟」絕句，補麥反，又音壁，徐扶移反。紞，丁覽反。廣，古曠反。析，思歷反，下同。強，其丈反。識，式志反，又音志，又音式，下同。去，起呂反，下注同。
		</region>
	</paragraph>
	<paragraph index="73">
		<region typus="comment" subtype="疏" id="9410" explains="9408,9409">
疏「大斂」至「無紞」。○正義曰：此一節明大斂之事。○「大斂布絞，縮者三」者，謂取布一幅，分裂之作三片，直用之三片，即共是一幅也。兩頭裂，中央不通。○「橫者五」者，又取布二幅，分裂之作六片，而用五片，橫之於縮下也。○「布紟」者，皇氏云「紟，襌被也，取置絞束之下，擬用以舉尸也。《孝經》云『衣衾而舉之』是也」。今案，經云紟在絞後，紟或當在絞上，以絞束之。且君衣百稱，又通小斂與襲之衣，非單紟所能舉也。又《孝經》云衾不云紟，皇氏之說未善也。○「二衾」者，小斂，君、大夫、士各一衾。至大斂，又各加一衾，為二衾，其衾所用與小斂同。但此衾一是始死覆尸者，故《士喪禮》云「幠用斂衾」，注「大斂所並用之衾」，一是大斂時複製。又注《士喪禮》云「衾二者，始死斂衾」，今又複製。士既然，則大夫以上亦耳。○「君陳衣於庭，百稱，北領西上」者，衣多，故陳在庭為榮顯。案鄭注《雜記篇》以為，襲禮，大夫五，諸侯七，上公九，天子十二稱，則此大斂，天子當百二十稱，上公九十稱，侯伯子男七十稱。今云君百稱者，據上公舉全數而言之，餘可知也。或大斂襲五等，同百稱也。「北領」者，謂尸在堂也。○「西上」者，由西階取之便也。○音義：大夫、士陳衣於序東，「西領，南上」，異於小斂北上者，小斂衣少，統於尸，故北上。大斂衣多，故南上，取之便也。○「絞紟如朝服」者，言絞之與紟，二者皆以布精粗皆如朝服，俱十五升也。○「絞一幅為三」者，謂以一幅之布分為三段。○「不辟」者，辟，擘也，言小斂絞全幅，析裂其末為三。而大斂之絞既小，不復擘裂其末。但古字假借，讀闢為擘也。○「紟五幅，無紞」者，紟，舉尸之襌被也。紞，謂緣飾為識，所以組類綴邊為識，今無識，異於生也。○注「二衾」至「之上」。○正義曰：「朝服十五升」者，《雜記》文。云「以為堅之強也」者，解小斂用全幅布為絞，欲得堅束力強，以衣少，故用全幅。云「以為堅之急也」者，解大斂一幅分為三片之意，凡物細則束縛牢急，以衣多，故須急也。云「紞，以組類為之」者，組之般類，其制多種，故云組類。云「綴之領側，若今被識矣」者，領為被頭，側謂被旁，識謂記識。言綴此組類於領及側，如今被之記識。引《士喪禮》以「陳衣於房中」，與大夫異。今此士陳衣與大夫同，故云「今此又同，亦蓋天子之士」。
		</region>
	</paragraph>
	<paragraph index="74">
		<region typus="original" subtype="" id="9411" explains="">
小斂之衣，祭服不倒。
		</region>
		<region typus="comment" subtype="注" id="9412" explains="9411">
○注：尊祭服也。斂者要方，散衣有倒。○音義：倒，丁老反，注及下同。散，悉但反。
		</region>
		<region typus="original" subtype="" id="9413" explains="">
君無襚，大夫、士畢主人之祭服，親戚之衣受之，不以即陳。
		</region>
		<region typus="comment" subtype="注" id="9414" explains="9413">
○注：無襚者，不陳不以斂。○音義：襚音遂。
		</region>
		<region typus="original" subtype="" id="9415" explains="">
小斂，君、大夫、士皆用複衣複衾。大斂，君、大夫、士祭服無筭。君褶衣褶衾，大夫、士猶小斂也。
		</region>
		<region typus="comment" subtype="注" id="9416" explains="9415">
○注：褶，袷也。君衣尚多，去其著也。○音義：複音福。褶音牒。袷，古袷反。
		</region>
	</paragraph>
	<paragraph index="75">
		<region typus="comment" subtype="疏" id="9417" explains="9411,9412,9413,9414,9415,9416">
疏「小斂」至「斂也」。○正義曰：「祭服不倒」者，祭服，謂死者，所得用祭服以上者，小斂十九稱，不悉著之，但用裹尸，要取其方，而衣有倒領在足間者。唯祭服尊，雖散不著，而領不倒在足也。○「君無襚」者，國君陳衣及斂，悉宜用己衣，不得陳用他人見襚送者。○「大夫、士畢主人之祭服」者，降於君也，大夫、士小斂，則先畢盡用己正服，後乃用賓客襚者也。盧云：「畢，盡也。小斂盡主人衣美者，乃用賓客襚衣之美者，欲以美之，故言祭服也。」○「親戚之衣，受之，不以即陳」者，君親屬有衣相送，受之，而不以即陳列也。《士喪禮》鄭注云：「大功以上，有同財之義，襚之不將命，自即陳於房中。小功以下及同姓皆將命。」○注「無襚」至「以斂」。○正義曰：如皇氏之意，臣有致襚於君之禮，故《少儀》云「臣致襚於君，但君不陳，不以斂」。熊氏云：「君無襚大夫、士，謂小斂之時，君不合以衣襚。大夫、士雖有君襚，不陳，不以斂，故云無襚。大夫、士至大斂，則得用君襚，故《士喪禮》大斂時云君襚，祭服不倒。」其義俱通，故兩存焉。○「祭服無筭」。○正義曰：筭，數也。大斂之時，所有祭服皆用之無限數也。○注「褶袷」至「著也」。○正義曰：「君衣尚多，去其著也」者，經云「大夫、士猶小斂」，則複衣複衾也。據主人之衣，故用複，若襚亦得用袷也，故《士喪禮》云「襚以褶」是也。
		</region>
	</paragraph>
	<paragraph index="76">
		<region typus="original" subtype="" id="9418" explains="">
袍必有表，不襌，衣必有裳，謂之一稱。
		</region>
		<region typus="comment" subtype="注" id="9419" explains="9418">
○注：袍，褻衣，必有以表之乃成稱也。《雜記》曰「子羔之襲，繭衣裳與稅衣纁袡為一」是也。《論語》曰「當暑，袗絺綌，必表而出之」，亦為其褻也。○音義：袍，步毛反。襌音單。繭，古典反。稅，吐亂反。纁，許云反。袡，而廉反。袗，之忍反。亦為，于偽反，下文「則為之」同。
		</region>
	</paragraph>
	<paragraph index="77">
		<region typus="comment" subtype="疏" id="9420" explains="9418,9419">
疏「袍必」至「一稱」。○正義曰：「袍必有表，不襌」者，袍是褻衣，必須在上有衣以表之，不使襌露，乃成稱也。○注「袍褻」至「褻也」。○正義曰：引《雜記》者，證子羔之襲有袍，繭衣上加稅衣為表乃成稱。引《論語》者，證衣上加表。死則冬夏並用袍，上並加表。熊氏云：「褻衣所用，尊卑不同，士襲而用褻衣，故《士喪禮》『陳襲事，爵弁服，皮弁服，褖衣』。注云『褖，所以表袍』者，是襲有袍。《士喪禮》小斂云『祭服次，散衣次』，注云『褖衣以下，袍、繭之屬』，是小斂有袍。《士喪禮》又大斂散衣，是亦有袍。若大夫，襲亦有袍，案《雜記》云『子羔之襲，繭衣裳』是也。斂則必用正服，不用褻衣，故《檀弓》云『季康子之母死，陳褻衣』。注云『將以斂』，『敬姜曰：將有四方之賓來，褻衣何為陳於斯？命徹之』。若公，則襲及大小斂皆不用褻衣。知者，案《雜記》云『公襲無袍、繭』，襲輕尚無，則大小斂無可知也。」
		</region>
	</paragraph>
	<paragraph index="78">
		<region typus="original" subtype="" id="9421" explains="">
凡陳衣者實之篋，取衣者亦以篋，升降者自西階。
		</region>
		<region typus="comment" subtype="注" id="9422" explains="9421">
○注：取猶受也。○音義：篋，古協反。
		</region>
		<region typus="original" subtype="" id="9423" explains="">
凡陳衣不詘，非列采不入，絺、綌、紵不入。
		</region>
		<region typus="comment" subtype="注" id="9424" explains="9423">
○注：不屈，謂舒而不卷也。列采，謂正服之色也。絺、綌、紵者，當暑之褻衣也。襲尸重形，冬夏用袍，及斂則用正服。○音義：詘，丘勿反。紵，直呂反。
		</region>
	</paragraph>
	<paragraph index="79">
		<region typus="comment" subtype="疏" id="9425" explains="9421,9422,9423,9424">
疏「凡陳」至「不入」。○正義曰：「陳衣不詘」者，謂舒而不卷也。○「非列采不入」者，列采，謂五方正色之采。非列采，謂雜色也，不入陳之也。○「絺、綌、紵不入」者，絺是細葛，綌是簏葛，紵是紵布，此褻衣，故不入陳也。○注「襲尸」至「正服」。○正義曰：如熊氏之意，此謂大夫以下，若公則襲亦不用袍。
		</region>
	</paragraph>
	<paragraph index="80">
		<region typus="original" subtype="" id="9426" explains="">
凡斂者袒，遷尸者襲。
		</region>
		<region typus="comment" subtype="注" id="9427" explains="9426">
○注：袒者，於事便也。○音義：便，婢面反。
		</region>
		<region typus="original" subtype="" id="9428" explains="">
君之喪，大胥是斂，眾胥佐之。大夫之喪，大胥侍之，眾胥是斂。士之喪，胥為侍，士是斂。
		</region>
		<region typus="comment" subtype="注" id="9429" explains="9428">
○注：胥，樂官也，不掌喪事。胥當為「祝」，字之誤也。侍，猶臨也。大祝之職，「大喪贊斂」；喪祝，卿大夫之喪掌斂。《士喪禮》「商祝主斂」。○音義：大胥，依注作祝，之六反，下同。胥，樂官，思餘反。
		</region>
	</paragraph>
	<paragraph index="81">
		<region typus="comment" subtype="疏" id="9430" explains="9426,9427,9428,9429">
疏「凡斂」至「是斂」。○正義曰：此一節明斂之所用之人，有袒有襲之法。○「凡斂者袒」者，凡斂，謂執大小斂事也。事多，故袒為便也。○「遷尸者襲」者，謂大斂於地，乃遷尸入棺之屬，事少，故襲也。○「君之喪」者，此明人君斂用人之法。○「大胥是斂」者，大祝是接神者，故使之執斂事也。是，猶執也。○「眾胥佐之」者，眾祝，喪祝也。眾祝賤，故副佐於大祝也。○「大夫之喪，大胥侍之」者，大祝，猶君之大祝也。侍，猶臨也。君尊，故大祝親執斂。大夫卑，故大祝臨之。○「眾胥是斂」者，眾祝，《周禮》喪祝，卑，故親執斂也。庾云：「侍者，臨檢之也。大夫言侍，則君亦應有侍者，未知何人也。」○「士之喪，胥為侍」者，胥亦喪祝也。士卑，故祝臨之。○「士是斂」者，士之朋友來助斂也。《士喪禮》云「士舉遷尸」是也。○注「胥當」至「主斂」。○正義曰：知胥當為祝者，以胥是樂官，不掌斂事，故引《大祝》「大喪贊斂」，及《喪祝》「卿大夫之喪掌斂」，並引《士喪禮》「商祝主斂」，明諸祝主斂也，故引此文以證之。「商祝」者，案《士喪禮》注云：「商祝，祝習商禮」者，商人教之，以敬於接神宜也。」
		</region>
	</paragraph>
	<paragraph index="82">
		<region typus="original" subtype="" id="9431" explains="">
小斂大斂，祭服不倒，皆左衽，結絞不紐。
		</region>
		<region typus="comment" subtype="注" id="9432" explains="9431">
○注：左衽，衽鄉左，反生時也。○音義：紐，女九反，舊而慎反。鄉，許亮反。
		</region>
	</paragraph>
	<paragraph index="83">
		<region typus="comment" subtype="疏" id="9433" explains="9431,9432">
疏「小斂」至「不紐」。○正義曰：此一節明斂衣之法。○「小斂大斂，祭服不倒」者，大斂亦不倒。前已言「小斂不倒」，此又言小斂者，為下諸事出也。○「皆左衽」者，大斂小斂同然，故云皆也。衽，衣襟也。生鄉右，左手解抽帶便也。死則襟鄉左，示不復解也。○「結絞不紐」者，生時帶並為屈紐，使易抽解。若死則無復解義，故絞末畢結之，不為紐也。
		</region>
	</paragraph>
	<paragraph index="84">
		<region typus="original" subtype="" id="9434" explains="">
斂者既斂，必哭。士與其執事則斂，斂焉則為之壹不食。凡斂者六人。
		</region>
		<region typus="comment" subtype="注" id="9435" explains="9434">
○注：斂者必使所與執事者，不欲妄人褻之。執，或為&lt;亻執&gt;。○音義：與音預，注同。&lt;亻執&gt;音執，本亦作執。
		</region>
	</paragraph>
	<paragraph index="85">
		<region typus="comment" subtype="疏" id="9436" explains="9434,9435">
疏「斂者」至「六人」。○正義曰：斂者，即謂大祝、眾祝之屬也。既斂是斂竟也，斂竟必皆哭也。所以然者，以其與亡者或臣舊，或有恩。今手為執事，專心則增感，故哭也。○「士與其執事則斂」者，釋前「士是斂」義也。與執事，謂平生曾與亡者共執事。今與喪所則助斂也，所以須生經共執事，死乃為斂也。若不經共執事，則褻惡之，故不使斂也。○「斂焉則為之壹不食」者，生經有恩，今又為之斂，為之廢壹食也。○「凡斂者六人」者，凡者，貴賤同也。兩邊各三人，故用六人。
		</region>
	</paragraph>
	<paragraph index="86">
		<region typus="original" subtype="" id="9437" explains="">
君錦冒黼殺，綴旁七。大夫玄冒黼殺，綴旁五。士緇冒赬殺，綴旁三。凡冒，質長與手齊，殺三尺。自小斂以往用夷衾，夷衾質殺之裁猶冒也。
		</region>
		<region typus="comment" subtype="注" id="9438" explains="9437">
○注：冒者，既襲所以韜尸，重形也。殺，冒之下□，韜是上行者也。小斂又覆以夷衾。裁，猶制也，字或為材。○音義：冒，奧報反，下及注同。黼音甫。殺，色戒反，徐所例反，下及注同。裁，才再反，注同。韜，本又作，吐刀反，下同。
		</region>
	</paragraph>
	<paragraph index="87">
		<region typus="comment" subtype="疏" id="9439" explains="9437,9438">
疏「君錦」至「冒也」。○正義曰：此一經明尊卑冒制。○「君錦冒黼殺」者，冒，謂襲後小斂前所用以韜尸也。冒有質、殺者，作兩囊，每輒橫縫合一頭，又縫連一邊，餘一邊不縫，兩囊皆然也。正義曰質，下者曰殺。君質用錦，殺用黼，故云「錦冒黼殺」也。故鄭注《士喪禮》云「冒，韜尸者，制如直囊，上曰質，下曰殺。質，正也。其用之，先以殺韜足而上，後以質韜首而下」。○「綴旁七」者，不縫之邊，上下安七帶，綴以結之，故云「綴旁七」也。○「大夫玄冒黼殺，綴旁五，士緇冒赬殺，綴旁三」者，尊卑之差也。鄭注《士喪禮》云：「上玄下纁，像天地也。」以此推之，士赬殺，則君、大夫盡殺為斧文也。又鄭云「象天地」，則大夫以上，無疑有象也。○「凡冒，質長與手齊」者，凡謂貴賤冒通名也。言冒之質從頭韜來，至下，長短與手相齊也。○「殺三尺」者，殺從足韜，上長三尺。○「自小斂以往用夷衾」者，往，猶後也。小斂前有冒，故不用夷衾。自小斂後，衣多，不可用冒，故用夷衾覆之也。《士喪禮》云：無用夷衾覆尸柩之衾也。○「夷衾質殺之裁猶冒也」者，裁，猶制也，言夷衾所用，上齊於手，下三尺所用繪色及長短制度，如冒之質、殺也。但不復為囊及旁綴也。熊氏分質字屬上，殺字屬下為句，其義非也。然始死，幠用斂衾，是大斂之衾。自小斂以前覆尸，至小斂時，君錦衾，大夫縞衾，士緇衾，用之小斂，斂訖，則制夷衾以覆之，其小斂以前所用大斂之衾者，小斂以後停而不用。至將大斂及陳衣，又更制一衾，主用大斂也。所謂大斂二衾者，其夷衾至大斂時所用無文，當應總入大斂衣內，並斂之也。
		</region>
	</paragraph>
	<paragraph index="88">
		<region typus="original" subtype="" id="9440" explains="">
君將大斂，子弁絰，即位於序端。卿、大夫即位於堂廉楹西，北面，東上，父、兄堂下，北面；夫人、命婦尸西，東面，外宗房中南面。小臣鋪席，商祝鋪絞、紟、衾、衣，士盥於盤上，士舉遷尸於斂上。卒斂，宰告，子馮之踊，夫人東面亦如之。
		</region>
		<region typus="comment" subtype="注" id="9441" explains="9440">
○注：子弁絰者，未成服，弁如爵弁而素。大夫之喪，子亦弁絰。○音義：鋪，普吳反，又音斂，下皆同。
		</region>
	</paragraph>
	<paragraph index="89">
		<region typus="comment" subtype="疏" id="9442" explains="9440,9441">
疏「君將」至「如之」。○正義曰：此一經明君大斂時節也。○「子弁絰，即位於序端」者，序，謂東序。端，謂序之南頭也。○「卿、大夫即位於堂廉楹西」者，卿、大夫，謂群臣也。堂廉，謂堂基南畔廉陵之上。楹，謂南近堂廉者。子位既在東序端，故群臣列於基上東楹之西也。案《隱義》云：「堂廉即堂上，近高霤為廉也。」○「北面，東上」者，在基上俱北面，東頭為上也。子在東，尸在阼階，故在基者以東為上也。○「父、兄堂下，北面」者，謂諸父諸兄不仕者，以其賤，故在堂下而向北，以東為上也。若士則亦在堂下。○「外宗房中南面」者，外宗，君之姑、姊妹之女及姨舅之女也。輕，故在房中而鄉南也。皇氏云：「當在西房，以東為上也。」今謂尸在阼，夫人、命婦在尸西北，外宗等當在東房。○「小臣鋪席」者，謂下莞上簟，敷於阼階上，供大斂也。《士喪禮》云：「布席如初。」注云：「亦下莞上簟也。鋪於阼階上，於堂南北為少南。」○「商祝鋪絞、紟、衾、衣」者，商祝亦是《周禮》喪祝也。其鋪絞、紟、衾、衣等，致於小臣所鋪席上以待尸。○「士盥於盤上」者，士亦喪祝之屬也。《周禮》：「喪祝上士二人，中士四人，下士八人。」是將應舉尸，故先盥手於盤上也。《雜記》云「士盥於盤北」是也。○「士舉遷尸於斂上」者，斂上，即斂處也。○「卒斂」者，大斂衣裝畢也。○「宰告」者，宰，大宰也。斂畢，大宰告孝子道：斂畢也。○「子馮之踊」者，孝子待得告，乃馮尸而起踊。○「夫人東面亦如之」者，亦馮尸而踊。向者夫人、命婦俱東鄉於尸西，今獨云夫人馮者，命婦賤，不得馮也。馮竟乃斂於棺。○注「子弁」至「弁絰」。○正義曰：成服則著喪冠，此云弁絰，是未成服。此雖以大斂為文，其小斂時，子亦弁絰，君、大夫、士之子皆然。故《雜記》云「小斂環絰，公、大夫、士一也」。云「弁絰，爵弁而素」者，已具於下《檀弓》疏。云「大夫之喪，子亦弁絰」者，案《雜記》云「大夫與殯亦弁絰」，與他殯事尚弁絰，明自為父母弁絰可知。其士則素冠。故武叔小斂投冠，是諸侯大夫與天子士同。
		</region>
	</paragraph>
	<paragraph index="90">
		<region typus="original" subtype="" id="9443" explains="">
大夫之喪，將大斂，既鋪絞、紟、衾、衣，君至，主人迎，先入門右，巫止於門外。君釋菜，祝先入，升堂。君即位於序端。卿、大夫即位於堂廉楹西，北面，東上。主人房外南面。主婦尸西，東面。遷尸。卒斂，宰告，主人降，北面於堂下，君撫之。主人拜稽顙。君降，升主人馮之，命主婦馮之。
		</region>
		<region typus="comment" subtype="注" id="9444" explains="9443">
○注：先入右者，入門而右也。巫止者，君行必與巫，巫主辟凶邪也。釋菜，禮門神也。必禮門神者，禮：君非問疾、弔喪不入諸臣之家也。主人房外南面，大夫之子尊，得升視斂也。○「巫止」，本或作「巫止門外」，「門外」，衍字耳。辟，必赤反。邪，似嗟反。
		</region>
	</paragraph>
	<paragraph index="91">
		<region typus="comment" subtype="疏" id="9445" explains="9443,9444">
疏「大夫」至「馮之」。○正義曰：此一經明大夫大斂節也。○「主人迎」者，主人，適子也。聞君至而出門迎君也。○「先入門右」者，右門內東邊也。適子出門迎君，望見馬首，不哭不拜，而先還入門右，北面以待君至也。《士喪禮》云：「見馬首不哭，還入門右，北面。」注云：「不哭，厭於君，不敢伸其私恩也。」○「巫止於門外」者，君臨臣喪，巫祝桃茢以辟邪氣。今至主人門，恐主人惡之，故止巫於門外也。《士喪禮》云：「巫止於廟門外，祝代之。」巫止祝代，具在《檀弓》疏也。○「君釋菜」者，鄭云「釋菜，禮門神也」。禮：君非間疾弔喪，不入諸臣之家，故禮門神而入也。○「祝先入，升堂」者，巫止而祝代入，故先於君而入門，升自阼階也。祝，以其事接通鬼神者也。○「君即位於序端」者，君隨祝後而升堂，即位於東序之端阼階上之東，是適子臨斂處也。《士喪禮》云：「君升自阼階，西鄉。」○「主人房外南面」者，主人鄉者在門右，君升則主人亦升，立君之北，東房之外，面鄉南，俱欲視斂也。○「遷尸」者，鄉鋪絞、紟、衾、衣而君至。今列位畢，故舉尸於鋪衣上也。○「宰告」者，亦告主人道：斂畢也。○「主人降，北面於堂下」者，主人得告斂畢事竟，故降西階堂下，而鄉北立待君也。○「君撫之」者，君臣情重，方為分異，故斂竟而君以手撫案尸，與之別也。○「主人拜稽顙」者，主人在堂下鄉北，見君撫尸，故拜稽顙，以禮君之恩。○「君降」者，君撫尸畢而下堂也。○「升主人馮之」者，君馮之已畢，降堂，而主人升，還馮尸也。升主人者，君命升之也，主人升降皆西階也。《士喪禮》云：「主人中庭，君坐撫當心，主人拜稽顙。」「君降，西鄉，命主人馮尸。主人升自西階，由足西面馮尸，不當君所。」○「命主婦馮之」者，君亦又命主婦馮尸也。○注「巫止」至「斂也」。○正義曰：所以「巫止」者，禮敬主人，故不用將巫入對尸柩。云「君非間疾弔喪，不入諸臣之家」者，《禮運》文也。云「大夫之子尊，得升視斂也」者，以《士喪禮》其子不得升。今大夫之子將斂之時在房外南面，故云「大夫之子尊，得升視斂」也。
		</region>
	</paragraph>
	<paragraph index="92">
		<region typus="original" subtype="" id="9446" explains="">
士之喪，將大斂，君不在，其餘禮猶大夫也。
		</region>
		<region typus="comment" subtype="注" id="9447" explains="9446">
○注：其餘，謂卿、大夫及主婦之位。
		</region>
	</paragraph>
	<paragraph index="93">
		<region typus="comment" subtype="疏" id="9448" explains="9446,9447">
疏「士之」至「夫也」。○正義曰：此一節明士斂之節，士喪，卑，無恩，君不視斂，故云「君不在」也。○「其餘禮猶大夫也」者，謂鋪衣、列位、男女之儀事，悉如大夫也。若有大夫來而君在位，則卿、大夫位亦在堂廉近西也。《士喪禮》云：「君升主人，主人西楹東北面升。公、卿、大夫繼主人東上。」案彼意，則在主人西也。
		</region>
	</paragraph>
	<paragraph index="94">
		<region typus="original" subtype="" id="9449" explains="">
鋪絞、紟踊，鋪衾踊，鋪衣踊，遷尸踊，斂衣踊，斂衾踊，斂絞、紟踊。
		</region>
		<region typus="comment" subtype="注" id="9450" explains="9449">
○注：目孝子踊節。
		</region>
	</paragraph>
	<paragraph index="95">
		<region typus="comment" subtype="疏" id="9451" explains="9449,9450">
疏「鋪絞」至「紟踊」。○正義曰：此一經明孝子貴賤踊節也。
		</region>
	</paragraph>
	<paragraph index="96">
		<region typus="original" subtype="" id="9452" explains="">
君撫大夫，撫內命婦。大夫撫室老，撫姪、娣。
		</region>
		<region typus="comment" subtype="注" id="9453" explains="9452">
○注：撫，以手按之也。內命婦，君之世婦。○音義：姪，大結反。娣，大計反。
		</region>
		<region typus="original" subtype="" id="9454" explains="">
君、大夫馮父、母、妻、長子，不馮庶子。士馮父、母、妻、長子、庶子。庶子有子，則父母不馮其尸。凡馮尸者，父、母先，妻、子後。
		</region>
		<region typus="comment" subtype="注" id="9455" explains="9454">
○注：目於其親所馮也。馮，謂扶持服膺。○音義：長，丁丈反，下同。膺，於陵反。
		</region>
		<region typus="original" subtype="" id="9456" explains="">
君於臣撫之。父母於子執之。子於父母馮之。婦於舅姑奉之。舅姑於婦撫之。妻於夫拘之。夫於妻、於昆弟執之。
		</region>
		<region typus="comment" subtype="注" id="9457" explains="9456">
○注：此恩之深淺尊卑之儀也。馮之類，必當心。○音義：奉，芳勇反。拘音俱，一音古侯反。
		</region>
		<region typus="original" subtype="" id="9458" explains="">
馮尸不當君所。
		</region>
		<region typus="comment" subtype="注" id="9459" explains="9458">
○注：不敢屯尊者所馮同處。○音義：處，昌慮反。
		</region>
		<region typus="original" subtype="" id="9460" explains="">
凡馮尸，興必踊。
		</region>
		<region typus="comment" subtype="注" id="9461" explains="9460">
○注：悲哀悲哀之至，馮尸必坐。
		</region>
	</paragraph>
	<paragraph index="97">
		<region typus="comment" subtype="疏" id="9462" explains="9452,9453,9454,9455,9456,9457,9458,9459,9460,9461">
疏「君撫」至「必踊」。○正義曰：此一節明撫尸及馮尸之節。○「君撫大夫」者，大夫貴，故自撫之。「撫內命婦」者，命婦，君之世婦。撫內命婦，則不撫賤者，可知也。○「大夫撫室者，撫侄娣」者，大夫以室老為貴臣，以侄、娣為貴妾。死則為之服，故並撫之也。既撫侄娣，則賤妾不撫也。○「君、大夫馮父、母、妻、長子」者，君及大夫雖尊，而自主此四人喪，故同馮之。馮父母、撫妻子而並云馮，通言耳。○「不馮庶子」者，賤，故不得也。○「士馮父母妻長子庶子」者，士賤，故所馮及庶子也。○「庶子有子，則父母不馮其尸」者，庶子若有子，則父母亦不馮。前所馮之庶子是無子者也。然君、大夫之庶子雖無子，並不得馮也。○「凡馮尸者，父母先，妻子後」者，凡，主人也。父、母、妻、子，謂尸之父、母、妻、子也，父母尊，故馮尸在先。妻子卑，故馮尸在後。○「君於臣撫之」者，此以下目恩深淺尊卑，馮撫之異也。君尊，但以手撫案尸心，身不服膺也。盧云：「賤者略也。」○「父母於子執之」者，盧云「執當心上衣也」。○「子於父母馮之」者，謂服膺心上也。○「婦於舅姑捧之」者，盧云「尊故捧當心上衣也」。○「舅姑於婦撫之」者，亦手案尸心，與君為臣同也。○「妻於夫拘之」者，盧云「拘輕於馮，重於執也」，庾云「拘者，微引心上衣也」，賀云「拘其衣衾領之交也」。○「夫於妻、於昆弟執之」者，為妻及自為兄弟，但執之。盧無別釋，而賀云「夫於妻執其心上衣也，於兄弟亦執心上衣」。○「馮尸不當君所」者，所，猶處也。假令君已馮心，則餘人馮者不敢當君所馮之處，則宜少避之。○「凡馮尸，興必踊」者，凡者，貴賤同然也。馮尸竟則起，俱馮必哀殞，故起人踊，洩之也。○注「目於其親所馮也」。○正義曰：「目於其親」，謂死者之親馮尸也。父母先，謂死者父母。妻、子後，是死者之妻、子。故云「目於其親所馮」，謂題目所馮之人。○注「此恩」至「當心」。○正義曰：馮者為重，奉次之，拘次之，執次之。尊者則馮、奉，卑者則撫、執。執雖輕於撫，而恩深，故君於臣撫，父母於子執，是兼有尊卑深淺。云「馮之類，必當心」者，《士喪禮》「君坐，撫當心」，此下云馮尸不敢當君所，明君不撫，得當君所也。
		</region>
	</paragraph>
	<paragraph index="98">
		<region typus="original" subtype="" id="9463" explains="">
父母之喪，居倚廬，不塗，寢苫枕凷，非喪事不言。君為廬，宮之。大夫、士襢之。
		</region>
		<region typus="comment" subtype="注" id="9464" explains="9463">
○注：宮，謂圍障之也。襢，袒也，謂不障。○音義：倚，於綺反。苫，如占反。枕，之鴆反。凷，苦內反。襢，章善反，注同。露也。障音章，下同。
		</region>
	</paragraph>
	<paragraph index="99">
		<region typus="comment" subtype="疏" id="9465" explains="9463,9464">
疏「父母」至「襢之」。○正義曰：自此以下，至「兄不次於弟」，明君、大夫、士遭喪，斬衰、齊衰、大功等居廬及堊室至祥、襢以來降殺之節，各依文解之。○音義：此一經論初遭喪，君、大夫、士居廬之禮。○「居倚廬」者，謂於中門之外，東牆下倚木為廬，故云「居倚廬」。○「不塗」者，但以草夾障，不以泥塗之也。○「寢苫枕凷」者，謂孝子居於廬中，寢臥於苫，頭枕於塊。○「非喪事不言」者，志在悲哀，若非喪事，口不言說。○「君為廬，宮之」者，謂廬次以帷障之，如宮牆。○「大夫、士襢之」者，襢，袒也。其廬袒露，不帷障也。案《既夕禮》注云：「倚木為廬，在中門外，東方北戶。」定本無「枕凷」字，唯有「寢苫」二字。
		</region>
	</paragraph>
	<paragraph index="100">
		<region typus="original" subtype="" id="9466" explains="">
既葬，柱楣，塗廬，不於顯者；君、大夫、士皆宮之。
		</region>
		<region typus="comment" subtype="注" id="9467" explains="9466">
○注：不於顯者，不塗見面。○音義：柱，張玉反。楣音眉。見，賢遍反。
		</region>
	</paragraph>
	<paragraph index="101">
		<region typus="comment" subtype="疏" id="9468" explains="9466,9467">
疏「既葬」至「宮之」。○正義曰：「既葬，柱楣」者，既葬，謂在墓，柱楣梢舉，以納日光，又以泥塗辟風寒。○「不於顯」者，言塗廬不塗廬外顯處。○「君、大夫、士皆宮之」者，以大夫、士既葬，故得皆宮之。
		</region>
	</paragraph>
	<paragraph index="102">
		<region typus="original" subtype="" id="9469" explains="">
凡非適子者，自未葬，以於隱者為廬。
		</region>
		<region typus="comment" subtype="注" id="9470" explains="9469">
○注：不欲人屬目，故廬於東南角，既葬猶然。○音義：適，丁歷反。屬音燭。
		</region>
	</paragraph>
	<paragraph index="103">
		<region typus="comment" subtype="疏" id="9471" explains="9469,9470">
疏「凡非」至「為廬」。○正義曰：凡非適子，謂庶子也。○「自未葬，以於隱者為廬」者，既非喪主，不欲人所屬目，故於東南角隱映處為廬。經雖云未葬，其實葬竟亦然也。
		</region>
	</paragraph>
	<paragraph index="104">
		<region typus="original" subtype="" id="9472" explains="">
既葬，與人立，君言王事，不言國事。大夫、士言公事，不言家事。
		</region>
		<region typus="comment" subtype="注" id="9473" explains="9472">
○注：此常禮也。
		</region>
	</paragraph>
	<paragraph index="105">
		<region typus="comment" subtype="疏" id="9474" explains="9472,9473">
疏「既葬」至「家事」。○正義曰：此一經明居喪常禮。○「既葬，與人立」者，未葬，不與人並立。既葬後可與人並立也，猶不群耳。○「君言王事，不言國事」者，君，諸侯；王，天子也。既可並立，則諸侯可得言於天子之事，而猶不自私言己國事也。○「大夫、士言公事，不言家事」者，尊君也。大夫、士葬後，亦得言君事，而未可言私事也。○注「此常禮也」。○正義曰：庾氏云「案《曾子問》三年之喪，練不群立，不旅行。」此言既葬而與人立，得為常禮者，鄭以下經「君既葬，王政入於國。既卒哭而服王事」是權禮，故以此經不言國事及不言家事，大判為常禮也。且《曾子問》據無事之時，故不群立，不旅行。凡有事須言，故與人立也。
		</region>
	</paragraph>
	<paragraph index="106">
		<region typus="original" subtype="" id="9475" explains="">
君既葬，王政入於國。既卒哭而服王事。大夫、士既葬，公政入於家。既卒哭，弁絰帶，金革之事無辟也。
		</region>
		<region typus="comment" subtype="注" id="9476" explains="9475">
○注：此權禮也。弁絰帶者，變喪服而弔服，輕，可以即事也。○音義：辟音避，下注「猶辟」同。
		</region>
	</paragraph>
	<paragraph index="107">
		<region typus="comment" subtype="疏" id="9477" explains="9475,9476">
疏「君既」至「辟也」。○正義曰：此一經是權禮也。若值國家有事，孝子不得遵恒禮，故從權事。故云「既葬」，謂葬竟未卒哭也。○「王政入於國」者，謂王政令之事入於己國也。○「既卒哭而服王事」者，謂身出為王服金革之事也。庾云：「謂此言君既葬，王政便入國。候卒哭乃身服王事。前云『君言王事』，謂言答所訪逮而已，王政未入於國也。」○「大夫、士既葬，公政入於家」者，亦權事也，謂國之政令入大夫家也。○「既卒哭，弁絰帶，金革之事無辟也」者，此謂服國事也。「弁絰帶」者，弔服也，言卒哭則有弔服。今有事，不得服已變服而服弔服，以從金革之事，無所辟也。變服重，弔服輕，故從戎便也。此與君互也，此言服弁絰，則國君亦弁絰。國君言服王事，則此亦服國事也。但君尊，不言奪服耳。然此言弁絰帶，弁絰，謂弔服，帶，謂喪服要絰。明雖弔服，而有要絰，異凡弔也。○注「此權禮也」。○正義曰：案《曾子問》云「金革之事無辟也」者，魯公伯禽有為為之，是權禮也。
		</region>
	</paragraph>
	<paragraph index="108">
		<region typus="original" subtype="" id="9478" explains="">
既練，居堊室，不與人居。君謀國政，大夫、士謀家事。既祥，黝堊。祥而外無哭者，禫而內無哭者，樂作矣故也。
		</region>
		<region typus="comment" subtype="注" id="9479" explains="9478">
○注：黝堊，堊室之節也。地謂之黝，牆謂之堊。外無哭者，於門外不哭也。內無哭者，入門不哭也。祥踰月而可作樂，作無哭者。黝堊，或為要期。禫或皆作道。○音義：黝，於糾反。堊，烏路反，又烏谷反，注同。禫，大感反。道音導。
		</region>
	</paragraph>
	<paragraph index="109">
		<region typus="comment" subtype="疏" id="9480" explains="9478,9479">
疏「既練」至「故也」。○正義曰：此一經論練及祥、禫之節。○「不與人居」者，謂在堊室之中，猶不與人居也。○「君謀國政，大夫、士謀家事」者，此常禮也。練後漸輕，故得自謀己國家事也。○「既祥，黝堊」者，祥，大祥也。黝，黑也，平治其地令黑也。堊，白也，新塗堊於牆壁，令白，稍飾故也。○「祥而外無哭」者，祥亦大祥也。外，中門外，即堊室中也。祥之日鼓素琴，故中門外不哭也。○「祥而內無哭」者，內，中門內也。禫巳縣八音於庭，故門內不復哭也。○「樂作矣故也」者，二處兩時不哭，是並有樂作故也。《隱義》云：「練後三日一哭於次，次在中門外，謂堊室也。至大祥則不復於外。若有弔者，則入即位哭，是外無哭者。」○注「黝堊」至「哭者」。○正義曰：黝，謂治堊室之地。堊，謂塗堊室之牆。云「地謂之黝，牆謂之堊」者，《釋宮》文。云「祥踰月而可作樂」者，《檀弓》云「魯人有朝祥而暮歌」者，孔子曰「踰月則其善也」，是祥踰月而可作樂也。云「樂作無哭」者，以其樂作，故無哭。如鄭此注之意，以祥踰月作樂，故禫時無哭矣，則經云「樂作」之文，但釋禫時無哭之意，不釋祥之無哭。皇氏以為祥之日鼓素琴，「樂作」之文，釋「二處兩時」無哭，與鄭注違，皇說非也。定本「禫踰月作樂」，祥字作禫字，禫之踰月，自然從吉，樂作可知，恐禫字非也。
		</region>
	</paragraph>
	<paragraph index="110">
		<region typus="original" subtype="" id="9481" explains="">
禫而從御，吉祭而復寢。
		</region>
		<region typus="comment" subtype="注" id="9482" explains="9481">
○注：從御，御婦人也。復寢，不復宿殯宮也。○音義：不復，扶又反。
		</region>
		<region typus="original" subtype="" id="9483" explains="">
期，居廬，終喪不御於內者。父在為母、為妻齊衰期者，大功布衰九月者，皆三月不御於內。婦人不居廬，不寢苫。喪父母，既練而歸。期、九月者，既葬而歸。
		</region>
		<region typus="comment" subtype="注" id="9484" explains="9483">
○注：歸，謂歸夫家也。○音義：期音基，下同。為母、為並于偽反，下「為之賜」、注「為之」、「則為」並同。
		</region>
	</paragraph>
	<paragraph index="111">
		<region typus="comment" subtype="疏" id="9485" explains="9481,9482,9483,9484">
疏「禫而」至「而歸」。○正義曰：此一經明釋禫節，言禫時從御婦人於內也。○「吉祭而復寢」者，謂禫祭之後，同月之內值吉祭之節，祭吉祭訖，而後復寢。若不當四時吉祭，則踰月吉祭，乃復寢，故《士虞記》云「中月禫，是月也，吉祭，猶未配」，注云「是月，是禫月也」。當四時之祭月，則祭也，亦不待踰月，故熊氏云「不當四時祭月，則待踰月也」。案《間傳》：「既祥，復寢。」與此吉祭復寢不同者，彼謂不復宿中門外，復於殯宮之寢。此吉祭後不復宿殯宮，復於平常之寢。文雖同，義別，故此注「不復宿殯宮也」。明大祥後宿殯宮也。杜預以為「禫而從御」謂從政御職事，鄭以為御婦人者，下文云「期，居廬，終喪不御於內」。既言「不御於內」，故知此御是御婦人也。「喪父母，既練而歸。期九月者，既葬而歸」，注云「歸，謂歸夫家也」。○正義曰：女子出嫁，為祖父母及兄弟為父後者皆期，九月謂不是期而降在大功者。案《喪服》：女子為父母「卒哭，折笄首」，玄謂「卒哭，喪之大事畢，可以歸於夫家」。此是既練歸，不同者，熊氏云：「《喪服》注云卒哭可以歸，是可以歸之節，其實歸時在練後也。」
		</region>
	</paragraph>
	<paragraph index="112">
		<region typus="original" subtype="" id="9486" explains="">
公之喪，大夫俟練，士卒哭而歸。
		</region>
		<region typus="comment" subtype="注" id="9487" explains="9486">
○注：此公，公士、大夫有地者也。其大夫、士歸者，謂素在君所食都邑之臣。
		</region>
	</paragraph>
	<paragraph index="113">
		<region typus="comment" subtype="疏" id="9488" explains="9486,9487">
疏「公之」至「而歸」。○正義曰：此一經明公士、大夫有地之君喪，其臣歸之節。○「公之喪」者，臣下呼此有地大夫之君為公，故云「公之喪」。○「大夫俟練」者，此君下之臣大夫待練而歸。○注「此公」至「之臣」。○正義曰：知此公是「公士大夫有地」者，以其臣大夫待練，士待卒哭，故知非正君。若正君，案《雜記》「大夫次於公館以終喪，士練而歸」。彼謂正君，與此殊，故知此非正君。云「其大夫、士歸者，謂素在君所食都邑之臣」者，皇氏云「素，先也。君所食都邑，謂公士、大夫之君采地，言公士、大夫在朝廷而死，此臣先在其君所食之采邑，故云『素在君所食都邑之臣』，君喪而來服，至小祥而各反，故云歸也」。皇氏所解於文為便。然唯近國中而死，若在采邑，理則不包也。熊氏云：「素在君之所，謂此家臣為大夫者素先在君所；食都邑之臣，謂家臣不在君所、出外食都邑者。今君喪皆在，若大夫、士練及卒哭後，素在君所者歸於家，素食都邑者歸於都邑。」若如熊氏解，鄭當云「素在君所及食都邑之臣」。今不云「及」，其義疑也。
		</region>
	</paragraph>
	<paragraph index="114">
		<region typus="original" subtype="" id="9489" explains="">
大夫、士父母之喪，既練而歸，朔月、忌日則歸哭於宗室。諸父、兄弟之喪，既卒哭而歸。
		</region>
		<region typus="comment" subtype="注" id="9490" explains="9489">
○注：歸，謂歸其宮也。忌日，死日也。宗室，宗子之家，謂殯宮也。禮：命士以上，父子異宮。○音義：上，時掌反。
		</region>
	</paragraph>
	<paragraph index="115">
		<region typus="comment" subtype="疏" id="9491" explains="9489,9490">
疏「大夫」至「而歸」。○正義曰：此一經明庶子遭喪歸家之節。大夫、士，謂庶子為大夫、士也。禮：命士以上，父子異宮。故大夫、士有父母之喪，至小祥各歸其宮也。《隱義》曰：「大夫、士父母之喪，既小祥而歸，庶子為大夫、士者也，適子終喪在殯宮也。」○「朔月、忌日則歸哭於宗室」者，朔月，朔、望也。忌日，死日也。宗室，適子家殯宮也。雖練各歸，至忌日及朔、望而歸殯宮也。○「諸父、兄弟之喪，既卒哭而歸」者，諸父諸兄弟並期為輕，故至卒哭而各歸。賀氏云：「此弟謂適弟，則庶兄為之次，云至卒哭乃歸也。下云兄不次於弟，謂庶弟也。」
		</region>
	</paragraph>
	<paragraph index="116">
		<region typus="original" subtype="" id="9492" explains="">
父不次於子，兄不次於弟。
		</region>
		<region typus="comment" subtype="注" id="9493" explains="9492">
○注：謂不就其殯宮為次而居。
		</region>
	</paragraph>
	<paragraph index="117">
		<region typus="comment" subtype="疏" id="9494" explains="9492,9493">
疏「父不」至「於弟」。○正義曰：喪既畢，故尊者不居其殯宮次也。
		</region>
	</paragraph>
	<paragraph index="118">
		<region typus="original" subtype="" id="9495" explains="">
君於大夫、世婦，大斂焉。為之賜，則小斂焉。
		</region>
		<region typus="comment" subtype="注" id="9496" explains="9495">
○注：為之賜，謂有恩惠也。
		</region>
	</paragraph>
	<paragraph index="119">
		<region typus="comment" subtype="疏" id="9497" explains="9495,9496">
疏「君於」至「斂焉」。○正義曰：此經以下至「君退必奠」，明君於大夫及士、並夫人於大夫、士恩賜、弔臨，主人迎送之節，各隨文解之。○音義：此一經論君於大夫、世婦之禮。此世婦，謂內命婦，大斂為常，為之恩賜則小斂而往。然則君於大夫，大斂是常，小斂是恩賜。案隱元年「公子益師卒」，「公不與小斂，故不書日」者，熊氏云「彼謂卿也，卿則小斂焉，為之賜則未襲而往」。故昭十五年「有事於武宮，籥入，叔弓卒，去樂卒事」，《公羊》云「君聞大夫之喪，去樂卒事而往可也」，故鄭云「去樂卒事而往，未襲也」。是卿未襲而往。案柳莊非卿，衛君即弔，急弔賢也。
		</region>
	</paragraph>
	<paragraph index="120">
		<region typus="original" subtype="" id="9498" explains="">
於外命婦，既加蓋而君至。
		</region>
		<region typus="comment" subtype="注" id="9499" explains="9498">
○注：於臣之妻略也。
		</region>
	</paragraph>
	<paragraph index="121">
		<region typus="comment" subtype="疏" id="9500" explains="9498,9499">
疏「於外」至「君至」。○正義曰：外命婦恩輕，故既大斂入棺、加蓋之後而君至也。則知大夫及世婦未加蓋以前君至也。
		</region>
	</paragraph>
	<paragraph index="122">
		<region typus="original" subtype="" id="9501" explains="">
於士，既殯而往。為之賜，大斂焉。夫人於世婦，大斂焉。為之賜，小斂焉。於諸妻，為之賜，大斂焉。於大夫、外命婦，既殯而往。大夫、士既殯而君往焉，使人戒之。主人具殷奠之禮，俟於門外，見馬首，先入門右。巫止於門外，祝代之先。君釋菜於門內。祝先升自阼階，負墉南面。君即位於阼，小臣二人執戈立於前，二人立於後。
		</region>
		<region typus="comment" subtype="注" id="9502" explains="9501">
○注：殷，猶大也。朝夕小奠，至月朔則大奠。君將來，則具大奠之禮以待之，榮君之來也。祝負墉南面，直君北，房戶東也。小臣執戈先、後君，君升而夾階立。大夫殯即成服，成服則君亦成服，錫衰而往弔之。○音義：直如字，又音值，當也。先後，悉見反，下胡豆反；一音並如字。夾，古洽反。擯者進，當贊主人也。始立門，東北面。
		</region>
		<region typus="original" subtype="" id="9503" explains="">
主人拜稽顙。君稱言，視祝而踊，主人踊。
		</region>
		<region typus="comment" subtype="注" id="9504" explains="9503">
○注：稱言，舉所以來之辭也。視祝而踊，祝相君之禮，當節之也。○音義：相，息亮反，下相上並同。
		</region>
	</paragraph>
	<paragraph index="123">
		<region typus="comment" subtype="疏" id="9505" explains="9501,9502,9503,9504">
疏「於上」至「人踊」。○正義曰：此一經明君賜及夫人於大夫、士及妻妾恩賜之差，又明君弔士、夫夫之禮。○「於諸妻，為之賜，大斂焉」，諸妻，侄娣及同姓女也，同士禮，故為之賜，大斂焉。若夫人侄娣尊同世婦，當大斂焉；為之賜，小斂焉。○「於大夫、外命婦，既殯而往」者，謂夫人於大夫及外命婦，既殯而往，但有一禮，無恩賜差降之事。○「大夫、士既殯而咀薺焉」者，君於大夫，雖視大斂，或有既殯之後而始往，與士同也。○「使人戒之」者，謂君將往，使人豫戒告主人，使知之。○「主人具殷奠之禮」者，殷，大也。主人得君之戒告，先備具月朔大奠之禮，重君之來故也。○「俟於門外」者，君來之時，主人待於門外。○「見馬首，先入門右」者，謂見君馬首，先君而入門右，謂門東北面。○「祝先升自阼階」者，君應升自阼階，故祝先道君升阼階。○「負墉南面」者，墉，壁也。祝先升阼階，在君之北，立於房戶之東，皆負辟而鄉南也。○「君即位於阼」者，主人不敢有其室，故君位於阼而西鄉也。○「小臣二人執戈立於前，二人立於後」者，前後小臣各二人執戈，辟邪氣也。君升而小臣夾階，北面俟君也。盧云：「上言『即位於序端』，謂君臨大夫將大斂時。禮未成，辟執事，故即位於序端。此是大夫、士既殯而君往，禮已成，故即位於阼階也。」○注「祝負」至「弔之」。○正義曰：「直君北」者，直，當也。君既在阼階，祝立當君北，在房戶東而南鄉也。云「小臣執戈先、後君，君升而夾階立」者，《顧命》云「夾階上刃」，是夾階立也。云「大夫殯即成服」者，大夫除死日，三日殯，與成服同日。主人既成服，故君錫衰而往弔。「擯者進」，擯謂贊於主人禮者。擯者始在門東，北面。今君既升阼，則此擯者進於孝子前，告孝子使行禮也。然喪贊曰相，而此云擯者，以君之弔禮，無嫌擯道之義，故得以擯言之也。○「主人拜稽顙」者，以君臨視，故主人於庭中北面拜而稽顙。○「君稱言」者，稱，舉也。君舉其所來之言，謂弔辭也。舉言既畢，當哭踊。祝以相君，祝先踊，君乃視祝而踊。君踊畢，主人乃踊。
		</region>
	</paragraph>
	<paragraph index="124">
		<region typus="original" subtype="" id="9506" explains="">
大夫則奠可也，士則出俟於門外。命之反奠，乃反奠。卒奠，主人先俟於門外。君退，主人送於門外，拜稽顙。
		</region>
		<region typus="comment" subtype="注" id="9507" explains="9506">
○注：迎不拜，拜送者，拜迎則為君之答己。
		</region>
		<region typus="original" subtype="" id="9508" explains="">
君於大夫疾，三問之；在殯，三往焉。士疾，壹問之；在殯，壹往焉。
		</region>
		<region typus="comment" subtype="注" id="9509" explains="9508">
○注：所以致慇勤也。
		</region>
	</paragraph>
	<paragraph index="125">
		<region typus="comment" subtype="疏" id="9510" explains="9506,9507,9508,9509">
疏「大夫」至「往焉」。○正義曰：此一節明君來弔士與大夫，其禮不同。○「大夫則奠可也」者，君既在阼，主人在庭，踊畢，則釋此殷奠於殯可也。言對人君可為此奠。○「士則出俟於門外」者，士卑，不敢留君待奠，故先出，俟君於門外，謂君將去也。○「命之反奠，乃反奠」者，君使人命反設奠，士乃反入設奠也。○「卒奠」者，設奠畢也。○「主人先俟於門外」者，奠畢，主人又先出門待君，大夫、士同然。○「君退，主人送於門外，拜稽顙」者，出去也，主人於門外送之而拜也。○注「迎不」至「答已」。○正義曰：案《曲禮》「凡非弔喪，非見國君，無不答拜」。然則喪法孝子拜賓，無答拜之理。今者君出，孝子雖拜，君無答理。而云「拜迎，則為君之答己」者，以尋常禮敵，孝子雖拜，賓無答理。今君來臨臣，臣既拜迎，奠卑禮隔，意恐君之答己，故不敢拜迎。案僖三十四年有傳「宋，先代之後，於周為客。有喪，拜焉」者，謂其餘諸侯來弔國喪，以其卑，王不拜之；若宋來弔，王用敵禮拜謝之，亦是主人拜賓之義也。
		</region>
	</paragraph>
	<paragraph index="126">
		<region typus="original" subtype="" id="9511" explains="">
君弔，則復殯服。
		</region>
		<region typus="comment" subtype="注" id="9512" explains="9511">
○注：復，反也。反其未殯、未成服之服，新君事也。謂臣喪既殯後，君乃始來弔也。復，或為服。
		</region>
	</paragraph>
	<paragraph index="127">
		<region typus="comment" subtype="疏" id="9513" explains="9511,9512">
疏「君弔」至「殯服」。○正義曰：謂臣喪大斂與殯之時，君有故不得來；至殯後，主人已成服，而君始來弔，主人則復殯服者。復，反也。殯服謂殯時未成服之服，主人於時反服此服，新君之事，其服則首絰、免、布深衣也，不散帶。故《小記》云「君弔，雖不當免時也，主人必免，不散麻」，注云「為人君變，貶於大斂之前、既啟之後也」。
		</region>
	</paragraph>
	<paragraph index="128">
		<region typus="original" subtype="" id="9514" explains="">
夫人弔於大夫、士，主人出迎於門外，見馬首，先入門右。夫人入，升堂即位。主婦降自西階，拜稽顙於下。夫人視世子而踊，奠如君至之禮。夫人退，主婦送於門內，拜稽顙。主人送於大門之外，不拜。
		</region>
		<region typus="comment" subtype="注" id="9515" explains="9514">
○注：視世子而踊，世子從夫人，夫人以為節也。世子之從夫人，位如祝從君也。
		</region>
	</paragraph>
	<paragraph index="129">
		<region typus="comment" subtype="疏" id="9516" explains="9514,9515">
疏「夫人」至「不拜」。○正義曰：此一經明夫人弔臣禮。○「先入門右」者，門，亦大門也，謂孝子迎君之妻禮，亦如迎君禮也。○「夫人入，升堂即位」者，亦升阼階，西鄉，如君也。○「主婦降自西階，拜稽顙於下」者，主婦，臣妻也。既夫人來弔，故婦人為主人。當夫人升堂即位時，而主婦從西階而下，拜稽顙於堂下，如男主也。○「夫人視世子而踊」者，世子，夫人之世子，隨夫人來也。夫人來弔，則世子在前道引，其禮如祝道君也。○「奠如君至之禮」者，亦先戒，乃具殷奠。夫人即位哭後，主婦拜竟而設奠事，如君弔禮者。若士則亦主人先出而聽命反奠也。○「夫人退，主婦送於門內，拜稽顙」者，門，寢門也。婦人迎送不出門，故夫人去，於路寢門內而拜送之。而不拜迎而拜送之義，與君同也。○「主人送於大門之外，不拜」者，亦如送君也。而不拜者，喪無二主，主婦已拜，故主人不拜。
		</region>
	</paragraph>
	<paragraph index="130">
		<region typus="original" subtype="" id="9517" explains="">
大夫君，不迎於門外，入即位於堂下。主人北面，眾主人南面，婦人即位於房中。若有君命、命夫命婦之命、四鄰賓客，其君後主人而拜。
		</region>
		<region typus="comment" subtype="注" id="9518" explains="9517">
○注：入即位於下，不升堂而立阼階之下，西面，下正君也。眾主人南面於其北，婦人即位於房中。君雖不升堂，猶辟之也。後主人而拜者，將拜賓，使主人陪其後，而君前拜。不俱拜者，主人無二也。○音義：下正，戶嫁反。
		</region>
	</paragraph>
	<paragraph index="131">
		<region typus="comment" subtype="疏" id="9519" explains="9517,9518">
疏「大夫」至「而拜」。○正義曰：此一節明大夫君之禮，不迎於門外者，貶於正君。謂大夫下臣稱大夫為君，故曰「大夫君」也。○「入即位於堂下」者，阼階下也。大夫君入寢門，不得升堂，乃即阼階下位而西鄉也。○「主人北面」者，主人，適子也。其君既即阼階下位，故適子辟之，位所以在君之南，北面也。○「眾主人南面，婦人即位於房中」者，婦人之位在堂，其君既來，故婦人並為位於東房中也。然此言婦人即位房中，非止大夫之君，亦總正君來禮如此也。又不言大夫之君妻來者，當同夫人禮也。又前君臨大斂，云「主婦尸西」，不言辟者，大斂哀深，故不辟君。今既殯後哀殺，故辟也。亦與前互也。○「若有君命、命夫命婦之命、四鄰賓客，其君後主人而拜」者，若當此大夫君來弔時，或有其本國之君命，或有國中大夫、命婦之命，或有昔經使四鄰之國卿大夫遣使來弔。若或有此諸賓在庭，則此大夫之君代主人拜命及拜諸賓也。所以爾者，喪用尊者拜賓故也。君雖代為主拜賓，而猶不敢同於國君專代為主，故以主人倍置君之後也。主人在君後而拜，謂君先拜，主人後拜也。○注「婦人」至「二也」。○正義曰：「婦人即位於房中」者，東房中也。「君雖不升堂，猶辟之也」者，以婦人合在戶西東面，君來升堂，婦人辟之在房中。今大夫君來雖不升堂，婦人猶辟之於房中也。然案未大斂之前，君雖來，主婦猶在尸西，其既殯已後，君雖來，不顯婦人之位。今此大夫君云「婦人即位房中」，明正君既殯而來，婦人亦即位房中也，故云「猶辟之」。云「而君前拜。不俱拜者，主人無二也」者，以經云「其君後主人而拜」，是君在前，主人在後。又君拜在前，主人拜在後，是主人立與拜皆在君後，不與君同時拜。君既為主，當推君在前，故云「主人無二」也。
		</region>
	</paragraph>
	<paragraph index="132">
		<region typus="original" subtype="" id="9520" explains="">
君弔，見尸柩而后踊。
		</region>
		<region typus="comment" subtype="注" id="9521" explains="9520">
○注：塗之後，雖往不踊也。踊，或為哭，或為浴。
		</region>
	</paragraph>
	<paragraph index="133">
		<region typus="comment" subtype="疏" id="9522" explains="9520,9521">
疏「君弔」至「後踊」。○正義曰：君弔臣，唯見尸柩乃踊者。若不見尸柩，則不踊。案前文「既殯」，君往，「視祝而踊」。殯後有踊者，皇氏云「雖殯未塗，則得踊」，故鄭此注云「塗之後，雖往不踊也」。是既殯未塗，得有踊也。
		</region>
	</paragraph>
	<paragraph index="134">
		<region typus="original" subtype="" id="9523" explains="">
大夫、士，若君不戒而往，不具殷奠。君退，必奠。
		</region>
		<region typus="comment" subtype="注" id="9524" explains="9523">
○注：榮君之來。
		</region>
	</paragraph>
	<paragraph index="135">
		<region typus="comment" subtype="疏" id="9525" explains="9523,9524">
疏「大夫」至「必奠」。○正義曰：君不先戒，故臣不得具殷奠。○「君退，必奠」者，君來不先戒，當時雖不得殷奠，而君去後必設奠告殯，以榮君來故也。
		</region>
	</paragraph>
	<paragraph index="136">
		<region typus="original" subtype="" id="9526" explains="">
君大棺八寸，屬六寸，椑四寸。上大夫大棺八寸，屬六寸。下大夫大棺六寸，屬四寸。士棺六寸。
		</region>
		<region typus="comment" subtype="注" id="9527" explains="9526">
○注：大棺，棺之在表者也。《檀弓》曰：「天子之棺四重，水、兕革棺被之，其厚三寸；杝棺一，梓棺二，四者皆周。」此以內說而出也。然則大棺及屬用梓，椑用杝，以是差之，上公革棺不被，三重也。諸無革棺，再重也。大夫無椑，一重也。士無屬，不重也。庶人之棺四寸。上大夫，謂列國之卿也。趙簡子云：「不設屬、椑。」時僣也。○音義：屬音燭，後皆同。椑，步歷反。重，直龍反，下同。兕，訶履反。被，皮義反，下同。厚，尸豆反。杝，以支反。差，初隹反，徐初宜反。僣，子念反。
		</region>
	</paragraph>
	<paragraph index="137">
		<region typus="comment" subtype="疏" id="9528" explains="9526,9527">
疏「君大」至「六寸」。○正義曰：此一節以下至篇末，總論君、大夫、士等棺椁及飾棺之異，並碑繂之殊，各依文解之。○音義：此一經論君、大夫、士等棺椁厚薄之制。禮：天子之棺四重，故《檀弓》云「水、兕革棺被之，其厚三寸，杝棺一」，注云「所謂椑棺也」；「梓棺二」，注云「所謂屬與大棺」。然則天子四重之棺，都合厚三尺四寸也。若上公棺則去水皮，所餘三重，合厚二尺一寸也。若侯、伯、子、男則又去兕皮，但餘三棺，為二重，合厚一尺八寸也。若上大夫則又去椑，所餘屬六寸及大棺八寸，為一重，合厚一尺四寸。若下大夫亦有屬四寸及大棺六寸，但寸數減耳。大棺六寸，屬四寸，合厚一尺也。若士則不重，唯大棺六寸也。○「君大棺八寸，屬六寸，椑四寸」者，屬六寸，椑四寸，二者合一尺，就大棺八寸為一尺八寸。○「上大夫大棺八寸，屬六寸」，去椑四寸，所餘二種合為一尺四寸。○「下大夫大棺六寸，屬四寸」者，各減二寸，合餘一尺也。○「士棺六寸」者，無屬，唯大棺六寸也。○注「大棺」至「僣也」。○正義曰：以名大棺，故知在表，云「四者皆周」者，謂水、兕革棺、杝棺、梓棺等皆周於尸，惟椁不周。「此以內說而出也」者，謂《檀弓》此文從內而說，以次出外，而謂近尸有水革，次外有兕革，次外有椑，次外有屬，次外有大棺。云「然則大棺及屬用梓，椑用杝」者，以《檀弓》云「杝棺一，梓棺二」，從內出外而言。此先云大棺及屬，乃始云椑，是從外鄉內而說，故知大棺及屬當梓棺也，椑當杝棺也。云「上公革棺不被，三重也」者，以天子四，上公三，去其一重，故知革棺不被，但有兕也。云「諸侯無革棺，再重也」者，以此經但云君大棺、屬、椑，不云革，故知無革棺也。此「君」謂侯、伯、子、男也。此經上、下大夫但云大棺與屬，無杝椑，是大夫無椑，一重也。經唯云「大棺六寸」，是士無屬，不重也。案《檀弓》「孔子為中都宰，制四寸之棺，五寸之椁」，是庶人之棺四寸。云「趙簡子云，不設屬、椑，時僣也」者，案哀公二年，簡趙子與鄭師戰於鐵。簡子自誓云「桐棺三寸，不設屬、辟」，「下卿之罰也」。案此，大夫依禮無椑，趙簡子所云罰始無椑，故知當時大夫常禮用椑，是時僣也。
		</region>
	</paragraph>
	<paragraph index="138">
		<region typus="original" subtype="" id="9529" explains="">
君裡棺用朱綠，用雜金鐕。大夫裡棺用玄綠，用牛骨鐕。士不綠。
		</region>
		<region typus="comment" subtype="注" id="9530" explains="9529">
○注：鐕，所以琢著裡。○音義：鐕，子南反，釘也。椓，陟角反，本又作椓。著，直略反。
		</region>
	</paragraph>
	<paragraph index="139">
		<region typus="comment" subtype="疏" id="9531" explains="9529,9530">
疏「君裡」至「不綠」。○正義曰：此一經明裡棺之制。裡棺，謂以繪貼棺裡也。朱繒貼四方，以綠繒貼四角。定本經中「綠」字皆作「琢」，琢謂鐕，琢朱繒貼著於棺也。○「用雜金鐕」者，鐕，釘也。舊說云用金釘，又用象牙釘，雜之以琢朱綠著棺也。《釋義》云：「朱綠皆繒也。」○「雜金鐕」，《尚書》曰：「貢金三品，黃、白、青色。」○「大夫裡棺用玄綠」者，四面玄，四角綠。○「用牛骨鐕」者，不用牙金也。○「士不綠」者，悉用玄也。亦同大夫用牛骨僣，不言，從可知也。
		</region>
	</paragraph>
	<paragraph index="140">
		<region typus="original" subtype="" id="9532" explains="">
君蓋用漆，三衽三束。大夫蓋用漆，二衽二束。士蓋不用漆，二衽二束。
		</region>
		<region typus="comment" subtype="注" id="9533" explains="9532">
○注：用漆者，塗合牝牡之中也。衽，小要也。○音義：要，一遙反，下同。
		</region>
	</paragraph>
	<paragraph index="141">
		<region typus="comment" subtype="疏" id="9534" explains="9532,9533">
疏「君蓋」至「二束」。○正義曰：此一經明衽束之數。○「君蓋用漆」者，蓋棺上蓋用漆，謂漆其衽合縫處也。○「三衽三束」者，衽，謂燕尾合棺縫際也。束，謂以皮束棺也。棺兩邊各三衽，每當衽上輒以牛皮束之，故云「三衽三束」也。○「大夫蓋用漆，二衽二束」者，亦漆衽合縫處也。大夫、士橫衽有束，每衽有束，故云「二衽二束」也。○「士蓋不用漆，二衽二束」者，士卑，故不漆也。言二衽二束者，與大夫同。《檀弓》云「棺束，縮二，衡三」者，據君言也。若大夫、士，橫唯二束，此文是也。故鄭注《司士》云：「結披必當棺束，於束系紐，天子、諸侯載柩三束，大夫、士二束。」《喪大記》曰：「君纁披六，大夫披四，前纁後玄。士二披，用纁。」人君禮文，欲其數多，圍數兩旁言六耳，其實旁三是也。皇氏不見鄭之此注，以為此經大夫、士二衽二束者，據披從束而言，其橫皆為三束，其義非也。
		</region>
	</paragraph>
	<paragraph index="142">
		<region typus="original" subtype="" id="9535" explains="">
君、大夫鬊爪實於綠中，士埋之。
		</region>
		<region typus="comment" subtype="注" id="9536" explains="9535">
○注：綠當為角，聲之誤也。角中，謂棺內四隅也。鬊，亂髮也。將實爪、髪棺中，必為小囊盛之，此綠或為簍。○「鬊音舜。爪，側巧反。囊，乃剛反，徐音托。盛音成。簍，魯口反。
		</region>
	</paragraph>
	<paragraph index="143">
		<region typus="comment" subtype="疏" id="9537" explains="9535,9536">
疏「君大」至「埋之」。○正義曰：此一節明鬊、爪之異。○「實於綠中」者，綠即棺角也，其死者亂髮及手足之爪，盛於小囊，實於棺角之中。○「士埋之」者，士賤，亦有物盛髪、爪而埋之。○注「綠當為角」。○正義曰：知綠當為角者，上文綠為色，以飾棺裡，非藏物之處。以綠與角聲相近，經云綠中，故讀綠為角。
		</region>
	</paragraph>
	<paragraph index="144">
		<region typus="original" subtype="" id="9538" explains="">
君殯用輴，欑至於上，畢塗屋。大夫殯以幬，欑置於西序，塗不暨於棺。士殯見衽，塗上帷之。
		</region>
		<region typus="comment" subtype="注" id="9539" explains="9538">
○注：欑，猶菆也。屋，殯上覆如屋者也。幬，覆也。暨，及也。此記參差，以《檀弓》參之，天子之殯，居棺以龍輴，欑木題湊象椁，上四注如屋以覆之，盡塗之。諸侯輴不畫龍，欑不題湊象椁，其他亦如之。大夫之殯，廢輴，置棺西牆下，就牆欑其三面塗之。不及棺者，言欑中狹小，裁取容棺。然則天子、諸侯差寬大矣。士不欑，掘地下棺，見小要耳。帷之，鬼神尚幽闇也。士達於天子皆然。幬，或作錞，或作焞。○音義：輴，敕倫反。欑，才冠反，下同。幬音道，注同。暨，其器反，注同。見，賢遍反，注同。菆，才工反，本亦作叢。參，初金反。差，初宜反。題音啼。湊，七豆反，注徐之樹反，下同。差寬，初賣反，又初隹反。掘，其越反，又其勿反。錞，徒對反，又徒臥反，又徒偎反。焞依字支允反，又支悶反，徐都臥反，沈都雷反。
		</region>
	</paragraph>
	<paragraph index="145">
		<region typus="comment" subtype="疏" id="9540" explains="9538,9539">
疏「君殯」至「帷之」。○正義曰：此一經明尊卑殯之制度。○「君殯用輴」者，君，諸侯也。殯時置棺於輴內。○「欑至於上」者，以休欑輴至於棺上。○「畢塗屋」者，畢，盡也。此所欑殯之大，有似屋形。欑之既訖，盡塗其屋也。○「大夫殯以幬」者，幬，覆也，謂棺衣覆之也。大夫言幬覆，則王侯並幬覆也。謂棺衣覆之，言大夫幬即加斧之類是也。○「欑置於西序」者，屋堂西頭壁也。大夫不輴，又不四面欑，以一面倚西壁，而三面欑之，又上不為屋也。○「塗不暨於棺」者，暨，及也。王侯塗之，而欑廣，去棺遠；大夫亦塗，而欑狹，去棺近，裁使塗不及棺，故云「不暨棺」也。○「士殯見衽，塗上帷之」者，士掘肂見衽，其衽之上所出之處亦以木覆上而塗之，故謂「塗上」也。《士喪禮》云：「乃塗。」注云：「以木覆棺上而塗之，為火備也。帷之者，帷障也。貴賤悉然，故朝夕哭乃徹帷也。○注「欑猶」至「皆然」。○正義曰：云「欑猶菆也」者，謂菆聚其木，周於外也。云「屋，殯上覆如屋者」也，解經「畢塗屋」，屋是殯上之覆，形似於屋，故云「如屋」。云「此記參差」者，謂記此《大記》之文，其事參差。若君據天子，應稱龍輴，不得直云殯用輴。若君據諸侯，不得云「欑至於上，畢塗屋」。其文或似天子，或似諸侯，故云參差。云「以《檀弓》參之」，《檀弓》云：「天子之殯，菆塗龍輴以椁」，故知天子殯居棺以龍輴。又云「以椁」，故知欑木題湊象椁」。云「上四注如屋以覆之」者，謂上以四注垂而鄉下，如似屋簷，以覆其上。云「盡塗之」者，謂四邊及上皆塗之。云「諸侯輴不畫龍，欑不題湊象椁」者，以《檀弓》唯云「天子龍輴」，此經直云「君殯用輴」，不云龍，是諸侯不龍也，謂不畫輴轅為龍。《檀弓》唯云「天子菆塗龍輴以椁」，則知諸侯不題湊象椁。云「其他亦如之」者，除此龍輴、題湊象椁之外，其他亦如之。其他謂菆木、畢塗屋，亦如天子也。必知天子椁四阿者，成二年《左傳》云「朱文公卒，椁有四阿」，是僣天子禮。但凡殯之禮，天子先以龍輴置於客位殯處，然後從阼階舉棺於輴中，輴外以木菆輴之四邊，木高於棺，乃從上加綃黼於棺上，然後以木題湊。題，頭也。湊，鄉也，謂以木頭相湊鄉內也。像椁上之四注以覆之如屋形，以泥塗之於屋之上，又加席三重於殯上。其諸侯則居棺以輴，亦菆木輴外，木高於棺，後加布幕於棺上，又菆木於塗上，不題湊象椁也。雖不像椁，亦中央高似屋形，但不為四注，故經云「畢塗屋」，總包君也。塗上加席三重，云大夫之殯廢輴者，案下《檀弓》云「三臣廢輴」，據殯時也，是大夫之殯廢輴。云「欑中狹小，裁取容棺」者，以經云「塗不暨於棺」，明其狹小。卑者既狹，則知天子諸侯差寬大矣。云「士達於天子皆然」者，謂皆帷之。
		</region>
	</paragraph>
	<paragraph index="146">
		<region typus="original" subtype="" id="9541" explains="">
熬，君四種八筐，大夫三種六筐，士二種四筐，加魚蜡焉。
		</region>
		<region typus="comment" subtype="注" id="9542" explains="9541">
○注：熬者，煎穀也，將塗，設於棺旁，所以感蚍蜉，使不至棺也。《士喪禮》曰：「熬，黍稷各二筐。」又曰：「設熬，旁各一筐。」大夫三種，加以粱。君四種，加以稻，四筐。則手足皆一，其餘設於左右。○音義：熬，五羔反。種，章勇反，下及注同。筐音匡。蜡音昔。蚍音毗。蜉音浮。
		</region>
	</paragraph>
	<paragraph index="147">
		<region typus="comment" subtype="疏" id="9543" explains="9541,9542">
疏「熬君」至「蜡焉」。○正義曰：此一經明熬穀之異。熬者謂火熬其穀使香，欲使蚍蜉聞其香氣食穀，不侵尸也。○「加魚蜡焉」者，魚蜡謂乾蜡。案《特牲》士蜡用兔，《少牢》大夫蜡用麋，天子諸侯無文，當用六獸之屬，亦為感蚍蜉。○注「士喪」至「左右」。○正義曰：此云「士二種四筐」，《士喪禮》「熬，黍、稷各二筐」，又與此同，故引之。又引《士喪禮》云「設熬，旁一筐」者，證設熬之處。云「大夫三種，加以粱」者，以《曲禮》云「歲凶，大夫不食粱」。明豐年常食粱，故知大夫加以粱。《公食大夫禮》：「黍、稷、稻、粱。」云「君四種，加以稻，四筐，則手足皆一」者，當以士喪四筐，設熬旁各一筐，則兩旁有兩筐，首有一筐，足有一筐也。云「其餘設於左右」者，兩旁在首足以外，皆設於左右旁也。
		</region>
	</paragraph>
	<paragraph index="148">
		<region typus="original" subtype="" id="9544" explains="">
飾棺：君龍帷、三池、振容、黼荒，火三列，黼三列，素錦褚，加偽荒；纁紐六，齊五采，五貝；黼翣二、黻翣二、畫翣二，皆戴圭；魚躍拂池。君纁戴六，纁披六。大夫畫帷，二池，不振容；畫荒，火三列，黻三列，素錦褚；纁紐二，玄紐二，齊三采，三貝；黻翣二，畫翣二，皆戴綏；魚躍拂池。大夫戴前纁後玄，披亦如之。士布帷，布荒，一池，揄絞；纁紐二，緇紐二，齊三采，一貝，畫翣二，皆戴綏。士戴前纁後緇，二披用纁。
		</region>
		<region typus="comment" subtype="注" id="9545" explains="9544">
○注：飾棺者，以華道路及壙中，不欲眾惡其親也。荒，蒙也，在旁曰帷，在上曰荒，皆所以衣柳也。「士布帷，布荒」者，白布也。君、大夫加文章焉。黼荒，緣邊為黼文，畫荒，緣邊為云氣。火黻為列於其中耳。偽，當為帷，或作於，聲之誤也。大夫以上，有褚以親覆棺，乃加帷荒於其上。紐，所以結連帷荒者也。池，以竹為之，如小車笭，衣以青布，柳象宮室，縣池於荒之爪端，若承霤然云。君、大夫以銅為魚，縣於池下。揄，揄翟也，青質五色，畫之於絞繒而垂之，以為振容，像水草之動搖，行則又魚上拂池。《雜記》曰「大夫不揄絞繒屬於池下」，是不振容也。士則去魚。齊，像車蓋蕤，縫合雜采為之，形如瓜分然。綴貝落其上乃旁。戴之言值也，所以連繫棺束與柳材，使相值，因而結前後披也。漢禮：翣以木為筐，廣三尺，高二尺四寸，方，兩角高，衣以白布。畫者，畫云氣，其餘各如其象；柄長五尺，車行使人持之而從，既窆，樹於壙中。《檀弓》曰「周人牆置翣」是也。綏，當為緌，讀如冠蕤之蕤，蓋五采羽，注於翣首也。○音義：黻音弗。褚，張呂反，下同。偽，依注讀為。帷，位悲反，齊如字，齊才細反。翣，所甲反。戴，丁代反，下及注同。披，彼義反，彼甫發反，下同。綏，依注為緌，音蕤，耳隹反，下同。揄音遙，注同。紐，女九反。緇，側具反。壙，古晃反。惡，烏路反。衣，於既反，下「衣以」皆同。以上，時掌反，下「魚上」同。笭音零。縣音玄，下皆同。搖音遙，一音以照反。去，起呂反。「車蓋蕤」絕句，一讀以蕤向下。瓜，古華反。分，扶問反，又皮莧反，又夫云反。壙，古曠反。高，古報反，又如字。長，直諒反，又如字，後放此。從，才用反。
		</region>
	</paragraph>
	<paragraph index="149">
		<region typus="comment" subtype="疏" id="9546" explains="9544,9545">
疏「飾棺」至「用纁」。○正義曰：此一經明葬時尊卑棺飾。○「君龍帷」者，君，諸侯也。帷，柳車邊障也，以白布為之。王侯皆畫為龍，像人君之德，故云「龍帷」也。○「三池」者，諸侯禮也。池謂織竹為籠，衣以青布，桂著於柳上荒邊爪端，像平生宮室有承霤也。天子生有四注屋，四面承霤，柳亦四池，像之。諸侯屋亦四注，而柳降一池，闕於後一，故三池也。○「振容」者，振，動也。容，飾也，謂以絞繒為之，長丈餘，如幡。畫幡上為雉，縣於池下為容飾。車行則幡動，故曰「振容」。○「黼荒」者，荒，蒙也，謂柳車上覆，謂鱉甲也。緣荒邊為白黑斧文，故云黼荒。○「火三列」者，列，行也。於鱉甲黼文之上，荒中央，又畫為火三行也。火，形如半環也。○「黼三列」者，又畫為兩「己」相背，為三行也。○「素錦褚」者，素錦，白錦也。褚，屋也。於荒下又用白錦以為屋也。葬在路象宮室也。故《雜記》云「素錦以為屋而行」，即褚是也。○「加偽荒」者，帷是邊牆，荒是上蓋，褚覆竟而加帷荒加褚外也。「纁紐六」者，上蓋與邊牆相離，故又以纁為紐連之相著，旁各三，凡用六紐，故云「纁紐也」。○「齊五采」者，謂鱉甲上當中央，形員如華蓋，高三尺，逕二尺餘。五采，謂人君以五采繒衣之列行相次，故云「五采」也。○「五貝」者，又連貝為五行，交絡齊上也。○「黼翣二，黻翣二」者，「畫翣二」者，翣形似扇，以木為之，在路則障車，入椁則障柩也。凡有六枚，二畫為黼，二畫為黻，二畫為云氣。諸侯六，天子八。《禮器》云：「天子八翣，諸侯六，大夫四。」鄭注《縫人》云：「《漢禮器制度》『飾棺，天子龍、火、黼、黻，皆五列』。又有龍翣二，其載皆加璧也。」○「皆戴圭」者，謂諸侯六翣，兩角皆戴圭玉也。○「魚躍拂池」者，凡池必有魚，故此車池縣絞雉，又縣銅魚於池下。若車行則魚跳躍上拂池也。《隱義》曰「振容在下」，是魚在振容間。○「君纁戴六」者，事異飾棺，故更言君也。纁藏，謂用纁帛系棺紐者柳骨也。謂之戴者，戴，值也。使棺堅值，棺橫束有三，亦每一束兩邊輕各屈處為紐，三束有六紐。今穿纁戴於紐以系柳骨，故有六戴也。○「纁披六」者，纁，謂亦用絳帛為之，以一頭系所連柳纁戴之中，而出一頭於帷外，人牽之，每戴系之，故亦有六也。謂之披者，若牽車登高，則引前以防軒車；適下則引後以防翻車，欹左則引右，欹右則引左，使車不傾覆也。○「大夫畫帷」者，不得為龍，畫為云氣。○「二池」者，不得三，故二也。庾云：「兩邊而已。」賀云：「前後各一。」○「不振容」者，謂不以揄絞屬於池下為振容，故云「不振容」也。為池上揄絞則有也。○「畫荒」者，不為斧而為云氣也。○「火三列，黼三列，素錦褚」者，與咀墁也。○「纁紐二，玄紐二」者，不得六，故用四，以連四旁也。不並一色，故二為纁，二為玄也。○「齊三采」者，絳黃、黑也。○「三貝」者，又降二也。○「黼翣二，畫翣二」者，降兩龍也。○「皆戴綏」者，翣角不圭，但用五採用作綏，注翣兩角也。○「魚躍拂池」者，無絞雉而有縣銅魚也。○「大夫戴前纁後玄」者，事異，故更言大夫也。降人君，故不並用纁也，其數與披同，用四也。○「披亦如之」者，色及數悉與戴同也。○「士布帷，布荒」者，士帷及荒者，白布為之而不畫也。○「一池」者，唯一池在前也。○「揄絞」者，亦畫揄雉於絞，在於池上，而池下無振容。知者，大夫既不振容，明士亦不振容於池下。○「纁紐二，緇紐二」者，又降玄用緇也，猶用四，連四旁。○「齊三采」者，與大夫同也。○「一貝」者，又降二行，但一行絡之耳。○「畫翣二，皆戴綏」者，又降二黻也。池上翣悉綏，故云「皆」也。○「士戴前纁後緇」者，事異，故直言士也。戴當棺束，每束各在兩邊，前頭二戴用纁，後頭二戴用緇，通兩邊為四戴，舉一邊即兩戴也。○「二披用纁」者，據一邊前後各一披，故云「二披用纁」。若通兩旁，則亦四披也。○注「飾棺」至「首也」。○正義曰：「以華道路及壙中」者，以翣入壙中，則知餘物堪入壙中者皆入。云「荒，蒙也」者，以《爾雅》荒、蒙俱訓為「奄」，故荒得為蒙。云「皆所以衣柳也」者，謂木材有此帷荒在外衣覆之，故云「皆所以衣柳」。云「黼荒，緣邊為黼文，畫荒，緣邊為云氣」者，既云「黼荒、畫荒」，又云「火三列，黻三列」，火、黻既為三列，其處寬多，宜在荒之中央，則知黼之與畫宜在荒之外畔。鄭云「偽當為帷，或作於」者，偽字與帷聲相近。又諸本偽字作於者，於、帷聲又相近，因聲相近而遂誤作偽字，或作於字，故云「聲之誤」也。云「紐，所以結連帷荒」者，荒在上，帷在旁，屬紐以結之，與束棺屬披之紐別也。故鄭注《司士》云「謂結披必當棺束，於束系紐」，是披紐與此異也。云「池以竹為之，如小車笭，衣以青布」者，鄭以漢之制度而知「如小車笭」者，以小車之箱必猶狹長，故云「如小車笭」。云「縣池於荒之爪端，若承霤然云」者，荒之爪，謂荒之材出外，若人之指爪，而縣此池於荒之爪端，其池若官室之承霤然。云，語辭也。云「以銅為魚，縣於池下」者，以參漢之制度而知也。云「揄，揄翣也，青質五色」者，《爾雅．釋鳥》文。經云「揄絞」，故知畫揄於絞繒也。經云「振容」，故知垂之以為振容，像水草之揄搖。云「行則魚躍上拂池」者，以經云「魚躍拂池」，躍是鄉上之名，非行不動，故知行則魚上拂池。引《雜記》曰「大夫不揄絞屬於池下」，是不振容也者。此經云「不振容」，《雜記》云：「大夫不揄絞屬於池下。」若屬於池，則振容；不屬於池下，是不振容也。云「士則去魚」者，言士同大夫不振容，更又去魚，故云「士則去魚」。此云士揄絞，明大夫亦揄絞，但大夫不以揄絞屬於池下為振容，而皇氏不解鄭之此旨，謂大夫不揄絞而有銅魚，士無銅魚而有揄絞，以為魚陰而絞陽，大夫逼君，故奪其陽。不尋其義，一何疏妄之甚！云「齊，像車蓋蕤」者，此車蓋四面有垂下蕤，今此齊形象此車蓋及蕤，謂上象車蓋，旁象蓋蕤。云「縫合雜采為之，形如爪分然」者，言齊形既圓，上下縫合雜采，豎有限褶，如瓜內之子，以穰為分限然也。皇氏云：「如虎掌之爪，皮外其色有部分若然。」此注唯據班瓜，事恐不合耳。云「所以連繫棺束與柳材，使相值，因而結前後披」者，謂用此戴索連繫棺束之紐與外畔柳材，使相當值。謂連棺著柳，將披一頭以結此戴，更垂披頭鄉外，使人執之，備柩車傾動。云「以木為筐」者，謂以木為翣之筐，若門戶四面筐也。云「廣三尺，高高二尺四寸，方，兩角高」者，謂廣、方，正不圓曲也。云「綏當為緌」至「翣首也」者，以《周禮》夏采掌染鳥羽為夏翟之色，故名夏采。其職掌復建綏，故知綏五採用注翣首，謂翣之兩角，諸侯則戴以圭。
		</region>
	</paragraph>
	<paragraph index="150">
		<region typus="original" subtype="" id="9547" explains="">
君葬用輴，四綍二碑，御棺用羽葆。大夫葬用輴，二綍二碑，御棺用茅。士葬用國車，二綍無碑，比出宮，御棺用功布。
		</region>
		<region typus="comment" subtype="注" id="9548" explains="9547">
○注：大夫廢輴，此言輴，非也。輴，皆當為「載以輇車」之輇，聲之誤也。輇，字或作團，是以文誤為國。輇車，柩車也，尊卑之差也。在棺曰綍，行道曰引，至壙將窆又曰綍，而設碑，是以連言之。碑，桓楹也。御棺，居前為節度也。士言比出宮，用功布，則出宮而止，至壙無矣。綍，或為率。○音義：輴依注音輇，市專反，下同；王敕倫反。綍音弗。碑，彼皮反。御棺，一本作御柩。葆音保。用國，依注亦作輇，市專反，王如字，云「一國所用」。比，必例反，注同。柩，尹九反。引音胤。率音律。
		</region>
	</paragraph>
	<paragraph index="151">
		<region typus="comment" subtype="疏" id="9549" explains="9547,9548">
疏「君葬」至「功布」。○正義曰：此一經明葬時在路，尊卑載柩之車及碑綍之等。○「君葬用輴」者，諸侯載柩在路而用輴，當用輇車，用輴非也。○「四綍二碑」者，綍有四條，條有二所，此諸侯也。天子則六綍四碑。○「御棺用羽葆」者，《雜記》云：諸侯用匠人執羽葆以鳥羽。註：於柄末如蓋，而御者執之居前，以指麾為節度也。○「大夫葬用輴」者，言輴非，亦當為用輇也。○「二綍二碑」者，碑各一孔，樹於壙之前後，綍各穿之也。○「士葬用國車」者，國亦當為輇也。○「二綍無碑」者，手縣下之。○「比出宮，御棺用功布」者，比出宮，謂柩在宮牆內也。功布，大功布也，士用大功布為御也。大夫用茅，自廟至墓。士卑，御自廟至大門牆內而止，出路便否，至墓不復御也。《隱義》云：「羽葆、功布等，其象皆如麾。」○注「大夫」至「無矣」。○正義曰：鄭引大夫廢輴，此經云「葬用輴」，與《檀弓》違，故云「此言輴，非也」。云「輴皆當為載以輇車之輇」者，謂經云「君葬用輴」，「大夫葬用輴」，此二「輴」皆當為「載以輇車」之輇，讀從《雜記》之文，謂君及大夫皆載以輇車，明不以輴也。必知非輴者，以此文云「士葬用國車」，國字與團字相似，因誤耳。團與輇聲相類，輇則蜃車也。在路載柩，尊卑同用蜃車，故知經云輴者，非也。輴、國皆當為輇，云尊卑之差也。「在棺曰綍」者，皇氏云：「天子諸侯以下載柩車同皆用輇也。其尊卑之差異，在於棺飾耳，則前經棺飾是尊卑異也。」熊氏云：「尊卑之差，謂此經君四綍二碑，御於用羽葆。大夫二綍二碑，御棺用茅，士葬用二綍無碑，御棺用功布」，失鄭注意，其說非也。云「行道曰引，至壙將窆又曰綍，而設碑，是以連言之」者，此一經所論在道之時，未論窆時下棺之節，既是在塗，經當應云引。而云「綍與碑」者，其初時在塗，後遂窆葬，因在塗，連言窆時，故云「是以連言之」。至窆時下棺，天子則更載以龍輴，故《遂師》注云「蜃車，柩路也。行至壙，乃設奠復載以龍輴」。是天子殯用龍輴，至壙去蜃車，載以龍輴。以此約之，則諸侯殯以輴，葬則用輇明矣。若大君，唯朝廟用輴，殯則不用輴，葬時亦無輴也。士則殯，不用輴，朝廟得用輴軸。若天子元士，葬亦用輴軸，與大夫異。禮有損之而益之也。云「碑，桓楹也」者，下《檀弓》云「三家視桓楹」，是僣也，則天子用大木為碑，謂之豐碑。諸侯則樹兩大木為碑，謂之桓楹。此經言稱二綍二碑，故云「桓，楹也」。謂每一碑樹兩楹。云「士言此出宮，用功布，則出宮而止，至壙無矣」者，以士卑，故出宮在路，無御柩之物。
		</region>
	</paragraph>
	<paragraph index="152">
		<region typus="original" subtype="" id="9550" explains="">
凡封，用綍去碑負引。君封以衡，大夫、士以咸。君，命毋譁，以鼓封。大夫，命毋哭；士，哭者相止也。
		</region>
		<region typus="comment" subtype="注" id="9551" explains="9550">
○注：封，《周禮》作「窆」，窆，下棺也。此封，或皆作斂，《檀弓》曰「公輸若方小斂，般請以機封」，謂此斂也。然則棺之入坎為斂，與斂尸相似，記時同之耳。咸讀為緘。比柩車及壙，說載除飾，而屬紼於柩之緘，又樹碑於壙之前後，以紼繞碑間之鹿盧，輓棺而下之。此時棺下窆，使輓者皆系紼而繞要、負引，舒縱之，備失脫也。用紼去碑者，謂縱下之時也。衡，平也。人君之喪，又以木橫貫緘耳，居旁持而平之，又擊鼓為縱捨之節。大夫、士旁牽緘而已。庶人縣窆，不引紼也。禮：唯天子葬有隧。今齊人謂棺束為緘繩，咸，作為椷。○音義：封，依注作窆，彼驗反，下及注「機封」同。咸，依注讀為緘，古鹹反。毋音無，下同。譁音華。說，吐活反。輓音晚。繞，而沿反。要，一遙反。縱，子用反，下同。捨音捨。隧音遂。延，道也。椷，古咸反，一本作緘。
		</region>
	</paragraph>
	<paragraph index="153">
		<region typus="comment" subtype="疏" id="9552" explains="9550,9551">
疏「凡封」至「止也」。○正義曰：此一經論尊卑下棺之制。○「凡封，用綍去碑負引」者，封當為窆，窆謂下棺。下棺之時，將綍一頭以系棺緘，又將一頭繞碑間鹿盧，所引之人在碑外，背碑而立。負引者漸漸應鼓聲而下，故云「用綍去碑負引」也。○「君封以衡」者，諸侯禮大物多，棺重，恐棺不正，下棺之時別以大木為衡，貫穿棺束之緘，平持而下，備傾頓也。○「大夫、士以咸」者，大夫、士無衡，使人以綍直系棺束之緘，而下於君也。○「君命無譁，以鼓封」者，謂君下棺時命令眾人無得喧嘩，以擊鼓為窆時縱捨之節，無一鼓漸縱綍也。○「大夫命母哭」者，大夫卑，不得擊鼓，直命人使無哭耳。○「士哭者相止也」者，士又卑，不得施教令，直以哭者自相止。○注「封周」至「緘繩」。○正義曰：「此封，或皆作斂」者，謂《禮記》餘本此經中「封」字皆作「斂」字者，鄭以窆有斂義，故引《檀弓》之文「，斂般請以機窆」，故云謂此斂也。云「然則棺之入坎為斂，以斂尸相似，記時同之耳」者，以下棺與斂尸相似，故作記之時，他本同稱斂，故下棺亦以為斂也。云「屬紼於柩之緘者」，至壙說載除飾之後，謂解此蜃車之綍，繫於柩之緘束之繩。云「又樹碑於壙之前後，以紼繞碑間之鹿盧，輓棺而下之」者，諸侯四綍二碑，前後二紼，各繞前後二碑之鹿盧，其餘兩綍於壙之兩旁，人輓之而下。其天子，則下《檀弓》注云「天子六綍四碑，前後各重鹿盧」，如鄭此注，天子紼既有六，碑但有四，故以前碑後碑各鹿盧，每一碑用二綍，前後用四綍，其餘兩綍繫於兩旁之碑。案下《檀弓》注云「諸侯之繂」，不云前後重鹿盧，則諸侯之碑前後不重鹿盧也。前碑後碑各用一紼，其餘二紼在旁，人持而下棺也。經云「用綍去碑」，謂前後綍耳。其在旁之綍無碑也，故前經「士二綍，無碑也」。是綍有人持之法，不要在碑也。案《檀弓》注云：「前後重鹿盧，唯據天子。」皇氏云：「諸侯亦有前後重鹿盧，四紼繫於前後二碑，旁邊無紼。」既違鄭注，下棺又危，其義恐非也。云「禮：唯天子葬有隧」者，案僖二十五年《左傳》云：晉侯請隧，王弗許，曰「王章也」。是隧為天子典章，諸侯請，故知天子有隧也。杜元凱注《左傳》：「闕地通路曰隧。」諸侯皆縣柩而下，路則輴也。故《遂師》注云「至壙說載除飾，更復載以龍輴」，是載以輴入隧道。皇氏云：「棺從而下，遂以納明器。」其說兼路也。云「今齊人謂棺束為緘繩」者，以今人之語證經緘是束棺之物。
		</region>
	</paragraph>
	<paragraph index="154">
		<region typus="original" subtype="" id="9553" explains="">
君松椁，大夫柏椁，士雜木椁。
		</region>
		<region typus="comment" subtype="注" id="9554" explains="9553">
○注：椁，謂周棺者也。天子柏椁以端，長六尺。夫子制於中都，使庶人之椁五寸。五寸，謂端方也。此謂尊者用大材，卑者用小材耳。自天子、諸侯、卿、大夫、士、庶人，六等，其椁長自六尺而下，其方自五寸而上，未聞其差所定也。抗木之厚，蓋與椁方齊。天子五重，上公四重，諸侯三重，大夫再重，士一重。○音義：而上，時掌反。抗，苦浪反，徐戶剛反。重，直龍反，下同。
		</region>
	</paragraph>
	<paragraph index="155">
		<region typus="comment" subtype="疏" id="9555" explains="9553,9554">
疏「君松」至「木椁」。○正義曰：此一經明所用椁木不同。○「君松椁」者，君，諸侯也。諸侯用松為椁材也。盧云：「以松黃腸為椁。」盧云：「黃腸，松心也。」○「大夫柏椁」者，以柏為椁，不用黃腸，下天子也。○「士雜木椁」者，士卑，不得同君，故用雜木也。○注「椁謂」至「一重」。○正義曰：「天子柏椁以端，長六尺。夫子制於中都，使庶人之椁五寸，五寸謂端方也」者，鄭以椁木長短及厚薄無文，故引柏椁以端、長六尺，明椁材每段長六尺也。又庶人厚五寸者，欲明椁材每段厚薄廣狹五寸也，故云「謂端方也」。端，頭也，謂材頭之方，天子長六尺，謂尊者用大材，庶人方五寸，是卑者用小材。云「六等，其椁長自六尺而下，其方自五寸而上，未聞其差所定也」者，天子既六尺而下，未知諸侯、卿、大夫、士、庶人節級之數，庶人自五寸而上，未知士及大夫、卿與諸侯、天子差益之數，故云「未聞其差所定」。案《檀弓》「柏椁以端，長六尺」，注云「其方蓋一尺」。以此差之，諸侯方九寸，卿方八寸，大夫七寸，士六寸，庶人五寸。雖有此約，又無正文可定。云「抗木之厚，蓋與椁方齊」者，以椁繞四旁，抗木在上，俱在於外，故疑厚薄齊等。云「天子五重以下」者，據抗木之數言之，故《禮器》「天子五重八翣」是也。每一重縮二在下，衡三在上，故《既夕》注云「象天二合地二也」。
		</region>
	</paragraph>
	<paragraph index="156">
		<region typus="original" subtype="" id="9556" explains="">
棺椁之間，君容柷，大夫容壺，士容甒。
		</region>
		<region typus="comment" subtype="注" id="9557" explains="9556">
○注：間可以藏物，因以為節。○音義：祝，昌六反。甒音武。
		</region>
	</paragraph>
	<paragraph index="157">
		<region typus="comment" subtype="疏" id="9558" explains="9556,9557">
疏。○正義曰：此一經明棺椁之間廣狹所容也。○「君容柷」者，柷如漆筩，是諸侯棺椁間所容也。若天子棺椁間則差寬大，故《司幾筵》云「柏席用萑」，玄謂「柏，椁字摩滅之餘。椁席，藏中神坐之席是也」。諸侯棺椁間亦容席，故《司幾筵》云「柏席」，「諸侯則紛純」，稍狹於天子，故此云「容柷」。○「大夫容壺」者，壺是漏水之器，大夫所掌。○「士容甒」者，甒，盛酒之器，士所用也。
		</region>
	</paragraph>
	<paragraph index="158">
		<region typus="original" subtype="" id="9559" explains="">
君裏椁虞筐，大夫不裏椁不虞筐。
		</region>
		<region typus="comment" subtype="注" id="9560" explains="9559">
○注：裏椁之物，虞筐之文，未聞也。
		</region>
	</paragraph>
	<paragraph index="159">
		<region typus="comment" subtype="疏" id="9561" explains="9559,9560">
疏。○正義曰：廬氏雖有解釋，鄭云「未聞」，今略。盧氏不錄也。
		</region>
	</paragraph>
</text>
