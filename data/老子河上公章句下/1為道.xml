<?xml version='1.0' encoding='UTF-8'?>
<text title="老子河上公章句下" section="為道" juan="1" original_title="道德經">
	<paragraph index="0">
		<region typus="original" subtype="title" id="1515" explains="">
老子河上公章句下 為道
		</region>
	</paragraph>
	<paragraph index="1">
		<region typus="original" subtype="" id="1516" explains="">
道者萬物之奧，
		</region>
	</paragraph>
	<paragraph index="2">
		<region typus="comment" subtype="" id="1517" explains="1516">
奧，藏也。道為萬物之藏，無所不容也。
		</region>
	</paragraph>
	<paragraph index="3">
		<region typus="original" subtype="" id="1518" explains="">
善人之寶，
		</region>
	</paragraph>
	<paragraph index="4">
		<region typus="comment" subtype="" id="1519" explains="1518">
善人以道為身寶，不敢違也。
		</region>
	</paragraph>
	<paragraph index="5">
		<region typus="original" subtype="" id="1520" explains="">
不善人之所保。
		</region>
	</paragraph>
	<paragraph index="6">
		<region typus="comment" subtype="" id="1521" explains="1520">
道者，不善人之保倚也。遭患逢急，猶自知悔卑下。
		</region>
	</paragraph>
	<paragraph index="7">
		<region typus="original" subtype="" id="1522" explains="">
美言可以市，
		</region>
	</paragraph>
	<paragraph index="8">
		<region typus="comment" subtype="" id="1523" explains="1522">
美言者獨可於市耳。夫市交易而退，不相宜善言美語，求者欲疾得，賣者欲疾售也。
		</region>
	</paragraph>
	<paragraph index="9">
		<region typus="original" subtype="" id="1524" explains="">
尊行可以加人。
		</region>
	</paragraph>
	<paragraph index="10">
		<region typus="comment" subtype="" id="1525" explains="1524">
加，別也。人有尊貴之行，可以別異於凡人，未足以尊道。
		</region>
	</paragraph>
	<paragraph index="11">
		<region typus="original" subtype="" id="1526" explains="">
人之不善，何棄之有。
		</region>
	</paragraph>
	<paragraph index="12">
		<region typus="comment" subtype="" id="1527" explains="1526">
人雖不善，當以道化之。蓋三皇之前，無有棄民，德化淳也。
		</region>
	</paragraph>
	<paragraph index="13">
		<region typus="original" subtype="" id="1528" explains="">
故立天子，置三公，
		</region>
	</paragraph>
	<paragraph index="14">
		<region typus="comment" subtype="" id="1529" explains="1528">
欲使教化不善之人。
		</region>
	</paragraph>
	<paragraph index="15">
		<region typus="original" subtype="" id="1530" explains="">
雖有拱璧以先駟馬，不如坐進此道。
		</region>
	</paragraph>
	<paragraph index="16">
		<region typus="comment" subtype="" id="1531" explains="1530">
雖有美璧先駟馬而至，故不如坐進此道。
		</region>
	</paragraph>
	<paragraph index="17">
		<region typus="original" subtype="" id="1532" explains="">
古之所以貴此道者，何不日以求得？
		</region>
	</paragraph>
	<paragraph index="18">
		<region typus="comment" subtype="" id="1533" explains="1532">
古之所以貴此道者，不日日遠行求索，近得之於身。
		</region>
	</paragraph>
	<paragraph index="19">
		<region typus="original" subtype="" id="1534" explains="">
有罪以免耶，
		</region>
	</paragraph>
	<paragraph index="20">
		<region typus="comment" subtype="" id="1535" explains="1534">
有罪謂遭亂世，闇君妄行形誅，修道則可以解死，免於眾也。
		</region>
	</paragraph>
	<paragraph index="21">
		<region typus="original" subtype="" id="1536" explains="">
故為天下貴。
		</region>
	</paragraph>
	<paragraph index="22">
		<region typus="comment" subtype="" id="1537" explains="1536">
道德洞遠，無不覆濟，全身治國，恬然無為，故可為天下貴也。
		</region>
	</paragraph>
</text>
