<?xml version='1.0' encoding='UTF-8'?>
<text title="老子河上公章句下" section="任德" juan="1" original_title="道德經">
	<paragraph index="0">
		<region typus="original" subtype="title" id="1182" explains="">
老子河上公章句下 任德
		</region>
	</paragraph>
	<paragraph index="1">
		<region typus="original" subtype="" id="1183" explains="">
聖人無常心，
		</region>
	</paragraph>
	<paragraph index="2">
		<region typus="comment" subtype="" id="1184" explains="1183">
聖人重改更，貴因循，若自無心。
		</region>
	</paragraph>
	<paragraph index="3">
		<region typus="original" subtype="" id="1185" explains="">
以百姓心為心。
		</region>
	</paragraph>
	<paragraph index="4">
		<region typus="comment" subtype="" id="1186" explains="1185">
百姓心之所便，聖人因而從之。
		</region>
	</paragraph>
	<paragraph index="5">
		<region typus="original" subtype="" id="1187" explains="">
善者吾善之，
		</region>
	</paragraph>
	<paragraph index="6">
		<region typus="comment" subtype="" id="1188" explains="1187">
百姓為善，聖人因而善之。
		</region>
	</paragraph>
	<paragraph index="7">
		<region typus="original" subtype="" id="1189" explains="">
不善者吾亦善之，
		</region>
	</paragraph>
	<paragraph index="8">
		<region typus="comment" subtype="" id="1190" explains="1189">
百姓雖有不善者，聖人化之使善也。
		</region>
	</paragraph>
	<paragraph index="9">
		<region typus="original" subtype="" id="1191" explains="">
德善。
		</region>
	</paragraph>
	<paragraph index="10">
		<region typus="comment" subtype="" id="1192" explains="1191">
百姓德化，聖人為善。
		</region>
	</paragraph>
	<paragraph index="11">
		<region typus="original" subtype="" id="1193" explains="">
信者吾信之，
		</region>
	</paragraph>
	<paragraph index="12">
		<region typus="comment" subtype="" id="1194" explains="1193">
百姓為信，聖人因而信之。
		</region>
	</paragraph>
	<paragraph index="13">
		<region typus="original" subtype="" id="1195" explains="">
不信者吾亦信之，
		</region>
	</paragraph>
	<paragraph index="14">
		<region typus="comment" subtype="" id="1196" explains="1195">
百姓為不信，聖人化之為信者也。
		</region>
	</paragraph>
	<paragraph index="15">
		<region typus="original" subtype="" id="1197" explains="">
德信。
		</region>
	</paragraph>
	<paragraph index="16">
		<region typus="comment" subtype="" id="1198" explains="1197">
百姓德化，聖人以為信。
		</region>
	</paragraph>
	<paragraph index="17">
		<region typus="original" subtype="" id="1199" explains="">
聖人在天下怵怵，
		</region>
	</paragraph>
	<paragraph index="18">
		<region typus="comment" subtype="" id="1200" explains="1199">
聖人在天下怵怵常恐怖，富貴不敢驕奢。
		</region>
	</paragraph>
	<paragraph index="19">
		<region typus="original" subtype="" id="1201" explains="">
為天下渾其心。
		</region>
	</paragraph>
	<paragraph index="20">
		<region typus="comment" subtype="" id="1202" explains="1201">
言聖人為天下百姓混濁其心，若愚闇不通也。
		</region>
	</paragraph>
	<paragraph index="21">
		<region typus="original" subtype="" id="1203" explains="">
百姓皆注其耳目，
		</region>
	</paragraph>
	<paragraph index="22">
		<region typus="comment" subtype="" id="1204" explains="1203">
注，用也。百姓皆用其耳目為聖人視聽也。
		</region>
	</paragraph>
	<paragraph index="23">
		<region typus="original" subtype="" id="1205" explains="">
聖人皆孩之。
		</region>
	</paragraph>
	<paragraph index="24">
		<region typus="comment" subtype="" id="1206" explains="1205">
聖人愛念百姓如嬰孩赤子，長養之而不責望其報。
		</region>
	</paragraph>
</text>
