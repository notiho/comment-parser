<?xml version='1.0' encoding='UTF-8'?>
<text title="老子河上公章句下" section="順化" juan="1" original_title="道德經">
	<paragraph index="0">
		<region typus="original" subtype="title" id="1427" explains="">
老子河上公章句下 順化
		</region>
	</paragraph>
	<paragraph index="1">
		<region typus="original" subtype="" id="1428" explains="">
其政悶悶，
		</region>
	</paragraph>
	<paragraph index="2">
		<region typus="comment" subtype="" id="1429" explains="1428">
其政教寬大，悶悶昧昧，似若不明也。
		</region>
	</paragraph>
	<paragraph index="3">
		<region typus="original" subtype="" id="1430" explains="">
其民醇醇，
		</region>
	</paragraph>
	<paragraph index="4">
		<region typus="comment" subtype="" id="1431" explains="1430">
政教寬大，故民醇醇富厚，相親睦也。
		</region>
	</paragraph>
	<paragraph index="5">
		<region typus="original" subtype="" id="1432" explains="">
其政察察，
		</region>
	</paragraph>
	<paragraph index="6">
		<region typus="comment" subtype="" id="1433" explains="1432">
其政教急疾，言決於口，聽決於耳也。
		</region>
	</paragraph>
	<paragraph index="7">
		<region typus="original" subtype="" id="1434" explains="">
其民缺缺。
		</region>
	</paragraph>
	<paragraph index="8">
		<region typus="comment" subtype="" id="1435" explains="1434">
政教急疾。民不聊生。故缺缺日以踈薄。
		</region>
	</paragraph>
	<paragraph index="9">
		<region typus="original" subtype="" id="1436" explains="">
禍兮福之所倚，
		</region>
	</paragraph>
	<paragraph index="10">
		<region typus="comment" subtype="" id="1437" explains="1436">
倚，因也。夫福因禍而生，人遭禍而能悔過責己，修道行善，則禍去福來。
		</region>
	</paragraph>
	<paragraph index="11">
		<region typus="original" subtype="" id="1438" explains="">
福兮禍之所伏。
		</region>
	</paragraph>
	<paragraph index="12">
		<region typus="comment" subtype="" id="1439" explains="1438">
禍伏匿於福中，人得福而為驕恣，則福去禍來。
		</region>
	</paragraph>
	<paragraph index="13">
		<region typus="original" subtype="" id="1440" explains="">
孰知其極，
		</region>
	</paragraph>
	<paragraph index="14">
		<region typus="comment" subtype="" id="1441" explains="1440">
禍福更相生，誰能知其窮極時。
		</region>
	</paragraph>
	<paragraph index="15">
		<region typus="original" subtype="" id="1442" explains="">
其無正，
		</region>
	</paragraph>
	<paragraph index="16">
		<region typus="comment" subtype="" id="1443" explains="1442">
無，不也。謂人君不正其身，其無國也。
		</region>
	</paragraph>
	<paragraph index="17">
		<region typus="original" subtype="" id="1444" explains="">
正復為奇，
		</region>
	</paragraph>
	<paragraph index="18">
		<region typus="comment" subtype="" id="1445" explains="1444">
奇，詐也。人君不正，下雖正，復化上為詐也。
		</region>
	</paragraph>
	<paragraph index="19">
		<region typus="original" subtype="" id="1446" explains="">
善復為訞。
		</region>
	</paragraph>
	<paragraph index="20">
		<region typus="comment" subtype="" id="1447" explains="1446">
善人皆復化上為訞祥也。
		</region>
	</paragraph>
	<paragraph index="21">
		<region typus="original" subtype="" id="1448" explains="">
人之迷，其日固久。
		</region>
	</paragraph>
	<paragraph index="22">
		<region typus="comment" subtype="" id="1449" explains="1448">
言人君迷惑失正以來，其日已固久。
		</region>
	</paragraph>
	<paragraph index="23">
		<region typus="original" subtype="" id="1450" explains="">
是以聖人方而不割，
		</region>
	</paragraph>
	<paragraph index="24">
		<region typus="comment" subtype="" id="1451" explains="1450">
聖人行方正者，欲以率下，不以割截人也。
		</region>
	</paragraph>
	<paragraph index="25">
		<region typus="original" subtype="" id="1452" explains="">
廉而不害，
		</region>
	</paragraph>
	<paragraph index="26">
		<region typus="comment" subtype="" id="1453" explains="1452">
聖人廉清，欲以化民，不以傷害人也。今則不然，正己以害人也。
		</region>
	</paragraph>
	<paragraph index="27">
		<region typus="original" subtype="" id="1454" explains="">
直而不肆，
		</region>
	</paragraph>
	<paragraph index="28">
		<region typus="comment" subtype="" id="1455" explains="1454">
肆，申也。聖人雖直，曲己從人，不自申也。
		</region>
	</paragraph>
	<paragraph index="29">
		<region typus="original" subtype="" id="1456" explains="">
光而不曜。
		</region>
	</paragraph>
	<paragraph index="30">
		<region typus="comment" subtype="" id="1457" explains="1456">
聖人雖有獨見之明，當如闇昧，不以曜亂人也。
		</region>
	</paragraph>
</text>
