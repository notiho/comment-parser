<?xml version='1.0' encoding='UTF-8'?>
<text title="老子河上公章句下" section="天道" juan="1" original_title="道德經">
	<paragraph index="0">
		<region typus="original" subtype="title" id="1832" explains="">
老子河上公章句下 天道
		</region>
	</paragraph>
	<paragraph index="1">
		<region typus="original" subtype="" id="1833" explains="">
天之道，其猶張弓與！
		</region>
	</paragraph>
	<paragraph index="2">
		<region typus="comment" subtype="" id="1834" explains="1833">
天道暗昧，舉物類以為喻也。
		</region>
	</paragraph>
	<paragraph index="3">
		<region typus="original" subtype="" id="1835" explains="">
高者抑之，下者舉之，有餘者損之，不足者補之。
		</region>
	</paragraph>
	<paragraph index="4">
		<region typus="comment" subtype="" id="1836" explains="1835">
言張弓和調之，如是乃可用耳，夫抑高舉下，損強益弱，天之道也。
		</region>
	</paragraph>
	<paragraph index="5">
		<region typus="original" subtype="" id="1837" explains="">
天之道，損有餘而補不足。
		</region>
	</paragraph>
	<paragraph index="6">
		<region typus="comment" subtype="" id="1838" explains="1837">
天道損有餘而益謙，常以中和為上。
		</region>
	</paragraph>
	<paragraph index="7">
		<region typus="original" subtype="" id="1839" explains="">
人之道則不然，
		</region>
	</paragraph>
	<paragraph index="8">
		<region typus="comment" subtype="" id="1840" explains="1839">
人道則與天道反，
		</region>
	</paragraph>
	<paragraph index="9">
		<region typus="original" subtype="" id="1841" explains="">
損不足以奉有餘。
		</region>
	</paragraph>
	<paragraph index="10">
		<region typus="comment" subtype="" id="1842" explains="1841">
世俗之人損貧以奉富，奪弱以益強也。
		</region>
	</paragraph>
	<paragraph index="11">
		<region typus="original" subtype="" id="1843" explains="">
孰能有餘以奉天下？唯有道者。
		</region>
	</paragraph>
	<paragraph index="12">
		<region typus="comment" subtype="" id="1844" explains="1843">
言誰能居有餘之位，自省爵祿以奉天下不足者乎？唯有道之君能行也。
		</region>
	</paragraph>
	<paragraph index="13">
		<region typus="original" subtype="" id="1845" explains="">
是以聖人為而不恃，
		</region>
	</paragraph>
	<paragraph index="14">
		<region typus="comment" subtype="" id="1846" explains="1845">
聖人為德施，不恃其報也。
		</region>
	</paragraph>
	<paragraph index="15">
		<region typus="original" subtype="" id="1847" explains="">
功成而不處，
		</region>
	</paragraph>
	<paragraph index="16">
		<region typus="comment" subtype="" id="1848" explains="1847">
功成事就，不處其位。
		</region>
	</paragraph>
	<paragraph index="17">
		<region typus="original" subtype="" id="1849" explains="">
其不欲見賢。
		</region>
	</paragraph>
	<paragraph index="18">
		<region typus="comment" subtype="" id="1850" explains="1849">
不欲使人知己之賢，匿功不居榮，畏天損有餘也。
		</region>
	</paragraph>
</text>
