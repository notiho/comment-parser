<?xml version='1.0' encoding='UTF-8'?>
<text title="老子河上公章句下" section="任為" juan="1" original_title="道德經">
	<paragraph index="0">
		<region typus="original" subtype="title" id="1764" explains="">
老子河上公章句下 任為
		</region>
	</paragraph>
	<paragraph index="1">
		<region typus="original" subtype="" id="1765" explains="">
勇於敢則殺，
		</region>
	</paragraph>
	<paragraph index="2">
		<region typus="comment" subtype="" id="1766" explains="1765">
勇敢有為，則殺其身。
		</region>
	</paragraph>
	<paragraph index="3">
		<region typus="original" subtype="" id="1767" explains="">
勇於不敢則活。
		</region>
	</paragraph>
	<paragraph index="4">
		<region typus="comment" subtype="" id="1768" explains="1767">
勇於不敢有為，則活其身。
		</region>
	</paragraph>
	<paragraph index="5">
		<region typus="original" subtype="" id="1769" explains="">
此兩者，
		</region>
	</paragraph>
	<paragraph index="6">
		<region typus="comment" subtype="" id="1770" explains="1769">
謂敢與不敢也。
		</region>
	</paragraph>
	<paragraph index="7">
		<region typus="original" subtype="" id="1771" explains="">
或利或害，
		</region>
	</paragraph>
	<paragraph index="8">
		<region typus="comment" subtype="" id="1772" explains="1771">
活身為利，殺身為害。
		</region>
	</paragraph>
	<paragraph index="9">
		<region typus="original" subtype="" id="1773" explains="">
天之所惡。
		</region>
	</paragraph>
	<paragraph index="10">
		<region typus="comment" subtype="" id="1774" explains="1773">
惡有為也。
		</region>
	</paragraph>
	<paragraph index="11">
		<region typus="original" subtype="" id="1775" explains="">
孰知其故？
		</region>
	</paragraph>
	<paragraph index="12">
		<region typus="comment" subtype="" id="1776" explains="1775">
誰能知天意之故而不犯？
		</region>
	</paragraph>
	<paragraph index="13">
		<region typus="original" subtype="" id="1777" explains="">
是以聖人猶難之。
		</region>
	</paragraph>
	<paragraph index="14">
		<region typus="comment" subtype="" id="1778" explains="1777">
言聖人之明德猶難於勇敢，況無聖人之德而欲行之乎？
		</region>
	</paragraph>
	<paragraph index="15">
		<region typus="original" subtype="" id="1779" explains="">
天之道，不爭而善勝，
		</region>
	</paragraph>
	<paragraph index="16">
		<region typus="comment" subtype="" id="1780" explains="1779">
天不與人爭貴賤，而人自畏之。
		</region>
	</paragraph>
	<paragraph index="17">
		<region typus="original" subtype="" id="1781" explains="">
不言而善應，
		</region>
	</paragraph>
	<paragraph index="18">
		<region typus="comment" subtype="" id="1782" explains="1781">
天不言，萬物自動以應時。
		</region>
	</paragraph>
	<paragraph index="19">
		<region typus="original" subtype="" id="1783" explains="">
不召而自來，
		</region>
	</paragraph>
	<paragraph index="20">
		<region typus="comment" subtype="" id="1784" explains="1783">
天不呼召，萬物皆負陰而向陽。
		</region>
	</paragraph>
	<paragraph index="21">
		<region typus="original" subtype="" id="1785" explains="">
繟然而善謀。
		</region>
	</paragraph>
	<paragraph index="22">
		<region typus="comment" subtype="" id="1786" explains="1785">
繟，寬也。天道雖寬博，善謀慮人事，修善行惡，各蒙其報也。
		</region>
	</paragraph>
	<paragraph index="23">
		<region typus="original" subtype="" id="1787" explains="">
天網恢恢，踈而不失。
		</region>
	</paragraph>
	<paragraph index="24">
		<region typus="comment" subtype="" id="1788" explains="1787">
天所網羅恢恢甚大，雖疏遠，司察人善惡，無有所失。
		</region>
	</paragraph>
</text>
