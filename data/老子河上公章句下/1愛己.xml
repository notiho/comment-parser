<?xml version='1.0' encoding='UTF-8'?>
<text title="老子河上公章句下" section="愛己" juan="1" original_title="道德經">
	<paragraph index="0">
		<region typus="original" subtype="title" id="1749" explains="">
老子河上公章句下 愛己
		</region>
	</paragraph>
	<paragraph index="1">
		<region typus="original" subtype="" id="1750" explains="">
民不畏威，則大威至。
		</region>
	</paragraph>
	<paragraph index="2">
		<region typus="comment" subtype="" id="1751" explains="1750">
威，害也。人不畏小害則大害至。大害者，謂死亡也。畏之者當愛精神，承天順地也。
		</region>
	</paragraph>
	<paragraph index="3">
		<region typus="original" subtype="" id="1752" explains="">
無狹其所居，
		</region>
	</paragraph>
	<paragraph index="4">
		<region typus="comment" subtype="" id="1753" explains="1752">
謂心居神，當寬柔，不當急狹也。
		</region>
	</paragraph>
	<paragraph index="5">
		<region typus="original" subtype="" id="1754" explains="">
無厭其所生，
		</region>
	</paragraph>
	<paragraph index="6">
		<region typus="comment" subtype="" id="1755" explains="1754">
人所以生者，以有精神。託空虛，喜清靜，飲食不節，忽道念色，邪僻滿腹，為伐本厭神也。
		</region>
	</paragraph>
	<paragraph index="7">
		<region typus="original" subtype="" id="1756" explains="">
夫唯不厭，是以不厭。
		</region>
	</paragraph>
	<paragraph index="8">
		<region typus="comment" subtype="" id="1757" explains="1756">
夫唯獨不厭精神之人，洗心濯垢，恬泊無欲，則精神居之不厭也。
		</region>
	</paragraph>
	<paragraph index="9">
		<region typus="original" subtype="" id="1758" explains="">
是以聖人自知不自見，
		</region>
	</paragraph>
	<paragraph index="10">
		<region typus="comment" subtype="" id="1759" explains="1758">
自知己之得失，不自顯見德美於外，藏之於內。
		</region>
	</paragraph>
	<paragraph index="11">
		<region typus="original" subtype="" id="1760" explains="">
自愛不自貴。
		</region>
	</paragraph>
	<paragraph index="12">
		<region typus="comment" subtype="" id="1761" explains="1760">
自愛其身以保精氣，不自貴高榮名於世。
		</region>
	</paragraph>
	<paragraph index="13">
		<region typus="original" subtype="" id="1762" explains="">
故去彼取此。
		</region>
	</paragraph>
	<paragraph index="14">
		<region typus="comment" subtype="" id="1763" explains="1762">
去彼自見、自貴，取此自知、自愛。
		</region>
	</paragraph>
</text>
