<?xml version='1.0' encoding='UTF-8'?>
<text title="老子河上公章句下" section="道化" juan="1" original_title="道德經">
	<paragraph index="0">
		<region typus="original" subtype="title" id="1057" explains="">
老子河上公章句下 道化
		</region>
	</paragraph>
	<paragraph index="1">
		<region typus="original" subtype="" id="1058" explains="">
道生一，
		</region>
	</paragraph>
	<paragraph index="2">
		<region typus="comment" subtype="" id="1059" explains="1058">
道使所生者一也。
		</region>
	</paragraph>
	<paragraph index="3">
		<region typus="original" subtype="" id="1060" explains="">
一生二，
		</region>
	</paragraph>
	<paragraph index="4">
		<region typus="comment" subtype="" id="1061" explains="1060">
一生陰與陽也。
		</region>
	</paragraph>
	<paragraph index="5">
		<region typus="original" subtype="" id="1062" explains="">
二生三，
		</region>
	</paragraph>
	<paragraph index="6">
		<region typus="comment" subtype="" id="1063" explains="1062">
陰陽生和、清、濁三氣，分為天地人也。
		</region>
	</paragraph>
	<paragraph index="7">
		<region typus="original" subtype="" id="1064" explains="">
三生萬物。
		</region>
	</paragraph>
	<paragraph index="8">
		<region typus="comment" subtype="" id="1065" explains="1064">
天地人共生萬物也，天施地化，人長養之也。
		</region>
	</paragraph>
	<paragraph index="9">
		<region typus="original" subtype="" id="1066" explains="">
萬物負陰而抱陽，
		</region>
	</paragraph>
	<paragraph index="10">
		<region typus="comment" subtype="" id="1067" explains="1066">
萬物無不負陰而向陽，迴心而就日。
		</region>
	</paragraph>
	<paragraph index="11">
		<region typus="original" subtype="" id="1068" explains="">
沖氣以為和。
		</region>
	</paragraph>
	<paragraph index="12">
		<region typus="comment" subtype="" id="1069" explains="1068">
萬物中皆有元氣，得以和柔，若胸中有藏，骨中有髓，草木中有空虛與氣通，故得久生也。
		</region>
	</paragraph>
	<paragraph index="13">
		<region typus="original" subtype="" id="1070" explains="">
人之所惡，惟孤﹑寡﹑不轂，而王公以為稱。
		</region>
	</paragraph>
	<paragraph index="14">
		<region typus="comment" subtype="" id="1071" explains="1070">
孤寡不轂者，不祥之名，而王公以為稱者，處謙卑，法空虛和柔。
		</region>
	</paragraph>
	<paragraph index="15">
		<region typus="original" subtype="" id="1072" explains="">
故物或損之而益，
		</region>
	</paragraph>
	<paragraph index="16">
		<region typus="comment" subtype="" id="1073" explains="1072">
引之不得，推之必還。
		</region>
	</paragraph>
	<paragraph index="17">
		<region typus="original" subtype="" id="1074" explains="">
或益之而損。
		</region>
	</paragraph>
	<paragraph index="18">
		<region typus="comment" subtype="" id="1075" explains="1074">
夫增高者志崩，貪富者致患。
		</region>
	</paragraph>
	<paragraph index="19">
		<region typus="original" subtype="" id="1076" explains="">
人之所教，
		</region>
	</paragraph>
	<paragraph index="20">
		<region typus="comment" subtype="" id="1077" explains="1076">
謂眾人所教，去弱為強，去柔為剛。
		</region>
	</paragraph>
	<paragraph index="21">
		<region typus="original" subtype="" id="1078" explains="">
我亦教之。
		</region>
	</paragraph>
	<paragraph index="22">
		<region typus="comment" subtype="" id="1079" explains="1078">
言我教眾人，使去強為弱，去柔為剛。
		</region>
	</paragraph>
	<paragraph index="23">
		<region typus="original" subtype="" id="1080" explains="">
強梁者不得其死，
		</region>
	</paragraph>
	<paragraph index="24">
		<region typus="comment" subtype="" id="1081" explains="1080">
強粱者，謂不信玄妙，背叛道德，不從經教，尚勢任力也。不得其死者，為天命所絕，兵刃所伐，王法所殺，不得以壽命死。
		</region>
	</paragraph>
	<paragraph index="25">
		<region typus="original" subtype="" id="1082" explains="">
吾將以為教父。
		</region>
	</paragraph>
	<paragraph index="26">
		<region typus="comment" subtype="" id="1083" explains="1082">
父，使也。老子以強梁之人為教，誡之始也。
		</region>
	</paragraph>
</text>
