<?xml version='1.0' encoding='UTF-8'?>
<text title="老子河上公章句下" section="謙德" juan="1" original_title="道德經">
	<paragraph index="0">
		<region typus="original" subtype="title" id="1494" explains="">
老子河上公章句下 謙德
		</region>
	</paragraph>
	<paragraph index="1">
		<region typus="original" subtype="" id="1495" explains="">
大國者下流，
		</region>
	</paragraph>
	<paragraph index="2">
		<region typus="comment" subtype="" id="1496" explains="1495">
治大國，當如居下流，不逆細微。
		</region>
	</paragraph>
	<paragraph index="3">
		<region typus="original" subtype="" id="1497" explains="">
天下之交，
		</region>
	</paragraph>
	<paragraph index="4">
		<region typus="comment" subtype="" id="1498" explains="1497">
大國，天下士民之所交會。
		</region>
	</paragraph>
	<paragraph index="5">
		<region typus="original" subtype="" id="1499" explains="">
天下之牝。
		</region>
	</paragraph>
	<paragraph index="6">
		<region typus="comment" subtype="" id="1500" explains="1499">
牝者，陰類也。柔謙和而不昌也。
		</region>
	</paragraph>
	<paragraph index="7">
		<region typus="original" subtype="" id="1501" explains="">
牝常以靜勝牡，女所以勝屈於男，陰勝陽以安，盡不先求之也。以靜為下。
		</region>
	</paragraph>
	<paragraph index="8">
		<region typus="comment" subtype="" id="1502" explains="1501">
陰道以安靜為謙下。
		</region>
	</paragraph>
	<paragraph index="9">
		<region typus="original" subtype="" id="1503" explains="">
故大國以下小國，則取小國，
		</region>
	</paragraph>
	<paragraph index="10">
		<region typus="comment" subtype="" id="1504" explains="1503">
能謙下之，則常有之。
		</region>
	</paragraph>
	<paragraph index="11">
		<region typus="original" subtype="" id="1505" explains="">
小國以下大國，則取大國。
		</region>
	</paragraph>
	<paragraph index="12">
		<region typus="comment" subtype="" id="1506" explains="1505">
此言國無大小，能持謙畜人，則無過失也。
		</region>
	</paragraph>
	<paragraph index="13">
		<region typus="original" subtype="" id="1507" explains="">
故或下以取，或下而取。
		</region>
	</paragraph>
	<paragraph index="14">
		<region typus="comment" subtype="" id="1508" explains="1507">
下者謂大國以下小國，小國以下大國，更以義相取。
		</region>
	</paragraph>
	<paragraph index="15">
		<region typus="original" subtype="" id="1509" explains="">
大國不過欲兼畜人，
		</region>
	</paragraph>
	<paragraph index="16">
		<region typus="comment" subtype="" id="1510" explains="1509">
大國不失下，則兼併小國而牧畜之。
		</region>
	</paragraph>
	<paragraph index="17">
		<region typus="original" subtype="" id="1511" explains="">
小國不過欲入事人。
		</region>
	</paragraph>
	<paragraph index="18">
		<region typus="comment" subtype="" id="1512" explains="1511">
使為臣僕。
		</region>
	</paragraph>
	<paragraph index="19">
		<region typus="original" subtype="" id="1513" explains="">
夫兩者各得其所欲，大者宜為下。
		</region>
	</paragraph>
	<paragraph index="20">
		<region typus="comment" subtype="" id="1514" explains="1513">
大國小國各欲得其所，大國又宜為謙下。
		</region>
	</paragraph>
</text>
