<?xml version='1.0' encoding='UTF-8'?>
<text title="老子河上公章句下" section="顯質" juan="1" original_title="道德經">
	<paragraph index="0">
		<region typus="original" subtype="title" id="1920" explains="">
老子河上公章句下 顯質
		</region>
	</paragraph>
	<paragraph index="1">
		<region typus="original" subtype="" id="1921" explains="">
信言不美，
		</region>
	</paragraph>
	<paragraph index="2">
		<region typus="comment" subtype="" id="1922" explains="1921">
信者，如其實也。不美者，朴且質也。
		</region>
	</paragraph>
	<paragraph index="3">
		<region typus="original" subtype="" id="1923" explains="">
美言不信。
		</region>
	</paragraph>
	<paragraph index="4">
		<region typus="comment" subtype="" id="1924" explains="1923">
美言者，滋美之華辭。不信者，飾偽多空虛也。
		</region>
	</paragraph>
	<paragraph index="5">
		<region typus="original" subtype="" id="1925" explains="">
善者不辯，
		</region>
	</paragraph>
	<paragraph index="6">
		<region typus="comment" subtype="" id="1926" explains="1925">
善者，以道修身也。不綵文也。
		</region>
	</paragraph>
	<paragraph index="7">
		<region typus="original" subtype="" id="1927" explains="">
辯者不善。
		</region>
	</paragraph>
	<paragraph index="8">
		<region typus="comment" subtype="" id="1928" explains="1927">
辯者，謂巧言也。不善者，舌致患也。山有玉，掘其山；水有珠，濁其淵；辯口多言，亡其身。
		</region>
	</paragraph>
	<paragraph index="9">
		<region typus="original" subtype="" id="1929" explains="">
知者不博，
		</region>
	</paragraph>
	<paragraph index="10">
		<region typus="comment" subtype="" id="1930" explains="1929">
知者，謂知道之士。不博者，守一元也。
		</region>
	</paragraph>
	<paragraph index="11">
		<region typus="original" subtype="" id="1931" explains="">
博者不知。
		</region>
	</paragraph>
	<paragraph index="12">
		<region typus="comment" subtype="" id="1932" explains="1931">
博者，多見聞也。不知者，失要真也。
		</region>
	</paragraph>
	<paragraph index="13">
		<region typus="original" subtype="" id="1933" explains="">
聖人不積，
		</region>
	</paragraph>
	<paragraph index="14">
		<region typus="comment" subtype="" id="1934" explains="1933">
聖人積德不積財，有德以教愚，有財以與貧也。
		</region>
	</paragraph>
	<paragraph index="15">
		<region typus="original" subtype="" id="1935" explains="">
既以為人己愈有，
		</region>
	</paragraph>
	<paragraph index="16">
		<region typus="comment" subtype="" id="1936" explains="1935">
既以為人施設德化，己愈有德。
		</region>
	</paragraph>
	<paragraph index="17">
		<region typus="original" subtype="" id="1937" explains="">
既以與人己愈多。
		</region>
	</paragraph>
	<paragraph index="18">
		<region typus="comment" subtype="" id="1938" explains="1937">
既以財賄布施與人，而財益多，如日月之光，無有盡時。
		</region>
	</paragraph>
	<paragraph index="19">
		<region typus="original" subtype="" id="1939" explains="">
天之道，利而不害；
		</region>
	</paragraph>
	<paragraph index="20">
		<region typus="comment" subtype="" id="1940" explains="1939">
天生萬物，愛育之，令長大，無所傷害也。
		</region>
	</paragraph>
	<paragraph index="21">
		<region typus="original" subtype="" id="1941" explains="">
聖人之道，為而不爭。
		</region>
	</paragraph>
	<paragraph index="22">
		<region typus="comment" subtype="" id="1942" explains="1941">
聖人法天所施為，化成事就，不與下爭功名，故能全其聖功也。
		</region>
	</paragraph>
</text>
