<?xml version='1.0' encoding='UTF-8'?>
<text title="老子河上公章句下" section="修觀" juan="1" original_title="道德經">
	<paragraph index="0">
		<region typus="original" subtype="title" id="1311" explains="">
老子河上公章句下 修觀
		</region>
	</paragraph>
	<paragraph index="1">
		<region typus="original" subtype="" id="1312" explains="">
善建者不拔，
		</region>
	</paragraph>
	<paragraph index="2">
		<region typus="comment" subtype="" id="1313" explains="1312">
建，立也。善以道立身立國者，不可得引而拔之。
		</region>
	</paragraph>
	<paragraph index="3">
		<region typus="original" subtype="" id="1314" explains="">
善抱者不脫，
		</region>
	</paragraph>
	<paragraph index="4">
		<region typus="comment" subtype="" id="1315" explains="1314">
善以道抱精神者，終不可拔引解脫。
		</region>
	</paragraph>
	<paragraph index="5">
		<region typus="original" subtype="" id="1316" explains="">
子孫祭祀不輟。
		</region>
	</paragraph>
	<paragraph index="6">
		<region typus="comment" subtype="" id="1317" explains="1316">
為人子孫能修道如是，長生不死，世世以久，祭祀先祖，宗廟無絕時。
		</region>
	</paragraph>
	<paragraph index="7">
		<region typus="original" subtype="" id="1318" explains="">
修之於身，其德乃真，
		</region>
	</paragraph>
	<paragraph index="8">
		<region typus="comment" subtype="" id="1319" explains="1318">
修道於身，愛氣養神，益壽延年。其德如是，乃為真人。
		</region>
	</paragraph>
	<paragraph index="9">
		<region typus="original" subtype="" id="1320" explains="">
修之於家，其德乃餘，
		</region>
	</paragraph>
	<paragraph index="10">
		<region typus="comment" subtype="" id="1321" explains="1320">
修道於家，父慈子孝，兄友弟順，夫信妻貞。其德如是，乃有餘慶及於來世子孫。
		</region>
	</paragraph>
	<paragraph index="11">
		<region typus="original" subtype="" id="1322" explains="">
修之於鄉，其德乃長，
		</region>
	</paragraph>
	<paragraph index="12">
		<region typus="comment" subtype="" id="1323" explains="1322">
修道於鄉，尊敬長老，愛養幼少，教誨愚鄙。其德如是，乃無不覆及也。
		</region>
	</paragraph>
	<paragraph index="13">
		<region typus="original" subtype="" id="1324" explains="">
修之於國，其德乃豐，
		</region>
	</paragraph>
	<paragraph index="14">
		<region typus="comment" subtype="" id="1325" explains="1324">
修道於國，則君信臣忠，仁義自生，禮樂自興，政平無私。其德如是，乃為豐厚也。
		</region>
	</paragraph>
	<paragraph index="15">
		<region typus="original" subtype="" id="1326" explains="">
修之於天下，其德乃普。
		</region>
	</paragraph>
	<paragraph index="16">
		<region typus="comment" subtype="" id="1327" explains="1326">
人主修道於天下，不言而化，不教而治，下之應上，信如影響。其德如是，乃為普傳。
		</region>
	</paragraph>
	<paragraph index="17">
		<region typus="original" subtype="" id="1328" explains="">
故以身觀身，
		</region>
	</paragraph>
	<paragraph index="18">
		<region typus="comment" subtype="" id="1329" explains="1328">
以修道之身，觀不修道之身，孰亡孰存也。
		</region>
	</paragraph>
	<paragraph index="19">
		<region typus="original" subtype="" id="1330" explains="">
以家觀家，
		</region>
	</paragraph>
	<paragraph index="20">
		<region typus="comment" subtype="" id="1331" explains="1330">
以修道之家，觀不修道之家。
		</region>
	</paragraph>
	<paragraph index="21">
		<region typus="original" subtype="" id="1332" explains="">
以鄉觀鄉，
		</region>
	</paragraph>
	<paragraph index="22">
		<region typus="comment" subtype="" id="1333" explains="1332">
以修道之鄉，觀不修道之鄉也。
		</region>
	</paragraph>
	<paragraph index="23">
		<region typus="original" subtype="" id="1334" explains="">
以國觀國，
		</region>
	</paragraph>
	<paragraph index="24">
		<region typus="comment" subtype="" id="1335" explains="1334">
以修道之國，觀不修道之國也。
		</region>
	</paragraph>
	<paragraph index="25">
		<region typus="original" subtype="" id="1336" explains="">
以天下觀天下。
		</region>
	</paragraph>
	<paragraph index="26">
		<region typus="comment" subtype="" id="1337" explains="1336">
以修道之主，觀不修道之主也。
		</region>
	</paragraph>
	<paragraph index="27">
		<region typus="original" subtype="" id="1338" explains="">
吾何以知天下之然哉，以此。
		</region>
	</paragraph>
	<paragraph index="28">
		<region typus="comment" subtype="" id="1339" explains="1338">
老子言，吾何知天下修道者昌，背道者亡。以此五事觀而知之也。
		</region>
	</paragraph>
</text>
