<?xml version='1.0' encoding='UTF-8'?>
<text title="老子河上公章句下" section="歸元" juan="1" original_title="道德經">
	<paragraph index="0">
		<region typus="original" subtype="title" id="1253" explains="">
老子河上公章句下 歸元
		</region>
	</paragraph>
	<paragraph index="1">
		<region typus="original" subtype="" id="1254" explains="">
天下有始，
		</region>
	</paragraph>
	<paragraph index="2">
		<region typus="comment" subtype="" id="1255" explains="1254">
始有道也。
		</region>
	</paragraph>
	<paragraph index="3">
		<region typus="original" subtype="" id="1256" explains="">
以為天下母。
		</region>
	</paragraph>
	<paragraph index="4">
		<region typus="comment" subtype="" id="1257" explains="1256">
道為天下萬物之母。
		</region>
	</paragraph>
	<paragraph index="5">
		<region typus="original" subtype="" id="1258" explains="">
既知其母，復知其子，
		</region>
	</paragraph>
	<paragraph index="6">
		<region typus="comment" subtype="" id="1259" explains="1258">
子，一也。既知道己，當復知一也。
		</region>
	</paragraph>
	<paragraph index="7">
		<region typus="original" subtype="" id="1260" explains="">
既知其子，復守其母，
		</region>
	</paragraph>
	<paragraph index="8">
		<region typus="comment" subtype="" id="1261" explains="1260">
己知一，當復守道反無為也。
		</region>
	</paragraph>
	<paragraph index="9">
		<region typus="original" subtype="" id="1262" explains="">
沒身不殆。
		</region>
	</paragraph>
	<paragraph index="10">
		<region typus="comment" subtype="" id="1263" explains="1262">
不危殆也。
		</region>
	</paragraph>
	<paragraph index="11">
		<region typus="original" subtype="" id="1264" explains="">
塞其兌，
		</region>
	</paragraph>
	<paragraph index="12">
		<region typus="comment" subtype="" id="1265" explains="1264">
兌，目也。目不妄視也。
		</region>
	</paragraph>
	<paragraph index="13">
		<region typus="original" subtype="" id="1266" explains="">
閉其門，
		</region>
	</paragraph>
	<paragraph index="14">
		<region typus="comment" subtype="" id="1267" explains="1266">
門，口也。使口不妄言。
		</region>
	</paragraph>
	<paragraph index="15">
		<region typus="original" subtype="" id="1268" explains="">
終身不勤。
		</region>
	</paragraph>
	<paragraph index="16">
		<region typus="comment" subtype="" id="1269" explains="1268">
人當塞目不妄視，閉口不妄言，則終生不勤苦。
		</region>
	</paragraph>
	<paragraph index="17">
		<region typus="original" subtype="" id="1270" explains="">
開其兌，
		</region>
	</paragraph>
	<paragraph index="18">
		<region typus="comment" subtype="" id="1271" explains="1270">
開目視情欲也。
		</region>
	</paragraph>
	<paragraph index="19">
		<region typus="original" subtype="" id="1272" explains="">
濟其事，
		</region>
	</paragraph>
	<paragraph index="20">
		<region typus="comment" subtype="" id="1273" explains="1272">
濟，益也。益情欲之事。
		</region>
	</paragraph>
	<paragraph index="21">
		<region typus="original" subtype="" id="1274" explains="">
終身不救。
		</region>
	</paragraph>
	<paragraph index="22">
		<region typus="comment" subtype="" id="1275" explains="1274">
禍亂成也。
		</region>
	</paragraph>
	<paragraph index="23">
		<region typus="original" subtype="" id="1276" explains="">
見小曰明，
		</region>
	</paragraph>
	<paragraph index="24">
		<region typus="comment" subtype="" id="1277" explains="1276">
萌芽未動，禍亂未見為小，昭然獨見為明。
		</region>
	</paragraph>
	<paragraph index="25">
		<region typus="original" subtype="" id="1278" explains="">
守柔日強。
		</region>
	</paragraph>
	<paragraph index="26">
		<region typus="comment" subtype="" id="1279" explains="1278">
守柔弱，日以強大也。
		</region>
	</paragraph>
	<paragraph index="27">
		<region typus="original" subtype="" id="1280" explains="">
用其光，
		</region>
	</paragraph>
	<paragraph index="28">
		<region typus="comment" subtype="" id="1281" explains="1280">
用其目光於外，視時世之利害。
		</region>
	</paragraph>
	<paragraph index="29">
		<region typus="original" subtype="" id="1282" explains="">
復歸其明。
		</region>
	</paragraph>
	<paragraph index="30">
		<region typus="comment" subtype="" id="1283" explains="1282">
復當返其光明於內，無使精神洩也。
		</region>
	</paragraph>
	<paragraph index="31">
		<region typus="original" subtype="" id="1284" explains="">
無遺身殃，
		</region>
	</paragraph>
	<paragraph index="32">
		<region typus="comment" subtype="" id="1285" explains="1284">
內視存神，不為漏失。
		</region>
	</paragraph>
	<paragraph index="33">
		<region typus="original" subtype="" id="1286" explains="">
是謂習常。
		</region>
	</paragraph>
	<paragraph index="34">
		<region typus="comment" subtype="" id="1287" explains="1286">
人能行此，是謂修習常道。
		</region>
	</paragraph>
</text>
