<?xml version='1.0' encoding='UTF-8'?>
<text title="老子河上公章句下" section="鑑遠" juan="1" original_title="道德經">
	<paragraph index="0">
		<region typus="original" subtype="title" id="1154" explains="">
老子河上公章句下 鑑遠
		</region>
	</paragraph>
	<paragraph index="1">
		<region typus="original" subtype="" id="1155" explains="">
不出戶知天下，
		</region>
	</paragraph>
	<paragraph index="2">
		<region typus="comment" subtype="" id="1156" explains="1155">
聖人不出戶以知天下者，以己身知人身，以己家知人家，所以見天下也。
		</region>
	</paragraph>
	<paragraph index="3">
		<region typus="original" subtype="" id="1157" explains="">
不窺牖見天道，
		</region>
	</paragraph>
	<paragraph index="4">
		<region typus="comment" subtype="" id="1158" explains="1157">
天道與人道同，天人相通，精氣相貫。人君清淨，天氣自正，人君多欲，天氣煩濁。吉兇利害，皆由於己。
		</region>
	</paragraph>
	<paragraph index="5">
		<region typus="original" subtype="" id="1159" explains="">
其出彌遠，其知彌少。
		</region>
	</paragraph>
	<paragraph index="6">
		<region typus="comment" subtype="" id="1160" explains="1159">
謂去其家觀人家，去其身觀人身，所觀益遠，所見益少也。
		</region>
	</paragraph>
	<paragraph index="7">
		<region typus="original" subtype="" id="1161" explains="">
是以聖人不行而知，
		</region>
	</paragraph>
	<paragraph index="8">
		<region typus="comment" subtype="" id="1162" explains="1161">
聖人不上天，不入淵，能知天下者，以心知之也。
		</region>
	</paragraph>
	<paragraph index="9">
		<region typus="original" subtype="" id="1163" explains="">
不見而名，
		</region>
	</paragraph>
	<paragraph index="10">
		<region typus="comment" subtype="" id="1164" explains="1163">
上好道，下好德；上好武，下好力。聖人原小知大，察內知外。
		</region>
	</paragraph>
	<paragraph index="11">
		<region typus="original" subtype="" id="1165" explains="">
不為而成。
		</region>
	</paragraph>
	<paragraph index="12">
		<region typus="comment" subtype="" id="1166" explains="1165">
上無所為，則下無事，家給人足，萬物自化就也。
		</region>
	</paragraph>
</text>
