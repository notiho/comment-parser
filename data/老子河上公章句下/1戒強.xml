<?xml version='1.0' encoding='UTF-8'?>
<text title="老子河上公章句下" section="戒強" juan="1" original_title="道德經">
	<paragraph index="0">
		<region typus="original" subtype="title" id="1815" explains="">
老子河上公章句下 戒強
		</region>
	</paragraph>
	<paragraph index="1">
		<region typus="original" subtype="" id="1816" explains="">
人之生也柔弱，
		</region>
	</paragraph>
	<paragraph index="2">
		<region typus="comment" subtype="" id="1817" explains="1816">
人生含和氣，抱精神，故柔弱也。
		</region>
	</paragraph>
	<paragraph index="3">
		<region typus="original" subtype="" id="1818" explains="">
其死也堅強。
		</region>
	</paragraph>
	<paragraph index="4">
		<region typus="comment" subtype="" id="1819" explains="1818">
人死和氣竭，精神亡，故堅強也。
		</region>
	</paragraph>
	<paragraph index="5">
		<region typus="original" subtype="" id="1820" explains="">
萬物草木之生也柔脆，
		</region>
	</paragraph>
	<paragraph index="6">
		<region typus="comment" subtype="" id="1821" explains="1820">
和氣存也。
		</region>
	</paragraph>
	<paragraph index="7">
		<region typus="original" subtype="" id="1822" explains="">
其死也枯槁。
		</region>
	</paragraph>
	<paragraph index="8">
		<region typus="comment" subtype="" id="1823" explains="1822">
和氣去也。
		</region>
	</paragraph>
	<paragraph index="9">
		<region typus="original" subtype="" id="1824" explains="">
故堅強者死之徒，柔弱者生之徒。
		</region>
	</paragraph>
	<paragraph index="10">
		<region typus="comment" subtype="" id="1825" explains="1824">
以上二事觀之，知堅強者死，柔弱者生也。
		</region>
	</paragraph>
	<paragraph index="11">
		<region typus="original" subtype="" id="1826" explains="">
是以兵強則不勝，
		</region>
	</paragraph>
	<paragraph index="12">
		<region typus="comment" subtype="" id="1827" explains="1826">
強大之兵輕戰樂殺，毒流怨結，眾弱為一強，故不勝。
		</region>
	</paragraph>
	<paragraph index="13">
		<region typus="original" subtype="" id="1828" explains="">
木強則共。
		</region>
	</paragraph>
	<paragraph index="14">
		<region typus="comment" subtype="" id="1829" explains="1828">
本強大則枝葉共生其上。
		</region>
	</paragraph>
	<paragraph index="15">
		<region typus="original" subtype="" id="1830" explains="">
強大處下，柔弱處上。
		</region>
	</paragraph>
	<paragraph index="16">
		<region typus="comment" subtype="" id="1831" explains="1830">
興物造功，大木處下，小物處上。天道抑強扶弱，自然之效。
		</region>
	</paragraph>
</text>
