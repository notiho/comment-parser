<?xml version='1.0' encoding='UTF-8'?>
<text title="老子河上公章句下" section="制惑" juan="1" original_title="道德經">
	<paragraph index="0">
		<region typus="original" subtype="title" id="1789" explains="">
老子河上公章句下 制惑
		</region>
	</paragraph>
	<paragraph index="1">
		<region typus="original" subtype="" id="1790" explains="">
民不畏死，
		</region>
	</paragraph>
	<paragraph index="2">
		<region typus="comment" subtype="" id="1791" explains="1790">
治國者刑罰酷深，民不聊生，故不畏死也。治身者嗜欲傷神，貪財殺身，民不知畏之也。
		</region>
	</paragraph>
	<paragraph index="3">
		<region typus="original" subtype="" id="1792" explains="">
奈何以死懼之？
		</region>
	</paragraph>
	<paragraph index="4">
		<region typus="comment" subtype="" id="1793" explains="1792">
人君不寬刑罰，教民去情欲，奈何設刑法以死懼之？若使民常畏死，當除己之所殘剋，教民去利欲也。
		</region>
	</paragraph>
	<paragraph index="5">
		<region typus="original" subtype="" id="1794" explains="">
而為奇者，吾得執而殺之。孰敢？
		</region>
	</paragraph>
	<paragraph index="6">
		<region typus="comment" subtype="" id="1795" explains="1794">
以道教化而民不從，反為奇巧，乃應王法執而殺之，誰敢有犯者？老子傷時王不先道德化之，而先刑罰也。
		</region>
	</paragraph>
	<paragraph index="7">
		<region typus="original" subtype="" id="1796" explains="">
常有司殺者。
		</region>
	</paragraph>
	<paragraph index="8">
		<region typus="comment" subtype="" id="1797" explains="1796">
司殺者謂天，居高臨下，司察人過。天網恢恢，疏而不失也。
		</region>
	</paragraph>
	<paragraph index="9">
		<region typus="original" subtype="" id="1798" explains="">
夫代司殺者，是謂代大匠斲。
		</region>
	</paragraph>
	<paragraph index="10">
		<region typus="comment" subtype="" id="1799" explains="1798">
天道至明，司殺有常，猶春生夏長，秋收冬藏，斗杓運移，以節度行之。人君欲代殺之，是猶拙夫代大匠斲木，勞而無功也。
		</region>
	</paragraph>
	<paragraph index="11">
		<region typus="original" subtype="" id="1800" explains="">
夫代大匠斲者，希有不傷手矣。
		</region>
	</paragraph>
	<paragraph index="12">
		<region typus="comment" subtype="" id="1801" explains="1800">
人君行刑罰，猶拙夫代大匠斲，則方圓不得其理，還自傷。代天殺者，失紀綱，不得其紀綱還受其殃也。
		</region>
	</paragraph>
</text>
