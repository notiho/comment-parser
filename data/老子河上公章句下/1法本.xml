<?xml version='1.0' encoding='UTF-8'?>
<text title="老子河上公章句下" section="法本" juan="1" original_title="道德經">
	<paragraph index="0">
		<region typus="original" subtype="title" id="966" explains="">
老子河上公章句下 法本
		</region>
	</paragraph>
	<paragraph index="1">
		<region typus="original" subtype="" id="967" explains="">
昔之得一者：
		</region>
	</paragraph>
	<paragraph index="2">
		<region typus="comment" subtype="" id="968" explains="967">
昔，往也。一，無為，道之子也。
		</region>
	</paragraph>
	<paragraph index="3">
		<region typus="original" subtype="" id="969" explains="">
天得一以清，
		</region>
	</paragraph>
	<paragraph index="4">
		<region typus="comment" subtype="" id="970" explains="969">
言天得一故能垂象清明。
		</region>
	</paragraph>
	<paragraph index="5">
		<region typus="original" subtype="" id="971" explains="">
地得一以寧，
		</region>
	</paragraph>
	<paragraph index="6">
		<region typus="comment" subtype="" id="972" explains="971">
言地得一故能安靜不動搖。
		</region>
	</paragraph>
	<paragraph index="7">
		<region typus="original" subtype="" id="973" explains="">
神得一以靈，
		</region>
	</paragraph>
	<paragraph index="8">
		<region typus="comment" subtype="" id="974" explains="973">
言神得一故能變化無形。
		</region>
	</paragraph>
	<paragraph index="9">
		<region typus="original" subtype="" id="975" explains="">
谷得一以盈，
		</region>
	</paragraph>
	<paragraph index="10">
		<region typus="comment" subtype="" id="976" explains="975">
言谷得一故能盈滿而不絕也。
		</region>
	</paragraph>
	<paragraph index="11">
		<region typus="original" subtype="" id="977" explains="">
萬物得一以生，
		</region>
	</paragraph>
	<paragraph index="12">
		<region typus="comment" subtype="" id="978" explains="977">
言萬物皆須道以生成也。
		</region>
	</paragraph>
	<paragraph index="13">
		<region typus="original" subtype="" id="979" explains="">
侯王得一以為天下正。
		</region>
	</paragraph>
	<paragraph index="14">
		<region typus="comment" subtype="" id="980" explains="979">
言侯王得一故能為天下平正。
		</region>
	</paragraph>
	<paragraph index="15">
		<region typus="original" subtype="" id="981" explains="">
其致之。
		</region>
	</paragraph>
	<paragraph index="16">
		<region typus="comment" subtype="" id="982" explains="981">
致，誡也。謂下六事也。
		</region>
	</paragraph>
	<paragraph index="17">
		<region typus="original" subtype="" id="983" explains="">
天無以清將恐裂，
		</region>
	</paragraph>
	<paragraph index="18">
		<region typus="comment" subtype="" id="984" explains="983">
言天當有陰陽弛張，晝夜更用，不可但欲清明無已時，將恐分裂不為天。
		</region>
	</paragraph>
	<paragraph index="19">
		<region typus="original" subtype="" id="985" explains="">
地無以寧將恐發，
		</region>
	</paragraph>
	<paragraph index="20">
		<region typus="comment" subtype="" id="986" explains="985">
言地當有高下剛柔，節氣五行，不可但欲安靜無已時，將恐發洩不為地。
		</region>
	</paragraph>
	<paragraph index="21">
		<region typus="original" subtype="" id="987" explains="">
神無以靈將恐歇，
		</region>
	</paragraph>
	<paragraph index="22">
		<region typus="comment" subtype="" id="988" explains="987">
言神當有王相囚死休廢，不可但欲靈變無已時，將恐虛歇不為神。
		</region>
	</paragraph>
	<paragraph index="23">
		<region typus="original" subtype="" id="989" explains="">
谷無以盈將恐竭，
		</region>
	</paragraph>
	<paragraph index="24">
		<region typus="comment" subtype="" id="990" explains="989">
言谷當有盈縮虛實，不可但欲盈滿無已時，將恐枯竭不為谷。
		</region>
	</paragraph>
	<paragraph index="25">
		<region typus="original" subtype="" id="991" explains="">
萬物無以生將恐滅，
		</region>
	</paragraph>
	<paragraph index="26">
		<region typus="comment" subtype="" id="992" explains="991">
言萬物當隨時生死，不可但欲長生無已時，將恐滅亡不為物。
		</region>
	</paragraph>
	<paragraph index="27">
		<region typus="original" subtype="" id="993" explains="">
侯王無以貴高將恐蹶。
		</region>
	</paragraph>
	<paragraph index="28">
		<region typus="comment" subtype="" id="994" explains="993">
言侯王當屈己以下人，汲汲求賢，不可但欲貴高於人無已時，將恐顛蹶失其位。
		</region>
	</paragraph>
	<paragraph index="29">
		<region typus="original" subtype="" id="995" explains="">
故貴以賤為本，
		</region>
	</paragraph>
	<paragraph index="30">
		<region typus="comment" subtype="" id="996" explains="995">
言必欲尊貴，當以薄賤為本，若禹稷躬稼，舜陶河濱，周公下白屋也。
		</region>
	</paragraph>
	<paragraph index="31">
		<region typus="original" subtype="" id="997" explains="">
高以下為基。
		</region>
	</paragraph>
	<paragraph index="32">
		<region typus="comment" subtype="" id="998" explains="997">
言必欲尊貴，當以下為本基，猶築牆造功，因卑成高，下不堅固，後必傾危。
		</region>
	</paragraph>
	<paragraph index="33">
		<region typus="original" subtype="" id="999" explains="">
是以侯王自謂孤、寡、不轂。
		</region>
	</paragraph>
	<paragraph index="34">
		<region typus="comment" subtype="" id="1000" explains="999">
孤寡喻孤獨，不轂喻不能如車轂為眾輻所湊。
		</region>
	</paragraph>
	<paragraph index="35">
		<region typus="original" subtype="" id="1001" explains="">
此非以賤為本邪？
		</region>
	</paragraph>
	<paragraph index="36">
		<region typus="comment" subtype="" id="1002" explains="1001">
言侯王至尊貴，能以孤寡自稱，此非以賤為本乎，以曉人。
		</region>
	</paragraph>
	<paragraph index="37">
		<region typus="original" subtype="" id="1003" explains="">
非乎！
		</region>
	</paragraph>
	<paragraph index="38">
		<region typus="comment" subtype="" id="1004" explains="1003">
嗟嘆之辭。
		</region>
	</paragraph>
	<paragraph index="39">
		<region typus="original" subtype="" id="1005" explains="">
故致數車無車，
		</region>
	</paragraph>
	<paragraph index="40">
		<region typus="comment" subtype="" id="1006" explains="1005">
致，就也。言人就車數之為輻、為輪、為轂、為衡、為轝，無有名為車者，故成為車，以喻侯王不以尊號自名，故能成其貴。
		</region>
	</paragraph>
	<paragraph index="41">
		<region typus="original" subtype="" id="1007" explains="">
不欲琭琭如玉，落落如石。
		</region>
	</paragraph>
	<paragraph index="42">
		<region typus="comment" subtype="" id="1008" explains="1007">
琭琭喻少，落落喻多，玉少故見貴，石多故見賤。言不欲如玉為人所貴，如石為人所賤，當處其中也。
		</region>
	</paragraph>
</text>
