<?xml version='1.0' encoding='UTF-8'?>
<text title="老子河上公章句下" section="玄符" juan="1" original_title="道德經">
	<paragraph index="0">
		<region typus="original" subtype="title" id="1340" explains="">
老子河上公章句下 玄符
		</region>
	</paragraph>
	<paragraph index="1">
		<region typus="original" subtype="" id="1341" explains="">
含德之厚，
		</region>
	</paragraph>
	<paragraph index="2">
		<region typus="comment" subtype="" id="1342" explains="1341">
謂含懷道德之厚也。
		</region>
	</paragraph>
	<paragraph index="3">
		<region typus="original" subtype="" id="1343" explains="">
比於赤子。
		</region>
	</paragraph>
	<paragraph index="4">
		<region typus="comment" subtype="" id="1344" explains="1343">
神明保佑含德之人，若父母之於赤子也。
		</region>
	</paragraph>
	<paragraph index="5">
		<region typus="original" subtype="" id="1345" explains="">
毒蟲不螫，
		</region>
	</paragraph>
	<paragraph index="6">
		<region typus="comment" subtype="" id="1346" explains="1345">
蜂蠇蛇虺不螫。
		</region>
	</paragraph>
	<paragraph index="7">
		<region typus="original" subtype="" id="1347" explains="">
猛獸不據，玃鳥不搏。
		</region>
	</paragraph>
	<paragraph index="8">
		<region typus="comment" subtype="" id="1348" explains="1347">
赤子不害於物，物亦不害之。故太平之世，人無貴賤，仁心，有刺之物，還返其本，有毒之蟲，不傷於人。
		</region>
	</paragraph>
	<paragraph index="9">
		<region typus="original" subtype="" id="1349" explains="">
骨弱筋柔而握固。
		</region>
	</paragraph>
	<paragraph index="10">
		<region typus="comment" subtype="" id="1350" explains="1349">
赤子筋骨柔弱而持物堅固，以其意心不移也。
		</region>
	</paragraph>
	<paragraph index="11">
		<region typus="original" subtype="" id="1351" explains="">
未知牝牡之合而朘作，精之至也。
		</region>
	</paragraph>
	<paragraph index="12">
		<region typus="comment" subtype="" id="1352" explains="1351">
赤子未知男女會合而陰陽作怒者，由精氣多之所致也。
		</region>
	</paragraph>
	<paragraph index="13">
		<region typus="original" subtype="" id="1353" explains="">
終日號而不啞，和之至也。
		</region>
	</paragraph>
	<paragraph index="14">
		<region typus="comment" subtype="" id="1354" explains="1353">
赤子從朝至暮啼號聲不變易者，和氣多之所至也。
		</region>
	</paragraph>
	<paragraph index="15">
		<region typus="original" subtype="" id="1355" explains="">
知和日常，
		</region>
	</paragraph>
	<paragraph index="16">
		<region typus="comment" subtype="" id="1356" explains="1355">
人能和氣柔弱有益於人者，則為知道之常也。
		</region>
	</paragraph>
	<paragraph index="17">
		<region typus="original" subtype="" id="1357" explains="">
知常日明，
		</region>
	</paragraph>
	<paragraph index="18">
		<region typus="comment" subtype="" id="1358" explains="1357">
人能知道之常行，則日以明達於玄妙也。
		</region>
	</paragraph>
	<paragraph index="19">
		<region typus="original" subtype="" id="1359" explains="">
益生日祥，
		</region>
	</paragraph>
	<paragraph index="20">
		<region typus="comment" subtype="" id="1360" explains="1359">
祥，長也。言益生欲自生，日以長大。
		</region>
	</paragraph>
	<paragraph index="21">
		<region typus="original" subtype="" id="1361" explains="">
心使氣日強。
		</region>
	</paragraph>
	<paragraph index="22">
		<region typus="comment" subtype="" id="1362" explains="1361">
心當專一和柔而神氣實內，故形柔。而反使妄有所為，和氣去於中，故形體日以剛強也。
		</region>
	</paragraph>
	<paragraph index="23">
		<region typus="original" subtype="" id="1363" explains="">
物壯則老，
		</region>
	</paragraph>
	<paragraph index="24">
		<region typus="comment" subtype="" id="1364" explains="1363">
萬物壯極則枯老也。
		</region>
	</paragraph>
	<paragraph index="25">
		<region typus="original" subtype="" id="1365" explains="">
謂之不道，
		</region>
	</paragraph>
	<paragraph index="26">
		<region typus="comment" subtype="" id="1366" explains="1365">
枯老則不得道矣。
		</region>
	</paragraph>
	<paragraph index="27">
		<region typus="original" subtype="" id="1367" explains="">
不道早已。
		</region>
	</paragraph>
	<paragraph index="28">
		<region typus="comment" subtype="" id="1368" explains="1367">
不得道者早死。
		</region>
	</paragraph>
</text>
