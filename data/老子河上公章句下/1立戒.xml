<?xml version='1.0' encoding='UTF-8'?>
<text title="老子河上公章句下" section="立戒" juan="1" original_title="道德經">
	<paragraph index="0">
		<region typus="original" subtype="title" id="1097" explains="">
老子河上公章句下 立戒
		</region>
	</paragraph>
	<paragraph index="1">
		<region typus="original" subtype="" id="1098" explains="">
名與身孰親。
		</region>
	</paragraph>
	<paragraph index="2">
		<region typus="comment" subtype="" id="1099" explains="1098">
名遂則身退也。
		</region>
	</paragraph>
	<paragraph index="3">
		<region typus="original" subtype="" id="1100" explains="">
身與貨孰多。
		</region>
	</paragraph>
	<paragraph index="4">
		<region typus="comment" subtype="" id="1101" explains="1100">
財多則害身也。
		</region>
	</paragraph>
	<paragraph index="5">
		<region typus="original" subtype="" id="1102" explains="">
得與亡孰病。
		</region>
	</paragraph>
	<paragraph index="6">
		<region typus="comment" subtype="" id="1103" explains="1102">
好得利則病於行也。
		</region>
	</paragraph>
	<paragraph index="7">
		<region typus="original" subtype="" id="1104" explains="">
甚愛必大費，
		</region>
	</paragraph>
	<paragraph index="8">
		<region typus="comment" subtype="" id="1105" explains="1104">
甚愛色，費精神。甚愛財，遇禍患。所愛者少，所亡者多，故言大費。
		</region>
	</paragraph>
	<paragraph index="9">
		<region typus="original" subtype="" id="1106" explains="">
多藏必厚亡。
		</region>
	</paragraph>
	<paragraph index="10">
		<region typus="comment" subtype="" id="1107" explains="1106">
生多藏於府庫，死多藏於丘墓。生有攻劫之憂，死有掘塚探柩之患。
		</region>
	</paragraph>
	<paragraph index="11">
		<region typus="original" subtype="" id="1108" explains="">
知足不辱，
		</region>
	</paragraph>
	<paragraph index="12">
		<region typus="comment" subtype="" id="1109" explains="1108">
知足之人絕利去欲，不辱於身。
		</region>
	</paragraph>
	<paragraph index="13">
		<region typus="original" subtype="" id="1110" explains="">
知止不殆，
		</region>
	</paragraph>
	<paragraph index="14">
		<region typus="comment" subtype="" id="1111" explains="1110">
知可止，則財利不累於身，聲色不亂於耳目，則身不危殆也。
		</region>
	</paragraph>
	<paragraph index="15">
		<region typus="original" subtype="" id="1112" explains="">
可以長久。
		</region>
	</paragraph>
	<paragraph index="16">
		<region typus="comment" subtype="" id="1113" explains="1112">
人能知止足則福祿在己，治身者，神不勞；治國者，民不擾，故可長久。
		</region>
	</paragraph>
</text>
