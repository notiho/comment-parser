<?xml version='1.0' encoding='UTF-8'?>
<text title="老子河上公章句下" section="玄用" juan="1" original_title="道德經">
	<paragraph index="0">
		<region typus="original" subtype="title" id="1700" explains="">
老子河上公章句下 玄用
		</region>
	</paragraph>
	<paragraph index="1">
		<region typus="original" subtype="" id="1701" explains="">
用兵有言：
		</region>
	</paragraph>
	<paragraph index="2">
		<region typus="comment" subtype="" id="1702" explains="1701">
陳用兵之道。老子疾時用兵，故託己設其義也。
		</region>
	</paragraph>
	<paragraph index="3">
		<region typus="original" subtype="" id="1703" explains="">
吾不敢為主，
		</region>
	</paragraph>
	<paragraph index="4">
		<region typus="comment" subtype="" id="1704" explains="1703">
主，先也。不敢先舉兵。
		</region>
	</paragraph>
	<paragraph index="5">
		<region typus="original" subtype="" id="1705" explains="">
而為客，
		</region>
	</paragraph>
	<paragraph index="6">
		<region typus="comment" subtype="" id="1706" explains="1705">
客者，和而不倡。用兵當承天而後動。
		</region>
	</paragraph>
	<paragraph index="7">
		<region typus="original" subtype="" id="1707" explains="">
不敢進寸而退尺。
		</region>
	</paragraph>
	<paragraph index="8">
		<region typus="comment" subtype="" id="1708" explains="1707">
侵人境界，利人財寶，為進；閉門守城，為退。
		</region>
	</paragraph>
	<paragraph index="9">
		<region typus="original" subtype="" id="1709" explains="">
是謂行無行，
		</region>
	</paragraph>
	<paragraph index="10">
		<region typus="comment" subtype="" id="1710" explains="1709">
彼遂不止，為天下賊，雖行誅之，不行執也。
		</region>
	</paragraph>
	<paragraph index="11">
		<region typus="original" subtype="" id="1711" explains="">
攘無臂，
		</region>
	</paragraph>
	<paragraph index="12">
		<region typus="comment" subtype="" id="1712" explains="1711">
雖欲大怒，若無臂可攘也。
		</region>
	</paragraph>
	<paragraph index="13">
		<region typus="original" subtype="" id="1713" explains="">
仍無敵，
		</region>
	</paragraph>
	<paragraph index="14">
		<region typus="comment" subtype="" id="1714" explains="1713">
雖欲仍引之，若無敵可仍也。
		</region>
	</paragraph>
	<paragraph index="15">
		<region typus="original" subtype="" id="1715" explains="">
執無兵。
		</region>
	</paragraph>
	<paragraph index="16">
		<region typus="comment" subtype="" id="1716" explains="1715">
雖欲執持之，若無兵刃可持用也。何者？傷彼之民罹罪於天，遭不道之君，愍忍喪之痛也。
		</region>
	</paragraph>
	<paragraph index="17">
		<region typus="original" subtype="" id="1717" explains="">
禍莫大於輕敵。
		</region>
	</paragraph>
	<paragraph index="18">
		<region typus="comment" subtype="" id="1718" explains="1717">
夫禍亂之害，莫大於欺輕敵家，侵取不休，輕戰貪財也。
		</region>
	</paragraph>
	<paragraph index="19">
		<region typus="original" subtype="" id="1719" explains="">
輕敵，幾喪吾寶。
		</region>
	</paragraph>
	<paragraph index="20">
		<region typus="comment" subtype="" id="1720" explains="1719">
幾，近也。寶，身也。欺輕敵者，近喪身也。
		</region>
	</paragraph>
	<paragraph index="21">
		<region typus="original" subtype="" id="1721" explains="">
故抗兵相加，
		</region>
	</paragraph>
	<paragraph index="22">
		<region typus="comment" subtype="" id="1722" explains="1721">
兩敵戰也。
		</region>
	</paragraph>
	<paragraph index="23">
		<region typus="original" subtype="" id="1723" explains="">
哀者勝矣。
		</region>
	</paragraph>
	<paragraph index="24">
		<region typus="comment" subtype="" id="1724" explains="1723">
哀者慈仁，士卒不遠於死。
		</region>
	</paragraph>
</text>
