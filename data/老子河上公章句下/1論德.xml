<?xml version='1.0' encoding='UTF-8'?>
<text title="老子河上公章句下" section="論德" juan="1" original_title="道德經">
	<paragraph index="0">
		<region typus="original" subtype="title" id="909" explains="">
老子河上公章句下 論德
		</region>
	</paragraph>
	<paragraph index="1">
		<region typus="original" subtype="" id="910" explains="">
上德不德，
		</region>
	</paragraph>
	<paragraph index="2">
		<region typus="comment" subtype="" id="911" explains="910">
上德，謂太古無名號之君，德大無上，故言上德也。不德者，言其不以德教民，因循自然，養人性命，其德不見，故言不德也。
		</region>
	</paragraph>
	<paragraph index="3">
		<region typus="original" subtype="" id="912" explains="">
是以有德。
		</region>
	</paragraph>
	<paragraph index="4">
		<region typus="comment" subtype="" id="913" explains="912">
言其德合於天地，和氣流行，民德以全也。
		</region>
	</paragraph>
	<paragraph index="5">
		<region typus="original" subtype="" id="914" explains="">
下德不失德，
		</region>
	</paragraph>
	<paragraph index="6">
		<region typus="comment" subtype="" id="915" explains="914">
下德，謂號謚之君，德不及上德，故言下德也。不失德者，其德可見，其功可稱也。
		</region>
	</paragraph>
	<paragraph index="7">
		<region typus="original" subtype="" id="916" explains="">
是以無德。
		</region>
	</paragraph>
	<paragraph index="8">
		<region typus="comment" subtype="" id="917" explains="916">
以有名號及其身故。
		</region>
	</paragraph>
	<paragraph index="9">
		<region typus="original" subtype="" id="918" explains="">
上德無為，
		</region>
	</paragraph>
	<paragraph index="10">
		<region typus="comment" subtype="" id="919" explains="918">
謂法道安靜，無所施為也。
		</region>
	</paragraph>
	<paragraph index="11">
		<region typus="original" subtype="" id="920" explains="">
而無以為，
		</region>
	</paragraph>
	<paragraph index="12">
		<region typus="comment" subtype="" id="921" explains="920">
言無以名號為也。
		</region>
	</paragraph>
	<paragraph index="13">
		<region typus="original" subtype="" id="922" explains="">
下德為之，
		</region>
	</paragraph>
	<paragraph index="14">
		<region typus="comment" subtype="" id="923" explains="922">
言為教令，施政事也。
		</region>
	</paragraph>
	<paragraph index="15">
		<region typus="original" subtype="" id="924" explains="">
而有以為。
		</region>
	</paragraph>
	<paragraph index="16">
		<region typus="comment" subtype="" id="925" explains="924">
言以為己取名號也。
		</region>
	</paragraph>
	<paragraph index="17">
		<region typus="original" subtype="" id="926" explains="">
上仁為之，
		</region>
	</paragraph>
	<paragraph index="18">
		<region typus="comment" subtype="" id="927" explains="926">
上仁謂行仁之君，其仁無上，故言上仁。為之者，為人恩也。
		</region>
	</paragraph>
	<paragraph index="19">
		<region typus="original" subtype="" id="928" explains="">
而無以為，
		</region>
	</paragraph>
	<paragraph index="20">
		<region typus="comment" subtype="" id="929" explains="928">
功成事立，無以執為。
		</region>
	</paragraph>
	<paragraph index="21">
		<region typus="original" subtype="" id="930" explains="">
上義為之，
		</region>
	</paragraph>
	<paragraph index="22">
		<region typus="comment" subtype="" id="931" explains="930">
為義以斷割也。
		</region>
	</paragraph>
	<paragraph index="23">
		<region typus="original" subtype="" id="932" explains="">
而有以為。
		</region>
	</paragraph>
	<paragraph index="24">
		<region typus="comment" subtype="" id="933" explains="932">
動作以為己，殺人以成威，賊下以自奉也。
		</region>
	</paragraph>
	<paragraph index="25">
		<region typus="original" subtype="" id="934" explains="">
上禮為之，
		</region>
	</paragraph>
	<paragraph index="26">
		<region typus="comment" subtype="" id="935" explains="934">
謂上禮之君，其禮無上，故言上禮。為之者，言為禮制度，序威儀也。
		</region>
	</paragraph>
	<paragraph index="27">
		<region typus="original" subtype="" id="936" explains="">
而莫之應，
		</region>
	</paragraph>
	<paragraph index="28">
		<region typus="comment" subtype="" id="937" explains="936">
言禮華盛實衰，飭偽煩多，動則離道，不可應也。
		</region>
	</paragraph>
	<paragraph index="29">
		<region typus="original" subtype="" id="938" explains="">
則攘臂而扔之。
		</region>
	</paragraph>
	<paragraph index="30">
		<region typus="comment" subtype="" id="939" explains="938">
言禮煩多不可應，上下忿爭，故攘臂相仍引。
		</region>
	</paragraph>
	<paragraph index="31">
		<region typus="original" subtype="" id="940" explains="">
故失道而後德，
		</region>
	</paragraph>
	<paragraph index="32">
		<region typus="comment" subtype="" id="941" explains="940">
言道衰而德化生也。
		</region>
	</paragraph>
	<paragraph index="33">
		<region typus="original" subtype="" id="942" explains="">
失德而後仁，
		</region>
	</paragraph>
	<paragraph index="34">
		<region typus="comment" subtype="" id="943" explains="942">
言德衰而仁愛見也。
		</region>
	</paragraph>
	<paragraph index="35">
		<region typus="original" subtype="" id="944" explains="">
失仁而後義，
		</region>
	</paragraph>
	<paragraph index="36">
		<region typus="comment" subtype="" id="945" explains="944">
言仁衰而分義明也。
		</region>
	</paragraph>
	<paragraph index="37">
		<region typus="original" subtype="" id="946" explains="">
失義而後禮。
		</region>
	</paragraph>
	<paragraph index="38">
		<region typus="comment" subtype="" id="947" explains="946">
言義衰則施禮聘，行至帛也。
		</region>
	</paragraph>
	<paragraph index="39">
		<region typus="original" subtype="" id="948" explains="">
夫禮者，忠信之薄，
		</region>
	</paragraph>
	<paragraph index="40">
		<region typus="comment" subtype="" id="949" explains="948">
言禮廢本治末，忠信日以衰薄。
		</region>
	</paragraph>
	<paragraph index="41">
		<region typus="original" subtype="" id="950" explains="">
而亂之首。
		</region>
	</paragraph>
	<paragraph index="42">
		<region typus="comment" subtype="" id="951" explains="950">
禮者賤質而貴文，故正直日以少，邪亂日以生。
		</region>
	</paragraph>
	<paragraph index="43">
		<region typus="original" subtype="" id="952" explains="">
前識者道之華，
		</region>
	</paragraph>
	<paragraph index="44">
		<region typus="comment" subtype="" id="953" explains="952">
不知而言知為前識，此人失道之實，得道之華。
		</region>
	</paragraph>
	<paragraph index="45">
		<region typus="original" subtype="" id="954" explains="">
而愚之始。
		</region>
	</paragraph>
	<paragraph index="46">
		<region typus="comment" subtype="" id="955" explains="954">
言前識之人，愚闇之倡始也。
		</region>
	</paragraph>
	<paragraph index="47">
		<region typus="original" subtype="" id="956" explains="">
是以大丈夫處其厚，
		</region>
	</paragraph>
	<paragraph index="48">
		<region typus="comment" subtype="" id="957" explains="956">
大丈夫謂得道之君也。處其厚者，謂處身於敦樸。
		</region>
	</paragraph>
	<paragraph index="49">
		<region typus="original" subtype="" id="958" explains="">
不居其薄，
		</region>
	</paragraph>
	<paragraph index="50">
		<region typus="comment" subtype="" id="959" explains="958">
不處身違道，為世煩亂也。
		</region>
	</paragraph>
	<paragraph index="51">
		<region typus="original" subtype="" id="960" explains="">
處其實，
		</region>
	</paragraph>
	<paragraph index="52">
		<region typus="comment" subtype="" id="961" explains="960">
處忠信也。
		</region>
	</paragraph>
	<paragraph index="53">
		<region typus="original" subtype="" id="962" explains="">
不居其華。
		</region>
	</paragraph>
	<paragraph index="54">
		<region typus="comment" subtype="" id="963" explains="962">
不尚華言也。
		</region>
	</paragraph>
	<paragraph index="55">
		<region typus="original" subtype="" id="964" explains="">
故去彼取此。
		</region>
	</paragraph>
	<paragraph index="56">
		<region typus="comment" subtype="" id="965" explains="964">
去彼華薄，取此厚實。
		</region>
	</paragraph>
</text>
