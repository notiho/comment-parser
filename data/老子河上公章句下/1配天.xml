<?xml version='1.0' encoding='UTF-8'?>
<text title="老子河上公章句下" section="配天" juan="1" original_title="道德經">
	<paragraph index="0">
		<region typus="original" subtype="title" id="1685" explains="">
老子河上公章句下 配天
		</region>
	</paragraph>
	<paragraph index="1">
		<region typus="original" subtype="" id="1686" explains="">
善為士者不武，
		</region>
	</paragraph>
	<paragraph index="2">
		<region typus="comment" subtype="" id="1687" explains="1686">
言貴道德，不好武力也。
		</region>
	</paragraph>
	<paragraph index="3">
		<region typus="original" subtype="" id="1688" explains="">
善戰者不怒，
		</region>
	</paragraph>
	<paragraph index="4">
		<region typus="comment" subtype="" id="1689" explains="1688">
善以道戰者，禁邪於胸心，絕禍於未萌，無所誅怒也。
		</region>
	</paragraph>
	<paragraph index="5">
		<region typus="original" subtype="" id="1690" explains="">
善勝敵者不與，
		</region>
	</paragraph>
	<paragraph index="6">
		<region typus="comment" subtype="" id="1691" explains="1690">
善以道勝敵者，附近以仁，來遠以德，不與敵爭，而敵自服也。
		</region>
	</paragraph>
	<paragraph index="7">
		<region typus="original" subtype="" id="1692" explains="">
善用人者為之下。
		</region>
	</paragraph>
	<paragraph index="8">
		<region typus="comment" subtype="" id="1693" explains="1692">
善用人自輔佐者，常為人執謙下也。
		</region>
	</paragraph>
	<paragraph index="9">
		<region typus="original" subtype="" id="1694" explains="">
是謂不爭之德，
		</region>
	</paragraph>
	<paragraph index="10">
		<region typus="comment" subtype="" id="1695" explains="1694">
謂上為之下也。是乃不與人爭之道德也。
		</region>
	</paragraph>
	<paragraph index="11">
		<region typus="original" subtype="" id="1696" explains="">
是謂用人之力，
		</region>
	</paragraph>
	<paragraph index="12">
		<region typus="comment" subtype="" id="1697" explains="1696">
能身為人下，是謂用人臣之力也。
		</region>
	</paragraph>
	<paragraph index="13">
		<region typus="original" subtype="" id="1698" explains="">
是謂配天古之極。
		</region>
	</paragraph>
	<paragraph index="14">
		<region typus="comment" subtype="" id="1699" explains="1698">
能行此者，德配天也。是乃古之極要道也。
		</region>
	</paragraph>
</text>
