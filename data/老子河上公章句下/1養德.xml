<?xml version='1.0' encoding='UTF-8'?>
<text title="老子河上公章句下" section="養德" juan="1" original_title="道德經">
	<paragraph index="0">
		<region typus="original" subtype="title" id="1230" explains="">
老子河上公章句下 養德
		</region>
	</paragraph>
	<paragraph index="1">
		<region typus="original" subtype="" id="1231" explains="">
道生之，
		</region>
	</paragraph>
	<paragraph index="2">
		<region typus="comment" subtype="" id="1232" explains="1231">
道生萬物。
		</region>
	</paragraph>
	<paragraph index="3">
		<region typus="original" subtype="" id="1233" explains="">
德畜之，
		</region>
	</paragraph>
	<paragraph index="4">
		<region typus="comment" subtype="" id="1234" explains="1233">
德，一也。一主布氣而蓄養。
		</region>
	</paragraph>
	<paragraph index="5">
		<region typus="original" subtype="" id="1235" explains="">
物形之，
		</region>
	</paragraph>
	<paragraph index="6">
		<region typus="comment" subtype="" id="1236" explains="1235">
一為萬物設形像也。
		</region>
	</paragraph>
	<paragraph index="7">
		<region typus="original" subtype="" id="1237" explains="">
勢成之。
		</region>
	</paragraph>
	<paragraph index="8">
		<region typus="comment" subtype="" id="1238" explains="1237">
一為萬物作寒暑之勢以成之。
		</region>
	</paragraph>
	<paragraph index="9">
		<region typus="original" subtype="" id="1239" explains="">
是以萬物莫不尊道而貴德。
		</region>
	</paragraph>
	<paragraph index="10">
		<region typus="comment" subtype="" id="1240" explains="1239">
道德所為，無不盡驚動，而尊敬之。
		</region>
	</paragraph>
	<paragraph index="11">
		<region typus="original" subtype="" id="1241" explains="">
道之尊，德之貴，夫莫之命而常自然。
		</region>
	</paragraph>
	<paragraph index="12">
		<region typus="comment" subtype="" id="1242" explains="1241">
道一不命召萬物，而常自然應之如影響。
		</region>
	</paragraph>
	<paragraph index="13">
		<region typus="original" subtype="" id="1243" explains="">
故道生之，德畜之，長之育之，成之孰之，養之覆之。
		</region>
	</paragraph>
	<paragraph index="14">
		<region typus="comment" subtype="" id="1244" explains="1243">
道之於萬物，非但生而已，乃復長養、成孰、覆育，全其性命。人君治國治身，亦當如是也。
		</region>
	</paragraph>
	<paragraph index="15">
		<region typus="original" subtype="" id="1245" explains="">
生而不有，
		</region>
	</paragraph>
	<paragraph index="16">
		<region typus="comment" subtype="" id="1246" explains="1245">
道生萬物，不有所取以為利也。
		</region>
	</paragraph>
	<paragraph index="17">
		<region typus="original" subtype="" id="1247" explains="">
為而不恃，
		</region>
	</paragraph>
	<paragraph index="18">
		<region typus="comment" subtype="" id="1248" explains="1247">
道所施為，不恃望其報也。
		</region>
	</paragraph>
	<paragraph index="19">
		<region typus="original" subtype="" id="1249" explains="">
長而不宰，
		</region>
	</paragraph>
	<paragraph index="20">
		<region typus="comment" subtype="" id="1250" explains="1249">
道長養萬物，不宰割以為利也。
		</region>
	</paragraph>
	<paragraph index="21">
		<region typus="original" subtype="" id="1251" explains="">
是謂玄德。
		</region>
	</paragraph>
	<paragraph index="22">
		<region typus="comment" subtype="" id="1252" explains="1251">
道之所行恩德，玄闇不可得見。
		</region>
	</paragraph>
</text>
