<?xml version='1.0' encoding='UTF-8'?>
<text title="老子河上公章句下" section="益證" juan="1" original_title="道德經">
	<paragraph index="0">
		<region typus="original" subtype="title" id="1288" explains="">
老子河上公章句下 益證
		</region>
	</paragraph>
	<paragraph index="1">
		<region typus="original" subtype="" id="1289" explains="">
使我介然有知，行於大道。
		</region>
	</paragraph>
	<paragraph index="2">
		<region typus="comment" subtype="" id="1290" explains="1289">
介，大也。老子疾時王不行大道，故設此言。使我介然有知於政事，我則行於大道，躬行無為之化。
		</region>
	</paragraph>
	<paragraph index="3">
		<region typus="original" subtype="" id="1291" explains="">
唯施是畏。
		</region>
	</paragraph>
	<paragraph index="4">
		<region typus="comment" subtype="" id="1292" explains="1291">
唯，獨也。獨畏有所施為，恐失道意。欲賞善，恐偽善生；欲信忠，恐詐忠起。
		</region>
	</paragraph>
	<paragraph index="5">
		<region typus="original" subtype="" id="1293" explains="">
大道甚夷，而民好徑。
		</region>
	</paragraph>
	<paragraph index="6">
		<region typus="comment" subtype="" id="1294" explains="1293">
夷，平易也。徑，邪、不平正也。大道甚平易，而民好從邪徑也。
		</region>
	</paragraph>
	<paragraph index="7">
		<region typus="original" subtype="" id="1295" explains="">
朝甚除，
		</region>
	</paragraph>
	<paragraph index="8">
		<region typus="comment" subtype="" id="1296" explains="1295">
高台榭，宮室修。
		</region>
	</paragraph>
	<paragraph index="9">
		<region typus="original" subtype="" id="1297" explains="">
田甚蕪，
		</region>
	</paragraph>
	<paragraph index="10">
		<region typus="comment" subtype="" id="1298" explains="1297">
農事廢，不耕治。
		</region>
	</paragraph>
	<paragraph index="11">
		<region typus="original" subtype="" id="1299" explains="">
倉甚虛，
		</region>
	</paragraph>
	<paragraph index="12">
		<region typus="comment" subtype="" id="1300" explains="1299">
五穀傷害，國無儲也。
		</region>
	</paragraph>
	<paragraph index="13">
		<region typus="original" subtype="" id="1301" explains="">
服文綵，
		</region>
	</paragraph>
	<paragraph index="14">
		<region typus="comment" subtype="" id="1302" explains="1301">
好飾偽，貴外華。
		</region>
	</paragraph>
	<paragraph index="15">
		<region typus="original" subtype="" id="1303" explains="">
帶利劍，
		</region>
	</paragraph>
	<paragraph index="16">
		<region typus="comment" subtype="" id="1304" explains="1303">
尚剛強，武且奢。
		</region>
	</paragraph>
	<paragraph index="17">
		<region typus="original" subtype="" id="1305" explains="">
厭飲食，財貨有餘，
		</region>
	</paragraph>
	<paragraph index="18">
		<region typus="comment" subtype="" id="1306" explains="1305">
多嗜欲，無足時。
		</region>
	</paragraph>
	<paragraph index="19">
		<region typus="original" subtype="" id="1307" explains="">
是謂盜誇。
		</region>
	</paragraph>
	<paragraph index="20">
		<region typus="comment" subtype="" id="1308" explains="1307">
百姓而君有餘者，是由劫盜以為服飾，持行誇人，不知身死家破，親戚並隨也。
		</region>
	</paragraph>
	<paragraph index="21">
		<region typus="original" subtype="" id="1309" explains="">
非道哉。
		</region>
	</paragraph>
	<paragraph index="22">
		<region typus="comment" subtype="" id="1310" explains="1309">
人君所行如是，此非道也。復言也哉者，痛傷之辭。
		</region>
	</paragraph>
</text>
