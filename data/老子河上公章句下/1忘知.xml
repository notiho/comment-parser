<?xml version='1.0' encoding='UTF-8'?>
<text title="老子河上公章句下" section="忘知" juan="1" original_title="道德經">
	<paragraph index="0">
		<region typus="original" subtype="title" id="1167" explains="">
老子河上公章句下 忘知
		</region>
	</paragraph>
	<paragraph index="1">
		<region typus="original" subtype="" id="1168" explains="">
為學日益，
		</region>
	</paragraph>
	<paragraph index="2">
		<region typus="comment" subtype="" id="1169" explains="1168">
學謂政教禮樂之學也。日益者，情欲文飾日以益多。
		</region>
	</paragraph>
	<paragraph index="3">
		<region typus="original" subtype="" id="1170" explains="">
為道日損。
		</region>
	</paragraph>
	<paragraph index="4">
		<region typus="comment" subtype="" id="1171" explains="1170">
道謂之自然之道也。日損者，情欲文飾日以消損。
		</region>
	</paragraph>
	<paragraph index="5">
		<region typus="original" subtype="" id="1172" explains="">
損之又損，
		</region>
	</paragraph>
	<paragraph index="6">
		<region typus="comment" subtype="" id="1173" explains="1172">
損情欲也。又損之，所以漸去。
		</region>
	</paragraph>
	<paragraph index="7">
		<region typus="original" subtype="" id="1174" explains="">
以至於無為，
		</region>
	</paragraph>
	<paragraph index="8">
		<region typus="comment" subtype="" id="1175" explains="1174">
當恬淡如嬰兒，無所造為也。
		</region>
	</paragraph>
	<paragraph index="9">
		<region typus="original" subtype="" id="1176" explains="">
無為而無不為。
		</region>
	</paragraph>
	<paragraph index="10">
		<region typus="comment" subtype="" id="1177" explains="1176">
情欲斷絕，德於道合，則無所不施，無所不為也。
		</region>
	</paragraph>
	<paragraph index="11">
		<region typus="original" subtype="" id="1178" explains="">
取天下常以無事，
		</region>
	</paragraph>
	<paragraph index="12">
		<region typus="comment" subtype="" id="1179" explains="1178">
取，治也。治天下當以無事，不當以勞煩也。
		</region>
	</paragraph>
	<paragraph index="13">
		<region typus="original" subtype="" id="1180" explains="">
及其有事，不足以取天下。
		</region>
	</paragraph>
	<paragraph index="14">
		<region typus="comment" subtype="" id="1181" explains="1180">
及其好有事，則政教煩，民不安，故不足以治天下也。
		</region>
	</paragraph>
</text>
