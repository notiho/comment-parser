<?xml version='1.0' encoding='UTF-8'?>
<text title="老子河上公章句下" section="淳德" juan="1" original_title="道德經">
	<paragraph index="0">
		<region typus="original" subtype="title" id="1608" explains="">
老子河上公章句下 淳德
		</region>
	</paragraph>
	<paragraph index="1">
		<region typus="original" subtype="" id="1609" explains="">
古之善為道者，非以明民，將以愚之。
		</region>
	</paragraph>
	<paragraph index="2">
		<region typus="comment" subtype="" id="1610" explains="1609">
說古之善以道治身及治國者，不以道教民明智巧詐也，將以道德教民，使質樸不詐偽。
		</region>
	</paragraph>
	<paragraph index="3">
		<region typus="original" subtype="" id="1611" explains="">
民之難治，以其智多。
		</region>
	</paragraph>
	<paragraph index="4">
		<region typus="comment" subtype="" id="1612" explains="1611">
民之所以難治者，以其智多而為巧偽。
		</region>
	</paragraph>
	<paragraph index="5">
		<region typus="original" subtype="" id="1613" explains="">
故以智治國，國之賊；
		</region>
	</paragraph>
	<paragraph index="6">
		<region typus="comment" subtype="" id="1614" explains="1613">
使智慧之人治國之政事，必遠道德，妄作威福，為國之賊也。
		</region>
	</paragraph>
	<paragraph index="7">
		<region typus="original" subtype="" id="1615" explains="">
不以智治國，國之福。
		</region>
	</paragraph>
	<paragraph index="8">
		<region typus="comment" subtype="" id="1616" explains="1615">
不使智慧之人治國之政事，則民守正直，不為邪飾，上下相親，君臣同力，故為國之福也。
		</region>
	</paragraph>
	<paragraph index="9">
		<region typus="original" subtype="" id="1617" explains="">
知此兩者亦楷式。
		</region>
	</paragraph>
	<paragraph index="10">
		<region typus="comment" subtype="" id="1618" explains="1617">
兩者謂智與不智也。常能智者為賊，不智者為福，是治身治國之法式也。
		</region>
	</paragraph>
	<paragraph index="11">
		<region typus="original" subtype="" id="1619" explains="">
常知楷式，是謂玄德。
		</region>
	</paragraph>
	<paragraph index="12">
		<region typus="comment" subtype="" id="1620" explains="1619">
玄，天也。能知治身及治國之法式，是謂與天同德也。
		</region>
	</paragraph>
	<paragraph index="13">
		<region typus="original" subtype="" id="1621" explains="">
玄德深矣，遠矣，
		</region>
	</paragraph>
	<paragraph index="14">
		<region typus="comment" subtype="" id="1622" explains="1621">
玄德之人深不可測，遠不可及也。
		</region>
	</paragraph>
	<paragraph index="15">
		<region typus="original" subtype="" id="1623" explains="">
與物反矣！
		</region>
	</paragraph>
	<paragraph index="16">
		<region typus="comment" subtype="" id="1624" explains="1623">
玄德之人與萬物反異，萬物欲益己，玄德施與人也。
		</region>
	</paragraph>
	<paragraph index="17">
		<region typus="original" subtype="" id="1625" explains="">
然後乃至於大順。
		</region>
	</paragraph>
	<paragraph index="18">
		<region typus="comment" subtype="" id="1626" explains="1625">
玄德與萬物反異，故能至大順。順天理也。
		</region>
	</paragraph>
</text>
