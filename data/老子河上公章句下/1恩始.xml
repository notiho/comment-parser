<?xml version='1.0' encoding='UTF-8'?>
<text title="老子河上公章句下" section="恩始" juan="1" original_title="道德經">
	<paragraph index="0">
		<region typus="original" subtype="title" id="1538" explains="">
老子河上公章句下 恩始
		</region>
	</paragraph>
	<paragraph index="1">
		<region typus="original" subtype="" id="1539" explains="">
為無為，
		</region>
	</paragraph>
	<paragraph index="2">
		<region typus="comment" subtype="" id="1540" explains="1539">
因成修故，無所造作。
		</region>
	</paragraph>
	<paragraph index="3">
		<region typus="original" subtype="" id="1541" explains="">
事無事，
		</region>
	</paragraph>
	<paragraph index="4">
		<region typus="comment" subtype="" id="1542" explains="1541">
預有備，除煩省事也。
		</region>
	</paragraph>
	<paragraph index="5">
		<region typus="original" subtype="" id="1543" explains="">
味無味。
		</region>
	</paragraph>
	<paragraph index="6">
		<region typus="comment" subtype="" id="1544" explains="1543">
深思遠慮，味道意也。
		</region>
	</paragraph>
	<paragraph index="7">
		<region typus="original" subtype="" id="1545" explains="">
大小多少，
		</region>
	</paragraph>
	<paragraph index="8">
		<region typus="comment" subtype="" id="1546" explains="1545">
陳其戒令也。欲大反小，欲多反少，自然之道也。
		</region>
	</paragraph>
	<paragraph index="9">
		<region typus="original" subtype="" id="1547" explains="">
報怨以德。
		</region>
	</paragraph>
	<paragraph index="10">
		<region typus="comment" subtype="" id="1548" explains="1547">
修道行善，絕禍於未生也。
		</region>
	</paragraph>
	<paragraph index="11">
		<region typus="original" subtype="" id="1549" explains="">
圖難於其易，
		</region>
	</paragraph>
	<paragraph index="12">
		<region typus="comment" subtype="" id="1550" explains="1549">
欲圖難事，當於易時，未及成也。
		</region>
	</paragraph>
	<paragraph index="13">
		<region typus="original" subtype="" id="1551" explains="">
為大於其細。
		</region>
	</paragraph>
	<paragraph index="14">
		<region typus="comment" subtype="" id="1552" explains="1551">
欲為大事，必作於小，禍亂從小來也。
		</region>
	</paragraph>
	<paragraph index="15">
		<region typus="original" subtype="" id="1553" explains="">
天下難事必作於易，天下大事必作於細。
		</region>
	</paragraph>
	<paragraph index="16">
		<region typus="comment" subtype="" id="1554" explains="1553">
從易生難，從細生著。
		</region>
	</paragraph>
	<paragraph index="17">
		<region typus="original" subtype="" id="1555" explains="">
是以聖人終不為大，故能成其大。
		</region>
	</paragraph>
	<paragraph index="18">
		<region typus="comment" subtype="" id="1556" explains="1555">
處謙虛，天下共歸之也。
		</region>
	</paragraph>
	<paragraph index="19">
		<region typus="original" subtype="" id="1557" explains="">
夫輕諾必寡信，
		</region>
	</paragraph>
	<paragraph index="20">
		<region typus="comment" subtype="" id="1558" explains="1557">
不重言也。
		</region>
	</paragraph>
	<paragraph index="21">
		<region typus="original" subtype="" id="1559" explains="">
多易必多難。
		</region>
	</paragraph>
	<paragraph index="22">
		<region typus="comment" subtype="" id="1560" explains="1559">
不慎患也。
		</region>
	</paragraph>
	<paragraph index="23">
		<region typus="original" subtype="" id="1561" explains="">
是以聖人猶難之，
		</region>
	</paragraph>
	<paragraph index="24">
		<region typus="comment" subtype="" id="1562" explains="1561">
聖人動作舉事，猶進退，重難之，欲塞其源也。
		</region>
	</paragraph>
	<paragraph index="25">
		<region typus="original" subtype="" id="1563" explains="">
故終無難矣。
		</region>
	</paragraph>
	<paragraph index="26">
		<region typus="comment" subtype="" id="1564" explains="1563">
聖人終生無患難之事，猶避害深也。
		</region>
	</paragraph>
</text>
