<?xml version='1.0' encoding='UTF-8'?>
<text title="老子河上公章句下" section="同異" juan="1" original_title="道德經">
	<paragraph index="0">
		<region typus="original" subtype="title" id="1018" explains="">
老子河上公章句下 同異
		</region>
	</paragraph>
	<paragraph index="1">
		<region typus="original" subtype="" id="1019" explains="">
上士聞道，勤而行之。
		</region>
	</paragraph>
	<paragraph index="2">
		<region typus="comment" subtype="" id="1020" explains="1019">
上士聞道，自勤苦竭力而行之。
		</region>
	</paragraph>
	<paragraph index="3">
		<region typus="original" subtype="" id="1021" explains="">
中士聞道，若存若亡。
		</region>
	</paragraph>
	<paragraph index="4">
		<region typus="comment" subtype="" id="1022" explains="1021">
中士聞道，治身以長存，治國以太平，欣然而存之，退見財色榮譽，惑於情欲，而覆亡之也。
		</region>
	</paragraph>
	<paragraph index="5">
		<region typus="original" subtype="" id="1023" explains="">
下士聞道，大笑之。
		</region>
	</paragraph>
	<paragraph index="6">
		<region typus="comment" subtype="" id="1024" explains="1023">
下士貪狠多欲，見道柔弱，謂之恐懼。見道質樸，謂之鄙陋。故大笑之。
		</region>
	</paragraph>
	<paragraph index="7">
		<region typus="original" subtype="" id="1025" explains="">
不笑不足以為道。
		</region>
	</paragraph>
	<paragraph index="8">
		<region typus="comment" subtype="" id="1026" explains="1025">
不為下士所笑，不足以名為道。
		</region>
	</paragraph>
	<paragraph index="9">
		<region typus="original" subtype="" id="1027" explains="">
故建言有之：
		</region>
	</paragraph>
	<paragraph index="10">
		<region typus="comment" subtype="" id="1028" explains="1027">
建，設也。設言以有道，當如下句。
		</region>
	</paragraph>
	<paragraph index="11">
		<region typus="original" subtype="" id="1029" explains="">
明道若昧，
		</region>
	</paragraph>
	<paragraph index="12">
		<region typus="comment" subtype="" id="1030" explains="1029">
明道之人，若闇昧無所見。
		</region>
	</paragraph>
	<paragraph index="13">
		<region typus="original" subtype="" id="1031" explains="">
進道若退，
		</region>
	</paragraph>
	<paragraph index="14">
		<region typus="comment" subtype="" id="1032" explains="1031">
進取道者，若退不及。
		</region>
	</paragraph>
	<paragraph index="15">
		<region typus="original" subtype="" id="1033" explains="">
夷道若纇。
		</region>
	</paragraph>
	<paragraph index="16">
		<region typus="comment" subtype="" id="1034" explains="1033">
夷，平也。大道之人不自別殊，若多比類也。
		</region>
	</paragraph>
	<paragraph index="17">
		<region typus="original" subtype="" id="1035" explains="">
上德若谷，
		</region>
	</paragraph>
	<paragraph index="18">
		<region typus="comment" subtype="" id="1036" explains="1035">
上德之人若深谷，不恥垢濁也。
		</region>
	</paragraph>
	<paragraph index="19">
		<region typus="original" subtype="" id="1037" explains="">
大白若辱，
		</region>
	</paragraph>
	<paragraph index="20">
		<region typus="comment" subtype="" id="1038" explains="1037">
大潔白之人若汙辱，不自彰顯。
		</region>
	</paragraph>
	<paragraph index="21">
		<region typus="original" subtype="" id="1039" explains="">
廣德若不足，
		</region>
	</paragraph>
	<paragraph index="22">
		<region typus="comment" subtype="" id="1040" explains="1039">
德行廣大之人，若愚頑不足也。
		</region>
	</paragraph>
	<paragraph index="23">
		<region typus="original" subtype="" id="1041" explains="">
建德若偷，
		</region>
	</paragraph>
	<paragraph index="24">
		<region typus="comment" subtype="" id="1042" explains="1041">
建設道德之人，若可偷引使空虛也。
		</region>
	</paragraph>
	<paragraph index="25">
		<region typus="original" subtype="" id="1043" explains="">
質真若渝，
		</region>
	</paragraph>
	<paragraph index="26">
		<region typus="comment" subtype="" id="1044" explains="1043">
質樸之人，若五色有渝淺不明也。
		</region>
	</paragraph>
	<paragraph index="27">
		<region typus="original" subtype="" id="1045" explains="">
大方無隅，
		</region>
	</paragraph>
	<paragraph index="28">
		<region typus="comment" subtype="" id="1046" explains="1045">
大方正之人，無委屈廉隅。
		</region>
	</paragraph>
	<paragraph index="29">
		<region typus="original" subtype="" id="1047" explains="">
大器晚成，
		</region>
	</paragraph>
	<paragraph index="30">
		<region typus="comment" subtype="" id="1048" explains="1047">
大器之人，若九鼎瑚璉，不可卒成也。
		</region>
	</paragraph>
	<paragraph index="31">
		<region typus="original" subtype="" id="1049" explains="">
大音希聲，
		</region>
	</paragraph>
	<paragraph index="32">
		<region typus="comment" subtype="" id="1050" explains="1049">
大音猶雷霆待時而動，喻當愛氣希言也。
		</region>
	</paragraph>
	<paragraph index="33">
		<region typus="original" subtype="" id="1051" explains="">
大象無形，
		</region>
	</paragraph>
	<paragraph index="34">
		<region typus="comment" subtype="" id="1052" explains="1051">
大法象之人，質樸無形容。
		</region>
	</paragraph>
	<paragraph index="35">
		<region typus="original" subtype="" id="1053" explains="">
道隱無名。
		</region>
	</paragraph>
	<paragraph index="36">
		<region typus="comment" subtype="" id="1054" explains="1053">
道潛隱，使人無能指名也。
		</region>
	</paragraph>
	<paragraph index="37">
		<region typus="original" subtype="" id="1055" explains="">
夫惟道，善貸且成。
		</region>
	</paragraph>
	<paragraph index="38">
		<region typus="comment" subtype="" id="1056" explains="1055">
成，就也。言道善稟貸人精氣，且成就之也。
		</region>
	</paragraph>
</text>
