<?xml version='1.0' encoding='UTF-8'?>
<text title="老子河上公章句下" section="淳風" juan="1" original_title="道德經">
	<paragraph index="0">
		<region typus="original" subtype="title" id="1400" explains="">
老子河上公章句下 淳風
		</region>
	</paragraph>
	<paragraph index="1">
		<region typus="original" subtype="" id="1401" explains="">
以正治國，
		</region>
	</paragraph>
	<paragraph index="2">
		<region typus="comment" subtype="" id="1402" explains="1401">
以，至也。天使正身之人，使有國也。
		</region>
	</paragraph>
	<paragraph index="3">
		<region typus="original" subtype="" id="1403" explains="">
以奇用兵，
		</region>
	</paragraph>
	<paragraph index="4">
		<region typus="comment" subtype="" id="1404" explains="1403">
奇，詐也。天使詐偽之人，使用兵也。
		</region>
	</paragraph>
	<paragraph index="5">
		<region typus="original" subtype="" id="1405" explains="">
以無事取天下。
		</region>
	</paragraph>
	<paragraph index="6">
		<region typus="comment" subtype="" id="1406" explains="1405">
以無事無為之人，使取天下為之主。
		</region>
	</paragraph>
	<paragraph index="7">
		<region typus="original" subtype="" id="1407" explains="">
吾何以知其然哉，以此。
		</region>
	</paragraph>
	<paragraph index="8">
		<region typus="comment" subtype="" id="1408" explains="1407">
此，今也。老子言，我何以知天意然哉，以今日所見知。
		</region>
	</paragraph>
	<paragraph index="9">
		<region typus="original" subtype="" id="1409" explains="">
天下多忌諱而民彌貧。
		</region>
	</paragraph>
	<paragraph index="10">
		<region typus="comment" subtype="" id="1410" explains="1409">
天下謂人主也。忌諱者防禁也。令煩則奸生，禁多則下詐，相殆故貧。
		</region>
	</paragraph>
	<paragraph index="11">
		<region typus="original" subtype="" id="1411" explains="">
民多利器，國家滋昏。
		</region>
	</paragraph>
	<paragraph index="12">
		<region typus="comment" subtype="" id="1412" explains="1411">
利器者，權也。民多權則視者眩於目，聽者惑於耳，上下不親，故國家昏亂。
		</region>
	</paragraph>
	<paragraph index="13">
		<region typus="original" subtype="" id="1413" explains="">
人多伎巧，奇物滋起。
		</region>
	</paragraph>
	<paragraph index="14">
		<region typus="comment" subtype="" id="1414" explains="1413">
人謂人君、百里諸侯也。多技巧，謂刻畫宮觀，雕琢章服，奇物滋起，下則化上，飾金鏤玉，文繡彩色日以滋甚。
		</region>
	</paragraph>
	<paragraph index="15">
		<region typus="original" subtype="" id="1415" explains="">
法物滋彰，盜賊多有。
		</region>
	</paragraph>
	<paragraph index="16">
		<region typus="comment" subtype="" id="1416" explains="1415">
法物，好物也。珍好之物滋生彰著，則農事廢，飢寒並至，而盜賊多有也。
		</region>
	</paragraph>
	<paragraph index="17">
		<region typus="original" subtype="" id="1417" explains="">
故聖人云：
		</region>
	</paragraph>
	<paragraph index="18">
		<region typus="comment" subtype="" id="1418" explains="1417">
謂下事也。
		</region>
	</paragraph>
	<paragraph index="19">
		<region typus="original" subtype="" id="1419" explains="">
我無為而民自化，
		</region>
	</paragraph>
	<paragraph index="20">
		<region typus="comment" subtype="" id="1420" explains="1419">
聖人言：我修道承天，無所改作，而民自化成也。
		</region>
	</paragraph>
	<paragraph index="21">
		<region typus="original" subtype="" id="1421" explains="">
我好靜而民自正，
		</region>
	</paragraph>
	<paragraph index="22">
		<region typus="comment" subtype="" id="1422" explains="1421">
聖人言：我好靜，不言不教，而民自忠正也。
		</region>
	</paragraph>
	<paragraph index="23">
		<region typus="original" subtype="" id="1423" explains="">
我無事而民自富，
		</region>
	</paragraph>
	<paragraph index="24">
		<region typus="comment" subtype="" id="1424" explains="1423">
我無徭役徵召之事，民安其業故皆自富也。
		</region>
	</paragraph>
	<paragraph index="25">
		<region typus="original" subtype="" id="1425" explains="">
我無欲而民自朴。
		</region>
	</paragraph>
	<paragraph index="26">
		<region typus="comment" subtype="" id="1426" explains="1425">
我常無欲，去華文，微服飾，民則隨我為質樸也。聖人言：我修道守真，絕去六情，民自隨我而清也。
		</region>
	</paragraph>
</text>
