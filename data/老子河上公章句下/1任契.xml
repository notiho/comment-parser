<?xml version='1.0' encoding='UTF-8'?>
<text title="老子河上公章句下" section="任契" juan="1" original_title="道德經">
	<paragraph index="0">
		<region typus="original" subtype="title" id="1874" explains="">
老子河上公章句下 任契
		</region>
	</paragraph>
	<paragraph index="1">
		<region typus="original" subtype="" id="1875" explains="">
和大怨，
		</region>
	</paragraph>
	<paragraph index="2">
		<region typus="comment" subtype="" id="1876" explains="1875">
殺人者死，傷人者刑，以相和報。
		</region>
	</paragraph>
	<paragraph index="3">
		<region typus="original" subtype="" id="1877" explains="">
必有餘怨，
		</region>
	</paragraph>
	<paragraph index="4">
		<region typus="comment" subtype="" id="1878" explains="1877">
任刑者失人情，必有餘怨及於良人也。
		</region>
	</paragraph>
	<paragraph index="5">
		<region typus="original" subtype="" id="1879" explains="">
安可以為善？
		</region>
	</paragraph>
	<paragraph index="6">
		<region typus="comment" subtype="" id="1880" explains="1879">
言一人吁嗟則失天心，安可以和怨為善？
		</region>
	</paragraph>
	<paragraph index="7">
		<region typus="original" subtype="" id="1881" explains="">
是以聖人執左契，
		</region>
	</paragraph>
	<paragraph index="8">
		<region typus="comment" subtype="" id="1882" explains="1881">
古者聖人執左契，合符信也。無文書法律，刻契合符以為信也。
		</region>
	</paragraph>
	<paragraph index="9">
		<region typus="original" subtype="" id="1883" explains="">
而不責於人。
		</region>
	</paragraph>
	<paragraph index="10">
		<region typus="comment" subtype="" id="1884" explains="1883">
但刻契為信，不責人以他事也。
		</region>
	</paragraph>
	<paragraph index="11">
		<region typus="original" subtype="" id="1885" explains="">
有德司契，
		</region>
	</paragraph>
	<paragraph index="12">
		<region typus="comment" subtype="" id="1886" explains="1885">
有德之君，司察契信而已。
		</region>
	</paragraph>
	<paragraph index="13">
		<region typus="original" subtype="" id="1887" explains="">
無德司徹。
		</region>
	</paragraph>
	<paragraph index="14">
		<region typus="comment" subtype="" id="1888" explains="1887">
無德之君，背其契信，司人所失。
		</region>
	</paragraph>
	<paragraph index="15">
		<region typus="original" subtype="" id="1889" explains="">
天道無親，常與善人。
		</region>
	</paragraph>
	<paragraph index="16">
		<region typus="comment" subtype="" id="1890" explains="1889">
天道無有親疏，唯與善人，則與司契者也。
		</region>
	</paragraph>
</text>
