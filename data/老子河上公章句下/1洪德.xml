<?xml version='1.0' encoding='UTF-8'?>
<text title="老子河上公章句下" section="洪德" juan="1" original_title="道德經">
	<paragraph index="0">
		<region typus="original" subtype="title" id="1114" explains="">
老子河上公章句下 洪德
		</region>
	</paragraph>
	<paragraph index="1">
		<region typus="original" subtype="" id="1115" explains="">
大成若缺，
		</region>
	</paragraph>
	<paragraph index="2">
		<region typus="comment" subtype="" id="1116" explains="1115">
謂道德大成之君也。若缺者，滅名藏譽，如毀缺不備也。
		</region>
	</paragraph>
	<paragraph index="3">
		<region typus="original" subtype="" id="1117" explains="">
其用不弊，
		</region>
	</paragraph>
	<paragraph index="4">
		<region typus="comment" subtype="" id="1118" explains="1117">
其用心如是，則無弊盡時也。
		</region>
	</paragraph>
	<paragraph index="5">
		<region typus="original" subtype="" id="1119" explains="">
大盈若沖，
		</region>
	</paragraph>
	<paragraph index="6">
		<region typus="comment" subtype="" id="1120" explains="1119">
謂道德大盈滿之君也。若沖者，貴不敢驕也，富不敢奢也。
		</region>
	</paragraph>
	<paragraph index="7">
		<region typus="original" subtype="" id="1121" explains="">
其用不窮。
		</region>
	</paragraph>
	<paragraph index="8">
		<region typus="comment" subtype="" id="1122" explains="1121">
其用心如是，則無窮盡時也。
		</region>
	</paragraph>
	<paragraph index="9">
		<region typus="original" subtype="" id="1123" explains="">
大直若屈，
		</region>
	</paragraph>
	<paragraph index="10">
		<region typus="comment" subtype="" id="1124" explains="1123">
大直，謂修道法度正直如一也。若屈者，不與俗人爭，若可屈折。
		</region>
	</paragraph>
	<paragraph index="11">
		<region typus="original" subtype="" id="1125" explains="">
大巧若拙，
		</region>
	</paragraph>
	<paragraph index="12">
		<region typus="comment" subtype="" id="1126" explains="1125">
大巧謂多才術也。若拙者，亦不敢見其能。
		</region>
	</paragraph>
	<paragraph index="13">
		<region typus="original" subtype="" id="1127" explains="">
大辯若訥。
		</region>
	</paragraph>
	<paragraph index="14">
		<region typus="comment" subtype="" id="1128" explains="1127">
大辯者，智無疑。若訥者，口無辟。
		</region>
	</paragraph>
	<paragraph index="15">
		<region typus="original" subtype="" id="1129" explains="">
躁勝寒，
		</region>
	</paragraph>
	<paragraph index="16">
		<region typus="comment" subtype="" id="1130" explains="1129">
勝，極也。春夏陽氣躁疾於上，萬物盛大，極則寒，寒則零落死亡也。言人不當剛躁也。
		</region>
	</paragraph>
	<paragraph index="17">
		<region typus="original" subtype="" id="1131" explains="">
靜勝熱，
		</region>
	</paragraph>
	<paragraph index="18">
		<region typus="comment" subtype="" id="1132" explains="1131">
秋冬萬物靜於黃泉之下，極則熱，熱者生之源。
		</region>
	</paragraph>
	<paragraph index="19">
		<region typus="original" subtype="" id="1133" explains="">
清靜能為天下正。
		</region>
	</paragraph>
	<paragraph index="20">
		<region typus="comment" subtype="" id="1134" explains="1133">
能清靜則為天下之長，持身正則無終已時也。
		</region>
	</paragraph>
</text>
