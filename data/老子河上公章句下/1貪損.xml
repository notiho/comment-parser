<?xml version='1.0' encoding='UTF-8'?>
<text title="老子河上公章句下" section="貪損" juan="1" original_title="道德經">
	<paragraph index="0">
		<region typus="original" subtype="title" id="1802" explains="">
老子河上公章句下 貪損
		</region>
	</paragraph>
	<paragraph index="1">
		<region typus="original" subtype="" id="1803" explains="">
民之饑，以其上食稅之多，是以飢。
		</region>
	</paragraph>
	<paragraph index="2">
		<region typus="comment" subtype="" id="1804" explains="1803">
人民所以饑深者，以其君上稅食下太多，民皆化上為貪，叛道違德，故饑。
		</region>
	</paragraph>
	<paragraph index="3">
		<region typus="original" subtype="" id="1805" explains="">
民之難治，以其上之有為。
		</region>
	</paragraph>
	<paragraph index="4">
		<region typus="comment" subtype="" id="1806" explains="1805">
民之不可治者，以其君上多欲，好有為也，
		</region>
	</paragraph>
	<paragraph index="5">
		<region typus="original" subtype="" id="1807" explains="">
是以難治。
		</region>
	</paragraph>
	<paragraph index="6">
		<region typus="comment" subtype="" id="1808" explains="1807">
是以其民化上有為，情偽難治。
		</region>
	</paragraph>
	<paragraph index="7">
		<region typus="original" subtype="" id="1809" explains="">
民之輕死，以其上求生之厚，
		</region>
	</paragraph>
	<paragraph index="8">
		<region typus="comment" subtype="" id="1810" explains="1809">
人民所以侵犯死者，以其求生活之道太厚，貪利以自危。
		</region>
	</paragraph>
	<paragraph index="9">
		<region typus="original" subtype="" id="1811" explains="">
是以輕死。
		</region>
	</paragraph>
	<paragraph index="10">
		<region typus="comment" subtype="" id="1812" explains="1811">
以求生太厚之故，輕入死地也。
		</region>
	</paragraph>
	<paragraph index="11">
		<region typus="original" subtype="" id="1813" explains="">
夫唯無以生為者，是賢於貴生。
		</region>
	</paragraph>
	<paragraph index="12">
		<region typus="comment" subtype="" id="1814" explains="1813">
夫唯獨無以生為務者，爵祿不干於意，財利不入於身，天子不得臣，諸侯不得使，則賢於貴生也。
		</region>
	</paragraph>
</text>
