<?xml version='1.0' encoding='UTF-8'?>
<text title="老子河上公章句下" section="守微" juan="1" original_title="道德經">
	<paragraph index="0">
		<region typus="original" subtype="title" id="1565" explains="">
老子河上公章句下 守微
		</region>
	</paragraph>
	<paragraph index="1">
		<region typus="original" subtype="" id="1566" explains="">
其安易持，
		</region>
	</paragraph>
	<paragraph index="2">
		<region typus="comment" subtype="" id="1567" explains="1566">
治身治國安靜者，易守持也。
		</region>
	</paragraph>
	<paragraph index="3">
		<region typus="original" subtype="" id="1568" explains="">
其未兆易謀，
		</region>
	</paragraph>
	<paragraph index="4">
		<region typus="comment" subtype="" id="1569" explains="1568">
情欲禍患未有形兆時，易謀止也。
		</region>
	</paragraph>
	<paragraph index="5">
		<region typus="original" subtype="" id="1570" explains="">
其脆易破，
		</region>
	</paragraph>
	<paragraph index="6">
		<region typus="comment" subtype="" id="1571" explains="1570">
禍亂未動於朝，情欲未見於色，如脆弱易破除。
		</region>
	</paragraph>
	<paragraph index="7">
		<region typus="original" subtype="" id="1572" explains="">
其微易散。
		</region>
	</paragraph>
	<paragraph index="8">
		<region typus="comment" subtype="" id="1573" explains="1572">
其未彰著，微小易散去也。
		</region>
	</paragraph>
	<paragraph index="9">
		<region typus="original" subtype="" id="1574" explains="">
為之於未有，
		</region>
	</paragraph>
	<paragraph index="10">
		<region typus="comment" subtype="" id="1575" explains="1574">
欲有所為，當於未有萌芽之時塞其端也。
		</region>
	</paragraph>
	<paragraph index="11">
		<region typus="original" subtype="" id="1576" explains="">
治之於未亂。
		</region>
	</paragraph>
	<paragraph index="12">
		<region typus="comment" subtype="" id="1577" explains="1576">
治身治國於未亂之時，當豫閉其門也。
		</region>
	</paragraph>
	<paragraph index="13">
		<region typus="original" subtype="" id="1578" explains="">
合抱之木生於毫末；
		</region>
	</paragraph>
	<paragraph index="14">
		<region typus="comment" subtype="" id="1579" explains="1578">
從小成大。
		</region>
	</paragraph>
	<paragraph index="15">
		<region typus="original" subtype="" id="1580" explains="">
九層之臺起於累土；
		</region>
	</paragraph>
	<paragraph index="16">
		<region typus="comment" subtype="" id="1581" explains="1580">
從卑立高。
		</region>
	</paragraph>
	<paragraph index="17">
		<region typus="original" subtype="" id="1582" explains="">
千里之行始於足下。
		</region>
	</paragraph>
	<paragraph index="18">
		<region typus="comment" subtype="" id="1583" explains="1582">
從近至遠。
		</region>
	</paragraph>
	<paragraph index="19">
		<region typus="original" subtype="" id="1584" explains="">
為者敗之，
		</region>
	</paragraph>
	<paragraph index="20">
		<region typus="comment" subtype="" id="1585" explains="1584">
有為於事，廢於自然；有為於義，廢於仁；有為於色，廢於精神也。
		</region>
	</paragraph>
	<paragraph index="21">
		<region typus="original" subtype="" id="1586" explains="">
執者失之。
		</region>
	</paragraph>
	<paragraph index="22">
		<region typus="comment" subtype="" id="1587" explains="1586">
執利遇患，執道全身，堅持不得，推讓反還。
		</region>
	</paragraph>
	<paragraph index="23">
		<region typus="original" subtype="" id="1588" explains="">
是以聖人無為故無敗，
		</region>
	</paragraph>
	<paragraph index="24">
		<region typus="comment" subtype="" id="1589" explains="1588">
聖人不為華文，不為色利，不為殘賊，故無壞敗。
		</region>
	</paragraph>
	<paragraph index="25">
		<region typus="original" subtype="" id="1590" explains="">
無執故無失。
		</region>
	</paragraph>
	<paragraph index="26">
		<region typus="comment" subtype="" id="1591" explains="1590">
聖人有德以教愚，有財以與貧，無所執藏，故無所失於人也。
		</region>
	</paragraph>
	<paragraph index="27">
		<region typus="original" subtype="" id="1592" explains="">
民之從事，常於幾成而敗之。
		</region>
	</paragraph>
	<paragraph index="28">
		<region typus="comment" subtype="" id="1593" explains="1592">
從，為也。民之為事，常於功德幾成，而貪位好名，奢泰盈滿而自敗之也。
		</region>
	</paragraph>
	<paragraph index="29">
		<region typus="original" subtype="" id="1594" explains="">
慎終如始，則無敗事。
		</region>
	</paragraph>
	<paragraph index="30">
		<region typus="comment" subtype="" id="1595" explains="1594">
終當如始，不當懈怠。
		</region>
	</paragraph>
	<paragraph index="31">
		<region typus="original" subtype="" id="1596" explains="">
是以聖人欲不欲，
		</region>
	</paragraph>
	<paragraph index="32">
		<region typus="comment" subtype="" id="1597" explains="1596">
聖人欲人所不欲。人欲彰顯，聖人欲伏光；人欲文飾，聖人欲質樸；人欲色，聖人欲於德。
		</region>
	</paragraph>
	<paragraph index="33">
		<region typus="original" subtype="" id="1598" explains="">
不貴難得之貨；
		</region>
	</paragraph>
	<paragraph index="34">
		<region typus="comment" subtype="" id="1599" explains="1598">
聖人不眩為服，不賤石而貴玉。
		</region>
	</paragraph>
	<paragraph index="35">
		<region typus="original" subtype="" id="1600" explains="">
學不學，
		</region>
	</paragraph>
	<paragraph index="36">
		<region typus="comment" subtype="" id="1601" explains="1600">
聖人學人所不能學。人學智詐，聖人學自然；人學治世，聖人學治身；守道真也。
		</region>
	</paragraph>
	<paragraph index="37">
		<region typus="original" subtype="" id="1602" explains="">
復眾人之所過；
		</region>
	</paragraph>
	<paragraph index="38">
		<region typus="comment" subtype="" id="1603" explains="1602">
眾人學問反，過本為末，過實為華。復之者，使反本也。
		</region>
	</paragraph>
	<paragraph index="39">
		<region typus="original" subtype="" id="1604" explains="">
以輔萬物之自然。
		</region>
	</paragraph>
	<paragraph index="40">
		<region typus="comment" subtype="" id="1605" explains="1604">
教人反本實者，欲以輔助萬物自然之性也。
		</region>
	</paragraph>
	<paragraph index="41">
		<region typus="original" subtype="" id="1606" explains="">
而不敢為。
		</region>
	</paragraph>
	<paragraph index="42">
		<region typus="comment" subtype="" id="1607" explains="1606">
聖人動作因循，不敢有所造為，恐遠本也。
		</region>
	</paragraph>
</text>
