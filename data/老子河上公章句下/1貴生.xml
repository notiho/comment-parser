<?xml version='1.0' encoding='UTF-8'?>
<text title="老子河上公章句下" section="貴生" juan="1" original_title="道德經">
	<paragraph index="0">
		<region typus="original" subtype="title" id="1207" explains="">
老子河上公章句下 貴生
		</region>
	</paragraph>
	<paragraph index="1">
		<region typus="original" subtype="" id="1208" explains="">
出生入死。
		</region>
	</paragraph>
	<paragraph index="2">
		<region typus="comment" subtype="" id="1209" explains="1208">
出生，謂情欲出五內，魂靜魄定，故生。入死，謂情欲入於胸臆，精勞神惑，故死。
		</region>
	</paragraph>
	<paragraph index="3">
		<region typus="original" subtype="" id="1210" explains="">
生之徒十有三，死之徒十有三，
		</region>
	</paragraph>
	<paragraph index="4">
		<region typus="comment" subtype="" id="1211" explains="1210">
言生死之類各有十三，謂九竅四關也。其生也目不妄視，耳不妄聽，鼻不妄香臭，口不妄言味，手不妄持，足不妄行，精神不妄施。其死也反是也。
		</region>
	</paragraph>
	<paragraph index="5">
		<region typus="original" subtype="" id="1212" explains="">
人之生，動之死地十有三。
		</region>
	</paragraph>
	<paragraph index="6">
		<region typus="comment" subtype="" id="1213" explains="1212">
人知求生，動作反之十三死也。
		</region>
	</paragraph>
	<paragraph index="7">
		<region typus="original" subtype="" id="1214" explains="">
夫何故，
		</region>
	</paragraph>
	<paragraph index="8">
		<region typus="comment" subtype="" id="1215" explains="1214">
問何故動之死地也。
		</region>
	</paragraph>
	<paragraph index="9">
		<region typus="original" subtype="" id="1216" explains="">
以其生生之厚。
		</region>
	</paragraph>
	<paragraph index="10">
		<region typus="comment" subtype="" id="1217" explains="1216">
所以動之死地者，以其求生活之事太厚，違道忤天，妄行失紀。
		</region>
	</paragraph>
	<paragraph index="11">
		<region typus="original" subtype="" id="1218" explains="">
蓋以聞善攝生者，
		</region>
	</paragraph>
	<paragraph index="12">
		<region typus="comment" subtype="" id="1219" explains="1218">
攝，養也。
		</region>
	</paragraph>
	<paragraph index="13">
		<region typus="original" subtype="" id="1220" explains="">
路行不遇兕虎，
		</region>
	</paragraph>
	<paragraph index="14">
		<region typus="comment" subtype="" id="1221" explains="1220">
自然遠離，害不干也。
		</region>
	</paragraph>
	<paragraph index="15">
		<region typus="original" subtype="" id="1222" explains="">
入軍不披甲兵，
		</region>
	</paragraph>
	<paragraph index="16">
		<region typus="comment" subtype="" id="1223" explains="1222">
不好戰以殺人。
		</region>
	</paragraph>
	<paragraph index="17">
		<region typus="original" subtype="" id="1224" explains="">
兕無投其角，虎無所措爪，兵無所容其刃。
		</region>
	</paragraph>
	<paragraph index="18">
		<region typus="comment" subtype="" id="1225" explains="1224">
養生之人，兕虎無由傷，兵刃無從加之也。
		</region>
	</paragraph>
	<paragraph index="19">
		<region typus="original" subtype="" id="1226" explains="">
夫何故，
		</region>
	</paragraph>
	<paragraph index="20">
		<region typus="comment" subtype="" id="1227" explains="1226">
問兕虎兵甲何故不加害之。
		</region>
	</paragraph>
	<paragraph index="21">
		<region typus="original" subtype="" id="1228" explains="">
以其無死地。
		</region>
	</paragraph>
	<paragraph index="22">
		<region typus="comment" subtype="" id="1229" explains="1228">
以其不犯十三之死地也。言神明營護之，此物不敢害。
		</region>
	</paragraph>
</text>
