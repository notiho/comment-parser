<?xml version='1.0' encoding='UTF-8'?>
<text title="老子河上公章句下" section="守道" juan="1" original_title="道德經">
	<paragraph index="0">
		<region typus="original" subtype="title" id="1458" explains="">
老子河上公章句下 守道
		</region>
	</paragraph>
	<paragraph index="1">
		<region typus="original" subtype="" id="1459" explains="">
治人，
		</region>
	</paragraph>
	<paragraph index="2">
		<region typus="comment" subtype="" id="1460" explains="1459">
謂人君治理人民。
		</region>
	</paragraph>
	<paragraph index="3">
		<region typus="original" subtype="" id="1461" explains="">
事天，
		</region>
	</paragraph>
	<paragraph index="4">
		<region typus="comment" subtype="" id="1462" explains="1461">
事，用也。當用天道，順四時。
		</region>
	</paragraph>
	<paragraph index="5">
		<region typus="original" subtype="" id="1463" explains="">
莫若嗇。
		</region>
	</paragraph>
	<paragraph index="6">
		<region typus="comment" subtype="" id="1464" explains="1463">
嗇，愛惜也。治國者當愛民財，不為奢泰。治身者當愛精氣，不為放逸。
		</region>
	</paragraph>
	<paragraph index="7">
		<region typus="original" subtype="" id="1465" explains="">
夫為嗇，是謂早服。
		</region>
	</paragraph>
	<paragraph index="8">
		<region typus="comment" subtype="" id="1466" explains="1465">
早，先也。服，得也。夫獨愛民財，愛精氣，則能先得天道也。
		</region>
	</paragraph>
	<paragraph index="9">
		<region typus="original" subtype="" id="1467" explains="">
早服謂之重積德。
		</region>
	</paragraph>
	<paragraph index="10">
		<region typus="comment" subtype="" id="1468" explains="1467">
先得天道，是謂重積德於己也。
		</region>
	</paragraph>
	<paragraph index="11">
		<region typus="original" subtype="" id="1469" explains="">
重積德則無不剋，
		</region>
	</paragraph>
	<paragraph index="12">
		<region typus="comment" subtype="" id="1470" explains="1469">
剋，勝也。重積德於己，則無不勝。
		</region>
	</paragraph>
	<paragraph index="13">
		<region typus="original" subtype="" id="1471" explains="">
無不剋則莫知其極，
		</region>
	</paragraph>
	<paragraph index="14">
		<region typus="comment" subtype="" id="1472" explains="1471">
無不剋勝，則莫有知己德之窮極也。
		</region>
	</paragraph>
	<paragraph index="15">
		<region typus="original" subtype="" id="1473" explains="">
莫知其極可以有國。
		</region>
	</paragraph>
	<paragraph index="16">
		<region typus="comment" subtype="" id="1474" explains="1473">
莫知己德者有極，則可以有社稷，為民致福。
		</region>
	</paragraph>
	<paragraph index="17">
		<region typus="original" subtype="" id="1475" explains="">
有國之母，可以長久。
		</region>
	</paragraph>
	<paragraph index="18">
		<region typus="comment" subtype="" id="1476" explains="1475">
國身同也。母，道也。人能保身中之道，使精氣不勞，五神不苦，則可以長久。
		</region>
	</paragraph>
	<paragraph index="19">
		<region typus="original" subtype="" id="1477" explains="">
是謂深根固蒂，
		</region>
	</paragraph>
	<paragraph index="20">
		<region typus="comment" subtype="" id="1478" explains="1477">
人能以氣為根，以精為蒂，如樹根不深則拔，蒂不堅則落。言當深藏其氣，固守其精，使無漏洩。
		</region>
	</paragraph>
	<paragraph index="21">
		<region typus="original" subtype="" id="1479" explains="">
長生久視之道。
		</region>
	</paragraph>
	<paragraph index="22">
		<region typus="comment" subtype="" id="1480" explains="1479">
深根固蒂者，乃長生久視之道。
		</region>
	</paragraph>
</text>
