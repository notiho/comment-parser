<?xml version='1.0' encoding='UTF-8'?>
<text title="老子河上公章句下" section="獨立" juan="1" original_title="道德經">
	<paragraph index="0">
		<region typus="original" subtype="title" id="1891" explains="">
老子河上公章句下 獨立
		</region>
	</paragraph>
	<paragraph index="1">
		<region typus="original" subtype="" id="1892" explains="">
小國寡民，
		</region>
	</paragraph>
	<paragraph index="2">
		<region typus="comment" subtype="" id="1893" explains="1892">
聖人雖治大國，猶以為小，儉約不奢泰。民雖眾，猶若寡少，不敢勞之也。
		</region>
	</paragraph>
	<paragraph index="3">
		<region typus="original" subtype="" id="1894" explains="">
使有什伯，
		</region>
	</paragraph>
	<paragraph index="4">
		<region typus="comment" subtype="" id="1895" explains="1894">
使民各有部曲什伯，貴賤不相犯也。
		</region>
	</paragraph>
	<paragraph index="5">
		<region typus="original" subtype="" id="1896" explains="">
人之器而不用，
		</region>
	</paragraph>
	<paragraph index="6">
		<region typus="comment" subtype="" id="1897" explains="1896">
器謂農，人之器而不用，不徵召奪民良時也。
		</region>
	</paragraph>
	<paragraph index="7">
		<region typus="original" subtype="" id="1898" explains="">
使民重死，
		</region>
	</paragraph>
	<paragraph index="8">
		<region typus="comment" subtype="" id="1899" explains="1898">
君能為民興利除害，各得其所，則民重死而貪生也。
		</region>
	</paragraph>
	<paragraph index="9">
		<region typus="original" subtype="" id="1900" explains="">
而不遠徙。
		</region>
	</paragraph>
	<paragraph index="10">
		<region typus="comment" subtype="" id="1901" explains="1900">
政令不煩則民安其業，故不遠遷徙離其常處也。
		</region>
	</paragraph>
	<paragraph index="11">
		<region typus="original" subtype="" id="1902" explains="">
雖有舟輿，無所乘之；
		</region>
	</paragraph>
	<paragraph index="12">
		<region typus="comment" subtype="" id="1903" explains="1902">
清靜無為，不作煩華，不好出入遊娛也。
		</region>
	</paragraph>
	<paragraph index="13">
		<region typus="original" subtype="" id="1904" explains="">
雖有甲兵，無所陳之。
		</region>
	</paragraph>
	<paragraph index="14">
		<region typus="comment" subtype="" id="1905" explains="1904">
無怨惡於天下。
		</region>
	</paragraph>
	<paragraph index="15">
		<region typus="original" subtype="" id="1906" explains="">
使民復結繩而用之，
		</region>
	</paragraph>
	<paragraph index="16">
		<region typus="comment" subtype="" id="1907" explains="1906">
去文反質，信無欺也。
		</region>
	</paragraph>
	<paragraph index="17">
		<region typus="original" subtype="" id="1908" explains="">
甘其食，
		</region>
	</paragraph>
	<paragraph index="18">
		<region typus="comment" subtype="" id="1909" explains="1908">
甘其蔬食，不漁食百姓也。
		</region>
	</paragraph>
	<paragraph index="19">
		<region typus="original" subtype="" id="1910" explains="">
美其服，
		</region>
	</paragraph>
	<paragraph index="20">
		<region typus="comment" subtype="" id="1911" explains="1910">
美其惡衣，不貴五色。
		</region>
	</paragraph>
	<paragraph index="21">
		<region typus="original" subtype="" id="1912" explains="">
安其居，
		</region>
	</paragraph>
	<paragraph index="22">
		<region typus="comment" subtype="" id="1913" explains="1912">
安其茅茨，不好文飾之屋。
		</region>
	</paragraph>
	<paragraph index="23">
		<region typus="original" subtype="" id="1914" explains="">
樂其俗。
		</region>
	</paragraph>
	<paragraph index="24">
		<region typus="comment" subtype="" id="1915" explains="1914">
樂其質樸之俗，不轉移也。
		</region>
	</paragraph>
	<paragraph index="25">
		<region typus="original" subtype="" id="1916" explains="">
鄰國相望，雞犬之聲相聞，
		</region>
	</paragraph>
	<paragraph index="26">
		<region typus="comment" subtype="" id="1917" explains="1916">
相去近也。
		</region>
	</paragraph>
	<paragraph index="27">
		<region typus="original" subtype="" id="1918" explains="">
民至老死不相往來。
		</region>
	</paragraph>
	<paragraph index="28">
		<region typus="comment" subtype="" id="1919" explains="1918">
其無情欲。
		</region>
	</paragraph>
</text>
