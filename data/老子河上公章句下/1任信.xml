<?xml version='1.0' encoding='UTF-8'?>
<text title="老子河上公章句下" section="任信" juan="1" original_title="道德經">
	<paragraph index="0">
		<region typus="original" subtype="title" id="1851" explains="">
老子河上公章句下 任信
		</region>
	</paragraph>
	<paragraph index="1">
		<region typus="original" subtype="" id="1852" explains="">
天下莫柔弱於水，
		</region>
	</paragraph>
	<paragraph index="2">
		<region typus="comment" subtype="" id="1853" explains="1852">
圓中則圓，方中則方，壅之則止，決之則行。
		</region>
	</paragraph>
	<paragraph index="3">
		<region typus="original" subtype="" id="1854" explains="">
而攻堅強者莫之能勝，
		</region>
	</paragraph>
	<paragraph index="4">
		<region typus="comment" subtype="" id="1855" explains="1854">
水能懷山襄陵，磨鐵消銅，莫能勝水而成功也。
		</region>
	</paragraph>
	<paragraph index="5">
		<region typus="original" subtype="" id="1856" explains="">
其無以易之。
		</region>
	</paragraph>
	<paragraph index="6">
		<region typus="comment" subtype="" id="1857" explains="1856">
夫攻堅強者，無以易於水。
		</region>
	</paragraph>
	<paragraph index="7">
		<region typus="original" subtype="" id="1858" explains="">
弱之勝強，
		</region>
	</paragraph>
	<paragraph index="8">
		<region typus="comment" subtype="" id="1859" explains="1858">
水能滅火，陰能消陽。
		</region>
	</paragraph>
	<paragraph index="9">
		<region typus="original" subtype="" id="1860" explains="">
柔之勝剛，
		</region>
	</paragraph>
	<paragraph index="10">
		<region typus="comment" subtype="" id="1861" explains="1860">
舌柔齒剛，齒先舌亡。
		</region>
	</paragraph>
	<paragraph index="11">
		<region typus="original" subtype="" id="1862" explains="">
天下莫不知，
		</region>
	</paragraph>
	<paragraph index="12">
		<region typus="comment" subtype="" id="1863" explains="1862">
知柔弱者久長，剛強者折傷。
		</region>
	</paragraph>
	<paragraph index="13">
		<region typus="original" subtype="" id="1864" explains="">
莫能行。
		</region>
	</paragraph>
	<paragraph index="14">
		<region typus="comment" subtype="" id="1865" explains="1864">
恥謙卑，好強梁。
		</region>
	</paragraph>
	<paragraph index="15">
		<region typus="original" subtype="" id="1866" explains="">
是以聖人云：
		</region>
	</paragraph>
	<paragraph index="16">
		<region typus="comment" subtype="" id="1867" explains="1866">
謂下事也。
		</region>
	</paragraph>
	<paragraph index="17">
		<region typus="original" subtype="" id="1868" explains="">
受國之垢，是謂社稷主；
		</region>
	</paragraph>
	<paragraph index="18">
		<region typus="comment" subtype="" id="1869" explains="1868">
人君能受國之垢濁者，若江海不逆小流，則能長保其社稷，為一國之君主也。
		</region>
	</paragraph>
	<paragraph index="19">
		<region typus="original" subtype="" id="1870" explains="">
受國不祥，是為天下王。
		</region>
	</paragraph>
	<paragraph index="20">
		<region typus="comment" subtype="" id="1871" explains="1870">
人君能引過自與，代民受不祥之殃，則可以王天下。
		</region>
	</paragraph>
	<paragraph index="21">
		<region typus="original" subtype="" id="1872" explains="">
正言若反。
		</region>
	</paragraph>
	<paragraph index="22">
		<region typus="comment" subtype="" id="1873" explains="1872">
此乃正直之言，世人不知，以為反言。
		</region>
	</paragraph>
</text>
