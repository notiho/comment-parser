<?xml version='1.0' encoding='UTF-8'?>
<text title="老子道德經注上" section="二十一章" juan="1" original_title="道德經">
	<paragraph index="0">
		<region typus="original" subtype="title" id="221" explains="">
老子道德經注上 二十一章
		</region>
	</paragraph>
	<paragraph index="1">
		<region typus="original" subtype="" id="222" explains="">
孔德之容，惟道是從。
		</region>
	</paragraph>
	<paragraph index="2">
		<region typus="comment" subtype="" id="223" explains="222">
孔，空也，惟以空為德，然後乃能動作從道。
		</region>
	</paragraph>
	<paragraph index="3">
		<region typus="original" subtype="" id="224" explains="">
道之為物，惟恍惟惚。
		</region>
	</paragraph>
	<paragraph index="4">
		<region typus="comment" subtype="" id="225" explains="224">
恍惚，無形不繫之歎。
		</region>
	</paragraph>
	<paragraph index="5">
		<region typus="original" subtype="" id="226" explains="">
惚兮恍兮，其中有象；恍兮惚兮，其中有物。
		</region>
	</paragraph>
	<paragraph index="6">
		<region typus="comment" subtype="" id="227" explains="226">
以無形始物，不繫成物，萬物以始以成，而不知其所以然，故曰，恍兮惚兮、惚兮恍兮，其中有象也。
		</region>
	</paragraph>
	<paragraph index="7">
		<region typus="original" subtype="" id="228" explains="">
窈兮冥兮，其中有精；
		</region>
	</paragraph>
	<paragraph index="8">
		<region typus="comment" subtype="" id="229" explains="228">
窈、冥，深遠之歎，深遠不可得而見。然而萬物由之，其可得見，以定其真。故曰，窈兮冥兮，其中有精也。
		</region>
	</paragraph>
	<paragraph index="9">
		<region typus="original" subtype="" id="230" explains="">
其精甚真，其中有信。
		</region>
	</paragraph>
	<paragraph index="10">
		<region typus="comment" subtype="" id="231" explains="230">
信，信驗也。物反窈冥，則真精之極得，萬物之性定。故曰，其精甚真，其中有信也。
		</region>
	</paragraph>
	<paragraph index="11">
		<region typus="original" subtype="" id="232" explains="">
自今及古，其名不去，
		</region>
	</paragraph>
	<paragraph index="12">
		<region typus="comment" subtype="" id="233" explains="232">
至真之極，不可得名，無名則是其名也。自古及今，無不由此而成，故曰，自古及今，其名不去也。
		</region>
	</paragraph>
	<paragraph index="13">
		<region typus="original" subtype="" id="234" explains="">
以閱眾甫。
		</region>
	</paragraph>
	<paragraph index="14">
		<region typus="comment" subtype="" id="235" explains="234">
眾甫，物之始也。以無名說萬物始也。
		</region>
	</paragraph>
	<paragraph index="15">
		<region typus="original" subtype="" id="236" explains="">
吾何以知眾甫之狀哉？以此。
		</region>
	</paragraph>
	<paragraph index="16">
		<region typus="comment" subtype="" id="237" explains="236">
此上之所云也。言吾何以知萬物之始於無哉，以此知之也。
		</region>
	</paragraph>
</text>
