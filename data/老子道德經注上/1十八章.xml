<?xml version='1.0' encoding='UTF-8'?>
<text title="老子道德經注上" section="十八章" juan="1" original_title="道德經">
	<paragraph index="0">
		<region typus="original" subtype="title" id="180" explains="">
老子道德經注上 十八章
		</region>
	</paragraph>
	<paragraph index="1">
		<region typus="original" subtype="" id="181" explains="">
大道廢，有仁義；
		</region>
	</paragraph>
	<paragraph index="2">
		<region typus="comment" subtype="" id="182" explains="181">
失無為之事，更以施慧立善道，進物也。
		</region>
	</paragraph>
	<paragraph index="3">
		<region typus="original" subtype="" id="183" explains="">
智慧出，有大偽；
		</region>
	</paragraph>
	<paragraph index="4">
		<region typus="comment" subtype="" id="184" explains="183">
行術用明，以察姦偽；趣覩形見，物知避之。故智慧出則大偽生也。
		</region>
	</paragraph>
	<paragraph index="5">
		<region typus="original" subtype="" id="185" explains="">
六親不和，有孝慈；國家昏亂，有忠臣。
		</region>
	</paragraph>
	<paragraph index="6">
		<region typus="comment" subtype="" id="186" explains="185">
甚美之名生於大惡，所謂美惡同門。六親，父子兄弟夫婦也。若六親自和，國家自治，則孝慈忠臣不知其所在矣。魚相忘於江湖之道，則相濡之德生也。
		</region>
	</paragraph>
</text>
