<?xml version='1.0' encoding='UTF-8'?>
<text title="老子道德經注上" section="三十六章" juan="1" original_title="道德經">
	<paragraph index="0">
		<region typus="original" subtype="title" id="402" explains="">
老子道德經注上 三十六章
		</region>
	</paragraph>
	<paragraph index="1">
		<region typus="original" subtype="" id="403" explains="">
將欲歙之，必固張之；將欲弱之，必固強之；將欲廢之，必固興之；將欲奪之，必固與之。是謂微明。
		</region>
	</paragraph>
	<paragraph index="2">
		<region typus="comment" subtype="" id="404" explains="403">
將欲除强梁，去暴亂，當以此四者。因物之性，令其自戮，不假刑為大，以除將物也，故曰微明也。足其張，令之足，而又求其張，則眾所歙也，與其張之不足，而改其求張者，愈益而已反危。
		</region>
	</paragraph>
	<paragraph index="3">
		<region typus="original" subtype="" id="405" explains="">
柔弱勝剛強。魚不可脫於淵，國之利器不可以示人。
		</region>
	</paragraph>
	<paragraph index="4">
		<region typus="comment" subtype="" id="406" explains="405">
利器，利國之器也。唯因物之性，不假刑以理物，器不可覩，而物各得其所，則國之利器也。示人者，任刑也。刑以利國則失矣。魚脫於淵，則必見失矣。利國器而立刑以示人，亦必失也。
		</region>
	</paragraph>
</text>
