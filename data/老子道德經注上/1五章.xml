<?xml version='1.0' encoding='UTF-8'?>
<text title="老子道德經注上" section="五章" juan="1" original_title="道德經">
	<paragraph index="0">
		<region typus="original" subtype="title" id="37" explains="">
老子道德經注上 五章
		</region>
	</paragraph>
	<paragraph index="1">
		<region typus="original" subtype="" id="38" explains="">
天地不仁，以萬物為芻狗；
		</region>
	</paragraph>
	<paragraph index="2">
		<region typus="comment" subtype="" id="39" explains="38">
天地任自然，無為無造，萬物自相治理，故不仁也。仁者必造立施化，有恩有為；造立施化，則物失其真，有恩有為，則物不具存，物不具存，則不足以備載矣。地不為獸生芻，而獸食芻；不為人生狗，而人食狗。無為於萬物而萬物各適其所用，則莫不贍矣。若慧由己樹，未足任也。
		</region>
	</paragraph>
	<paragraph index="3">
		<region typus="original" subtype="" id="40" explains="">
聖人不仁，以百姓為芻狗。
		</region>
	</paragraph>
	<paragraph index="4">
		<region typus="comment" subtype="" id="41" explains="40">
聖人與天地合其德，以百姓比芻狗也。
		</region>
	</paragraph>
	<paragraph index="5">
		<region typus="original" subtype="" id="42" explains="">
天地之間，其猶橐籥乎？虛而不屈，動而愈出。
		</region>
	</paragraph>
	<paragraph index="6">
		<region typus="comment" subtype="" id="43" explains="42">
橐，排橐也。籥，樂籥也。橐籥之中，空洞無情，無為故虛而不得窮屈，動而不可竭盡也。天地之中，蕩然任自然，故不可得而窮，猶若橐籥也。
		</region>
	</paragraph>
	<paragraph index="7">
		<region typus="original" subtype="" id="44" explains="">
多言數窮，不如守中。
		</region>
	</paragraph>
	<paragraph index="8">
		<region typus="comment" subtype="" id="45" explains="44">
愈為之則愈失之矣。物樹其惡，事錯其言，不濟、不言、不理，必窮之數也。橐籥而守數，中則無窮盡，棄己任物，則莫不理。若橐籥有意於為聲也，則不足以共吹者之求也。
		</region>
	</paragraph>
</text>
