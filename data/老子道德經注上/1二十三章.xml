<?xml version='1.0' encoding='UTF-8'?>
<text title="老子道德經注上" section="二十三章" juan="1" original_title="道德經">
	<paragraph index="0">
		<region typus="original" subtype="title" id="252" explains="">
老子道德經注上 二十三章
		</region>
	</paragraph>
	<paragraph index="1">
		<region typus="original" subtype="" id="253" explains="">
希言自然。
		</region>
	</paragraph>
	<paragraph index="2">
		<region typus="comment" subtype="" id="254" explains="253">
聽之不聞名曰希，下章言，道之出言淡兮其無味也，視之不足見，聽之不足聞，然則無味不足聽之言，乃是自然之至言也。
		</region>
	</paragraph>
	<paragraph index="3">
		<region typus="original" subtype="" id="255" explains="">
故飄風不終朝，驟雨不終日。孰為此者？天地。天地尚不能久，而況於人乎？
		</region>
	</paragraph>
	<paragraph index="4">
		<region typus="comment" subtype="" id="256" explains="255">
言暴疾美興不長也。
		</region>
	</paragraph>
	<paragraph index="5">
		<region typus="original" subtype="" id="257" explains="">
故從事於道者，道者同於道，
		</region>
	</paragraph>
	<paragraph index="6">
		<region typus="comment" subtype="" id="258" explains="257">
從事，謂舉動，從事於道者也。道以無形無為成濟萬物，故從事於道者，以無為為君，不言為教，緜緜若存而物得其真，與道同體，故曰同於道。
		</region>
	</paragraph>
	<paragraph index="7">
		<region typus="original" subtype="" id="259" explains="">
德者同於德，
		</region>
	</paragraph>
	<paragraph index="8">
		<region typus="comment" subtype="" id="260" explains="259">
得，少也，少則得，故曰得也。行得則與得同體，故曰，同於得也。
		</region>
	</paragraph>
	<paragraph index="9">
		<region typus="original" subtype="" id="261" explains="">
失者同於失。
		</region>
	</paragraph>
	<paragraph index="10">
		<region typus="comment" subtype="" id="262" explains="261">
失，累多也，累多則失，故曰失也。行失則與失同體，故曰，同於失也。
		</region>
	</paragraph>
	<paragraph index="11">
		<region typus="original" subtype="" id="263" explains="">
同於道者，道亦樂得之；同於德者，德亦樂得之；同於失者，失亦樂得之。
		</region>
	</paragraph>
	<paragraph index="12">
		<region typus="comment" subtype="" id="264" explains="263">
言隨行其所，故同而應之。
		</region>
	</paragraph>
	<paragraph index="13">
		<region typus="original" subtype="" id="265" explains="">
信不足焉，有不信焉。
		</region>
	</paragraph>
	<paragraph index="14">
		<region typus="comment" subtype="" id="266" explains="265">
忠信不足於下，焉有不信焉。
		</region>
	</paragraph>
</text>
