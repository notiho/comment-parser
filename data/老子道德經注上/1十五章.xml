<?xml version='1.0' encoding='UTF-8'?>
<text title="老子道德經注上" section="十五章" juan="1" original_title="道德經">
	<paragraph index="0">
		<region typus="original" subtype="title" id="127" explains="">
老子道德經注上 十五章
		</region>
	</paragraph>
	<paragraph index="1">
		<region typus="original" subtype="" id="128" explains="">
古之善為士者，微妙玄通，深不可識。夫唯不可識，故強為之容。豫焉若冬涉川，
		</region>
	</paragraph>
	<paragraph index="2">
		<region typus="comment" subtype="" id="129" explains="128">
冬之涉川，豫然若欲度、若不欲度，其情不可得見之貌也。
		</region>
	</paragraph>
	<paragraph index="3">
		<region typus="original" subtype="" id="130" explains="">
猶兮若畏四鄰，
		</region>
	</paragraph>
	<paragraph index="4">
		<region typus="comment" subtype="" id="131" explains="130">
四鄰合攻中央之主，猶然不知所趣向者也。上德之人，其端兆不可覩，德趣不可見，亦猶此也。
		</region>
	</paragraph>
	<paragraph index="5">
		<region typus="original" subtype="" id="132" explains="">
儼兮其若容，渙兮若冰之將釋，敦兮其若樸，曠兮其若谷，混兮其若濁。
		</region>
	</paragraph>
	<paragraph index="6">
		<region typus="comment" subtype="" id="133" explains="132">
凡此諸若，皆言其容象不可得而形名也。
		</region>
	</paragraph>
	<paragraph index="7">
		<region typus="original" subtype="" id="134" explains="">
孰能濁以靜之徐清？孰能安以久動之徐生？
		</region>
	</paragraph>
	<paragraph index="8">
		<region typus="comment" subtype="" id="135" explains="134">
夫晦以理物則得明，濁以靜物則得清，安以動物則得生，此自然之道也。孰能者，言其難也。徐者，詳慎也。
		</region>
	</paragraph>
	<paragraph index="9">
		<region typus="original" subtype="" id="136" explains="">
保此道者不欲盈，
		</region>
	</paragraph>
	<paragraph index="10">
		<region typus="comment" subtype="" id="137" explains="136">
盈必溢也。
		</region>
	</paragraph>
	<paragraph index="11">
		<region typus="original" subtype="" id="138" explains="">
夫唯不盈，故能蔽不新成。
		</region>
	</paragraph>
	<paragraph index="12">
		<region typus="comment" subtype="" id="139" explains="138">
蔽，覆蓋也。
		</region>
	</paragraph>
</text>
