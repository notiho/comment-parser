<?xml version='1.0' encoding='UTF-8'?>
<text title="老子道德經注上" section="十七章" juan="1" original_title="道德經">
	<paragraph index="0">
		<region typus="original" subtype="title" id="167" explains="">
老子道德經注上 十七章
		</region>
	</paragraph>
	<paragraph index="1">
		<region typus="original" subtype="" id="168" explains="">
大上，下知有之，
		</region>
	</paragraph>
	<paragraph index="2">
		<region typus="comment" subtype="" id="169" explains="168">
大上，謂大人也。大人在上，故曰太上。大人在上，居無為之事，行不言之教，萬物作焉而不為始，故下知有之而已，言從上也。
		</region>
	</paragraph>
	<paragraph index="3">
		<region typus="original" subtype="" id="170" explains="">
其次親而譽之，
		</region>
	</paragraph>
	<paragraph index="4">
		<region typus="comment" subtype="" id="171" explains="170">
不能以無為居事，不言為教，立善行施，使下得親而譽之也。
		</region>
	</paragraph>
	<paragraph index="5">
		<region typus="original" subtype="" id="172" explains="">
其次畏之，
		</region>
	</paragraph>
	<paragraph index="6">
		<region typus="comment" subtype="" id="173" explains="172">
不復能以恩仁令物，而賴威權也。
		</region>
	</paragraph>
	<paragraph index="7">
		<region typus="original" subtype="" id="174" explains="">
其次侮之。
		</region>
	</paragraph>
	<paragraph index="8">
		<region typus="comment" subtype="" id="175" explains="174">
不能法以正齊民，而以智治國，下知避之，其令不從，故曰，侮之也。
		</region>
	</paragraph>
	<paragraph index="9">
		<region typus="original" subtype="" id="176" explains="">
信不足焉，有不信焉。
		</region>
	</paragraph>
	<paragraph index="10">
		<region typus="comment" subtype="" id="177" explains="176">
夫御體失性則疾病生，輔物失真則疵釁作。信不足焉，則有不信，此自然之道也。已處不足，非智之所齊也。
		</region>
	</paragraph>
	<paragraph index="11">
		<region typus="original" subtype="" id="178" explains="">
悠兮其貴言，功成事遂，百姓皆謂我自然。
		</region>
	</paragraph>
	<paragraph index="12">
		<region typus="comment" subtype="" id="179" explains="178">
自然，其端兆不可得而見也，其意趣不可得而覩也，無物可以易其言，言必有應，故曰，悠兮其貴言也。居無為之事，行不言之教，不以形立物，故功成事遂，而百姓不知其所以然也。
		</region>
	</paragraph>
</text>
