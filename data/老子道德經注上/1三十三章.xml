<?xml version='1.0' encoding='UTF-8'?>
<text title="老子道德經注上" section="三十三章" juan="1" original_title="道德經">
	<paragraph index="0">
		<region typus="original" subtype="title" id="373" explains="">
老子道德經注上 三十三章
		</region>
	</paragraph>
	<paragraph index="1">
		<region typus="original" subtype="" id="374" explains="">
知人者智，自知者明。
		</region>
	</paragraph>
	<paragraph index="2">
		<region typus="comment" subtype="" id="375" explains="374">
知人者，智而已矣，未若自知者超智之上也。
		</region>
	</paragraph>
	<paragraph index="3">
		<region typus="original" subtype="" id="376" explains="">
勝人者有力，自勝者強。
		</region>
	</paragraph>
	<paragraph index="4">
		<region typus="comment" subtype="" id="377" explains="376">
勝人者，有力而已矣，未若自勝者無物以損其力，用其智於人，未若用其智於己也。用其力於人，未若用其力於己也。明用於己，則物無避焉，力用於己，則物無改焉。
		</region>
	</paragraph>
	<paragraph index="5">
		<region typus="original" subtype="" id="378" explains="">
知足者富。
		</region>
	</paragraph>
	<paragraph index="6">
		<region typus="comment" subtype="" id="379" explains="378">
知足自不失，故富也。
		</region>
	</paragraph>
	<paragraph index="7">
		<region typus="original" subtype="" id="380" explains="">
強行者有志。
		</region>
	</paragraph>
	<paragraph index="8">
		<region typus="comment" subtype="" id="381" explains="380">
勤能行之，其志必獲，故曰强行者有志矣。
		</region>
	</paragraph>
	<paragraph index="9">
		<region typus="original" subtype="" id="382" explains="">
不失其所者久。
		</region>
	</paragraph>
	<paragraph index="10">
		<region typus="comment" subtype="" id="383" explains="382">
以明自察，量力而行，不失其所，必獲久長矣。
		</region>
	</paragraph>
	<paragraph index="11">
		<region typus="original" subtype="" id="384" explains="">
死而不亡者壽。
		</region>
	</paragraph>
	<paragraph index="12">
		<region typus="comment" subtype="" id="385" explains="384">
雖死而以為生之道不亡，乃得全其壽，身沒而道猶存，況身存而道不卒乎。
		</region>
	</paragraph>
</text>
