<?xml version='1.0' encoding='UTF-8'?>
<text title="老子道德經注上" section="二章" juan="1" original_title="道德經">
	<paragraph index="0">
		<region typus="original" subtype="title" id="11" explains="">
老子道德經注上 二章
		</region>
	</paragraph>
	<paragraph index="1">
		<region typus="original" subtype="" id="12" explains="">
天下皆知美之為美，斯惡已。皆知善之為善，斯不善已。故有無相生，難易相成，長短相較，高下相傾，音聲相和，前後相隨。
		</region>
	</paragraph>
	<paragraph index="2">
		<region typus="comment" subtype="" id="13" explains="12">
美者，人心之所進樂也；惡者，人心之所惡疾也。美惡，猶喜怒也；善不善，猶是非也。喜怒同根，是非同門，故不可得偏舉也。此六者皆陳自然不可偏舉之明數也。
		</region>
	</paragraph>
	<paragraph index="3">
		<region typus="original" subtype="" id="14" explains="">
是以聖人處無為之事，
		</region>
	</paragraph>
	<paragraph index="4">
		<region typus="comment" subtype="" id="15" explains="14">
自然已足，為則敗也。
		</region>
	</paragraph>
	<paragraph index="5">
		<region typus="original" subtype="" id="16" explains="">
行不言之教；萬物作焉而不辭，生而不有，為而不恃，
		</region>
	</paragraph>
	<paragraph index="6">
		<region typus="comment" subtype="" id="17" explains="16">
智慧自備，為則偽也。
		</region>
	</paragraph>
	<paragraph index="7">
		<region typus="original" subtype="" id="18" explains="">
功成而弗居。
		</region>
	</paragraph>
	<paragraph index="8">
		<region typus="comment" subtype="" id="19" explains="18">
因物而用，功自彼成，故不居也。
		</region>
	</paragraph>
	<paragraph index="9">
		<region typus="original" subtype="" id="20" explains="">
夫唯弗居，是以不去。
		</region>
	</paragraph>
	<paragraph index="10">
		<region typus="comment" subtype="" id="21" explains="20">
使功在己，則功不可久也。
		</region>
	</paragraph>
</text>
