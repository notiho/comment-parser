<?xml version='1.0' encoding='UTF-8'?>
<text title="老子道德經注上" section="十九章" juan="1" original_title="道德經">
	<paragraph index="0">
		<region typus="original" subtype="title" id="187" explains="">
老子道德經注上 十九章
		</region>
	</paragraph>
	<paragraph index="1">
		<region typus="original" subtype="" id="188" explains="">
絕聖棄智，民利百倍；絕仁棄義，民復孝慈；絕巧棄利，盜賊無有。此三者以為文不足，故令有所屬﹕見素抱樸，少私寡欲。
		</region>
	</paragraph>
	<paragraph index="2">
		<region typus="comment" subtype="" id="189" explains="188">
聖智，才之善也。仁義，人之善也。巧利，用之善也。而直云絕，文甚不足，不令之有所屬，無以見其指，故曰，此三者以為文而未足，故令人有所屬，屬之於素樸寡欲。
		</region>
	</paragraph>
</text>
