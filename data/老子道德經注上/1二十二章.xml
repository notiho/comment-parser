<?xml version='1.0' encoding='UTF-8'?>
<text title="老子道德經注上" section="二十二章" juan="1" original_title="道德經">
	<paragraph index="0">
		<region typus="original" subtype="title" id="238" explains="">
老子道德經注上 二十二章
		</region>
	</paragraph>
	<paragraph index="1">
		<region typus="original" subtype="" id="239" explains="">
曲則全，
		</region>
	</paragraph>
	<paragraph index="2">
		<region typus="comment" subtype="" id="240" explains="239">
不自見其明則全也。
		</region>
	</paragraph>
	<paragraph index="3">
		<region typus="original" subtype="" id="241" explains="">
枉則直，
		</region>
	</paragraph>
	<paragraph index="4">
		<region typus="comment" subtype="" id="242" explains="241">
不自是則其是彰也。
		</region>
	</paragraph>
	<paragraph index="5">
		<region typus="original" subtype="" id="243" explains="">
窪則盈，
		</region>
	</paragraph>
	<paragraph index="6">
		<region typus="comment" subtype="" id="244" explains="243">
不自伐則其功有也。
		</region>
	</paragraph>
	<paragraph index="7">
		<region typus="original" subtype="" id="245" explains="">
敝則新，
		</region>
	</paragraph>
	<paragraph index="8">
		<region typus="comment" subtype="" id="246" explains="245">
不自矜則其德長也。
		</region>
	</paragraph>
	<paragraph index="9">
		<region typus="original" subtype="" id="247" explains="">
少則得，多則惑。
		</region>
	</paragraph>
	<paragraph index="10">
		<region typus="comment" subtype="" id="248" explains="247">
自然之道亦猶樹也，轉多轉遠其根，轉少轉得其本。多則遠其真，故曰惑也；少則得其本，故曰得也。
		</region>
	</paragraph>
	<paragraph index="11">
		<region typus="original" subtype="" id="249" explains="">
是以聖人抱一為天下式。
		</region>
	</paragraph>
	<paragraph index="12">
		<region typus="comment" subtype="" id="250" explains="249">
一，少之極也。式，猶則之也。
		</region>
	</paragraph>
	<paragraph index="13">
		<region typus="original" subtype="" id="251" explains="">
不自見故明，不自是故彰，不自伐故有功，不自矜故長。夫唯不爭，故天下莫能與之爭。古之所謂曲則全者，豈虛言哉！誠全而歸之。
		</region>
	</paragraph>
</text>
