<?xml version='1.0' encoding='UTF-8'?>
<text title="老子道德經注上" section="十六章" juan="1" original_title="道德經">
	<paragraph index="0">
		<region typus="original" subtype="title" id="140" explains="">
老子道德經注上 十六章
		</region>
	</paragraph>
	<paragraph index="1">
		<region typus="original" subtype="" id="141" explains="">
致虛極，守靜篤。
		</region>
	</paragraph>
	<paragraph index="2">
		<region typus="comment" subtype="" id="142" explains="141">
言致虛物之極，篤守靜物之真正也。
		</region>
	</paragraph>
	<paragraph index="3">
		<region typus="original" subtype="" id="143" explains="">
萬物並作，
		</region>
	</paragraph>
	<paragraph index="4">
		<region typus="comment" subtype="" id="144" explains="143">
動作生長。
		</region>
	</paragraph>
	<paragraph index="5">
		<region typus="original" subtype="" id="145" explains="">
吾以觀復。
		</region>
	</paragraph>
	<paragraph index="6">
		<region typus="comment" subtype="" id="146" explains="145">
以虛靜觀其反復。凡有起於虛，動起於靜，故萬物雖並動作，卒復歸於虛靜，是物之極篤也。
		</region>
	</paragraph>
	<paragraph index="7">
		<region typus="original" subtype="" id="147" explains="">
夫物芸芸，各復歸其根。
		</region>
	</paragraph>
	<paragraph index="8">
		<region typus="comment" subtype="" id="148" explains="147">
各返其所始也。
		</region>
	</paragraph>
	<paragraph index="9">
		<region typus="original" subtype="" id="149" explains="">
歸根曰靜，是謂復命。復命曰常，
		</region>
	</paragraph>
	<paragraph index="10">
		<region typus="comment" subtype="" id="150" explains="149">
歸根則靜，故曰靜。靜則復命，故曰復命也。復命則得性命之常，故曰常也。
		</region>
	</paragraph>
	<paragraph index="11">
		<region typus="original" subtype="" id="151" explains="">
知常曰明。不知常，妄作凶。
		</region>
	</paragraph>
	<paragraph index="12">
		<region typus="comment" subtype="" id="152" explains="151">
常之為物，不偏不彰，無皦昧之狀，溫涼之象，故曰知常曰明也。唯此復乃能包通萬物，無所不容，失此以往，則邪入乎分，則物離其分，故曰不知常，則妄作凶也。
		</region>
	</paragraph>
	<paragraph index="13">
		<region typus="original" subtype="" id="153" explains="">
知常容，
		</region>
	</paragraph>
	<paragraph index="14">
		<region typus="comment" subtype="" id="154" explains="153">
無所不包通也。
		</region>
	</paragraph>
	<paragraph index="15">
		<region typus="original" subtype="" id="155" explains="">
容乃公，
		</region>
	</paragraph>
	<paragraph index="16">
		<region typus="comment" subtype="" id="156" explains="155">
無所不包通，則乃至於蕩然公平也。
		</region>
	</paragraph>
	<paragraph index="17">
		<region typus="original" subtype="" id="157" explains="">
公乃王，
		</region>
	</paragraph>
	<paragraph index="18">
		<region typus="comment" subtype="" id="158" explains="157">
蕩然公平，則乃至於無所不周普也。
		</region>
	</paragraph>
	<paragraph index="19">
		<region typus="original" subtype="" id="159" explains="">
王乃天，
		</region>
	</paragraph>
	<paragraph index="20">
		<region typus="comment" subtype="" id="160" explains="159">
無所不周普，則乃至於同乎天也。
		</region>
	</paragraph>
	<paragraph index="21">
		<region typus="original" subtype="" id="161" explains="">
天乃道，
		</region>
	</paragraph>
	<paragraph index="22">
		<region typus="comment" subtype="" id="162" explains="161">
與天合德，體道大通，則乃至於極虛無也。
		</region>
	</paragraph>
	<paragraph index="23">
		<region typus="original" subtype="" id="163" explains="">
道乃久，
		</region>
	</paragraph>
	<paragraph index="24">
		<region typus="comment" subtype="" id="164" explains="163">
窮極虛無，得道之常，則乃至於不窮極也。
		</region>
	</paragraph>
	<paragraph index="25">
		<region typus="original" subtype="" id="165" explains="">
沒身不殆。
		</region>
	</paragraph>
	<paragraph index="26">
		<region typus="comment" subtype="" id="166" explains="165">
無之為物，水火不能害，金石不能殘。用之於心則虎兕無所投其齒角，兵戈無所容其鋒刃，何危殆之有乎。
		</region>
	</paragraph>
</text>
