<?xml version='1.0' encoding='UTF-8'?>
<text title="老子道德經注上" section="十四章" juan="1" original_title="道德經">
	<paragraph index="0">
		<region typus="original" subtype="title" id="116" explains="">
老子道德經注上 十四章
		</region>
	</paragraph>
	<paragraph index="1">
		<region typus="original" subtype="" id="117" explains="">
視之不見名曰夷，聽之不聞名曰希，搏之不得名曰微。此三者，不可致詰，故混而為一。
		</region>
	</paragraph>
	<paragraph index="2">
		<region typus="comment" subtype="" id="118" explains="117">
無狀無象，無聲無響，故能無所不通，無所不往，不得而知，更以我耳目體不知為名，故不可致詰，混而為一也。
		</region>
	</paragraph>
	<paragraph index="3">
		<region typus="original" subtype="" id="119" explains="">
其上不皦，其下不昧。繩繩不可名，復歸於無物。是謂無狀之狀，無物之象，
		</region>
	</paragraph>
	<paragraph index="4">
		<region typus="comment" subtype="" id="120" explains="119">
欲言無邪，而物由以成。欲言有邪，而不見其形，故曰，無狀之狀，無物之象也。
		</region>
	</paragraph>
	<paragraph index="5">
		<region typus="original" subtype="" id="121" explains="">
是謂惚恍。
		</region>
	</paragraph>
	<paragraph index="6">
		<region typus="comment" subtype="" id="122" explains="121">
不可得而定也。
		</region>
	</paragraph>
	<paragraph index="7">
		<region typus="original" subtype="" id="123" explains="">
迎之不見其首，隨之不見其後。執古之道，以御今之有。
		</region>
	</paragraph>
	<paragraph index="8">
		<region typus="comment" subtype="" id="124" explains="123">
有，有其事。
		</region>
	</paragraph>
	<paragraph index="9">
		<region typus="original" subtype="" id="125" explains="">
能知古始，是謂道紀。
		</region>
	</paragraph>
	<paragraph index="10">
		<region typus="comment" subtype="" id="126" explains="125">
無形無名者，萬物之宗也。雖今古不同，時移俗易，故莫不由乎此以成其治者也。故可執古之道，以御今之有。上古雖遠，其道存焉，故雖在今，可以知古始也。
		</region>
	</paragraph>
</text>
