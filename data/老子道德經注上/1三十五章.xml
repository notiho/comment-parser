<?xml version='1.0' encoding='UTF-8'?>
<text title="老子道德經注上" section="三十五章" juan="1" original_title="道德經">
	<paragraph index="0">
		<region typus="original" subtype="title" id="395" explains="">
老子道德經注上 三十五章
		</region>
	</paragraph>
	<paragraph index="1">
		<region typus="original" subtype="" id="396" explains="">
執大象，天下往。
		</region>
	</paragraph>
	<paragraph index="2">
		<region typus="comment" subtype="" id="397" explains="396">
大象，天象之母也，不寒不溫不涼，故能包統萬物，無所犯傷，主若執之，則天下往也。
		</region>
	</paragraph>
	<paragraph index="3">
		<region typus="original" subtype="" id="398" explains="">
往而不害，安平太。
		</region>
	</paragraph>
	<paragraph index="4">
		<region typus="comment" subtype="" id="399" explains="398">
無形無識，不偏不彰，故萬物得往而不害妨也。
		</region>
	</paragraph>
	<paragraph index="5">
		<region typus="original" subtype="" id="400" explains="">
樂與餌，過客止。道之出口，淡乎其無味，視之不足見，聽之不足聞，用之不足既。
		</region>
	</paragraph>
	<paragraph index="6">
		<region typus="comment" subtype="" id="401" explains="400">
言道之深大，人聞道之言，乃更不如樂與餌，應時感悅人心也。樂與餌則能令過客止，而道之出言淡然無味，視之不足見則不足以悅其目，聽之不足聞則不足以娛其耳，若無所中然，乃用之不可窮極也。
		</region>
	</paragraph>
</text>
