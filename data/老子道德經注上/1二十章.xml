<?xml version='1.0' encoding='UTF-8'?>
<text title="老子道德經注上" section="二十章" juan="1" original_title="道德經">
	<paragraph index="0">
		<region typus="original" subtype="title" id="190" explains="">
老子道德經注上 二十章
		</region>
	</paragraph>
	<paragraph index="1">
		<region typus="original" subtype="" id="191" explains="">
絕學無憂，唯之與阿，相去幾何？善之與惡，相去若何？人之所畏，不可不畏。
		</region>
	</paragraph>
	<paragraph index="2">
		<region typus="comment" subtype="" id="192" explains="191">
下篇，為學者日益，為道者日損。然則學求益所能，而進其智者也，若將無欲而足，何求於益。不知而中，何求於進。夫燕雀有匹，鳩鴿有仇，寒鄉之民，必知旃裘，自然已足，益之則憂。故續鳧之足，何異截鶴之脛，畏譽而進，何異畏刑。唯阿美惡，相去何若？故人之所畏，吾亦畏焉，未敢恃之以為用也。
		</region>
	</paragraph>
	<paragraph index="3">
		<region typus="original" subtype="" id="193" explains="">
荒兮其未央哉﹗
		</region>
	</paragraph>
	<paragraph index="4">
		<region typus="comment" subtype="" id="194" explains="193">
歎與俗相返之遠也。
		</region>
	</paragraph>
	<paragraph index="5">
		<region typus="original" subtype="" id="195" explains="">
眾人熙熙，如享太牢，如春登臺。
		</region>
	</paragraph>
	<paragraph index="6">
		<region typus="comment" subtype="" id="196" explains="195">
眾人迷於美進，惑於榮利，欲進心競，故熙熙如享太牢，如春登臺也。
		</region>
	</paragraph>
	<paragraph index="7">
		<region typus="original" subtype="" id="197" explains="">
我獨泊兮其未兆，如嬰兒之未孩；
		</region>
	</paragraph>
	<paragraph index="8">
		<region typus="comment" subtype="" id="198" explains="197">
言我廓然無形之可名、無兆之可舉，如嬰兒之未能孩也。
		</region>
	</paragraph>
	<paragraph index="9">
		<region typus="original" subtype="" id="199" explains="">
儽儽兮若無所歸。
		</region>
	</paragraph>
	<paragraph index="10">
		<region typus="comment" subtype="" id="200" explains="199">
若無所宅。
		</region>
	</paragraph>
	<paragraph index="11">
		<region typus="original" subtype="" id="201" explains="">
眾人皆有餘，而我獨若遺。
		</region>
	</paragraph>
	<paragraph index="12">
		<region typus="comment" subtype="" id="202" explains="201">
眾人無不有懷有志，盈溢胸心，故曰，皆有餘也。我獨廓然無為無欲，若遺失之也。
		</region>
	</paragraph>
	<paragraph index="13">
		<region typus="original" subtype="" id="203" explains="">
我愚人之心也哉﹗
		</region>
	</paragraph>
	<paragraph index="14">
		<region typus="comment" subtype="" id="204" explains="203">
絕愚之人，心無所別析，意無所好欲，猶然其情不可覩我頹然若此也。
		</region>
	</paragraph>
	<paragraph index="15">
		<region typus="original" subtype="" id="205" explains="">
沌沌兮，
		</region>
	</paragraph>
	<paragraph index="16">
		<region typus="comment" subtype="" id="206" explains="205">
無所別析，不可為明。
		</region>
	</paragraph>
	<paragraph index="17">
		<region typus="original" subtype="" id="207" explains="">
俗人昭昭，
		</region>
	</paragraph>
	<paragraph index="18">
		<region typus="comment" subtype="" id="208" explains="207">
耀其光也。
		</region>
	</paragraph>
	<paragraph index="19">
		<region typus="original" subtype="" id="209" explains="">
我獨昏昏。俗人察察，
		</region>
	</paragraph>
	<paragraph index="20">
		<region typus="comment" subtype="" id="210" explains="209">
分別別析也。
		</region>
	</paragraph>
	<paragraph index="21">
		<region typus="original" subtype="" id="211" explains="">
我獨悶悶。澹兮其若海，
		</region>
	</paragraph>
	<paragraph index="22">
		<region typus="comment" subtype="" id="212" explains="211">
情不可覩。
		</region>
	</paragraph>
	<paragraph index="23">
		<region typus="original" subtype="" id="213" explains="">
飂兮若無止。
		</region>
	</paragraph>
	<paragraph index="24">
		<region typus="comment" subtype="" id="214" explains="213">
無所繫縶。
		</region>
	</paragraph>
	<paragraph index="25">
		<region typus="original" subtype="" id="215" explains="">
眾人皆有以，
		</region>
	</paragraph>
	<paragraph index="26">
		<region typus="comment" subtype="" id="216" explains="215">
以，用也。皆欲有所施用也。
		</region>
	</paragraph>
	<paragraph index="27">
		<region typus="original" subtype="" id="217" explains="">
而我獨頑似鄙。
		</region>
	</paragraph>
	<paragraph index="28">
		<region typus="comment" subtype="" id="218" explains="217">
無所欲為，悶悶昏昏，若無所識，故曰頑且鄙也。
		</region>
	</paragraph>
	<paragraph index="29">
		<region typus="original" subtype="" id="219" explains="">
我獨異於人，而貴食母。
		</region>
	</paragraph>
	<paragraph index="30">
		<region typus="comment" subtype="" id="220" explains="219">
食母，生之本也。人者皆棄生民之本，貴末飾之華，故曰我獨欲異於人。
		</region>
	</paragraph>
</text>
