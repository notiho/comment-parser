<?xml version='1.0' encoding='UTF-8'?>
<text title="老子道德經注上" section="三章" juan="1" original_title="道德經">
	<paragraph index="0">
		<region typus="original" subtype="title" id="22" explains="">
老子道德經注上 三章
		</region>
	</paragraph>
	<paragraph index="1">
		<region typus="original" subtype="" id="23" explains="">
不尚賢，使民不爭；不貴難得之貨，使民不為盜；不見可欲，使民心不亂。
		</region>
	</paragraph>
	<paragraph index="2">
		<region typus="comment" subtype="" id="24" explains="23">
賢，猶能也。尚者，嘉之名也。貴者，隆之稱也。唯能是任，尚也曷為；唯用是施，貴之何為。尚賢顯名，榮過其任，為而常校，能相射貴貨，過用貪者，競趣穿窬探篋，沒命而盜，故可欲不見，則心無所亂也。
		</region>
	</paragraph>
	<paragraph index="3">
		<region typus="original" subtype="" id="25" explains="">
是以聖人之治，虛其心，實其腹，
		</region>
	</paragraph>
	<paragraph index="4">
		<region typus="comment" subtype="" id="26" explains="25">
心懷智而腹懷食，虛有智而實無知也。
		</region>
	</paragraph>
	<paragraph index="5">
		<region typus="original" subtype="" id="27" explains="">
弱其志，強其骨。
		</region>
	</paragraph>
	<paragraph index="6">
		<region typus="comment" subtype="" id="28" explains="27">
骨無知以幹，志生事以亂，心虛則志弱也。
		</region>
	</paragraph>
	<paragraph index="7">
		<region typus="original" subtype="" id="29" explains="">
常使民無知無欲。
		</region>
	</paragraph>
	<paragraph index="8">
		<region typus="comment" subtype="" id="30" explains="29">
守其真也。
		</region>
	</paragraph>
	<paragraph index="9">
		<region typus="original" subtype="" id="31" explains="">
使夫智者不敢為也。
		</region>
	</paragraph>
	<paragraph index="10">
		<region typus="comment" subtype="" id="32" explains="31">
知者謂知為也。
		</region>
	</paragraph>
	<paragraph index="11">
		<region typus="original" subtype="" id="33" explains="">
為無為，則無不治。
		</region>
	</paragraph>
</text>
