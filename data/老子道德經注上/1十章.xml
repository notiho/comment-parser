<?xml version='1.0' encoding='UTF-8'?>
<text title="老子道德經注上" section="十章" juan="1" original_title="道德經">
	<paragraph index="0">
		<region typus="original" subtype="title" id="72" explains="">
老子道德經注上 十章
		</region>
	</paragraph>
	<paragraph index="1">
		<region typus="original" subtype="" id="73" explains="">
載營魄抱一，能無離乎？
		</region>
	</paragraph>
	<paragraph index="2">
		<region typus="comment" subtype="" id="74" explains="73">
載，猶處也。營魄，人之常居處也，一人之真也。言人能處常居之宅，抱一清神，能常無離乎，則萬物自賓也。
		</region>
	</paragraph>
	<paragraph index="3">
		<region typus="original" subtype="" id="75" explains="">
專氣致柔，能嬰兒乎？
		</region>
	</paragraph>
	<paragraph index="4">
		<region typus="comment" subtype="" id="76" explains="75">
專，任也，致，極也，言任自然之氣，致至柔之和，能若嬰兒之無所欲乎，則物全而性得矣。
		</region>
	</paragraph>
	<paragraph index="5">
		<region typus="original" subtype="" id="77" explains="">
滌除玄覽，能無疵乎？
		</region>
	</paragraph>
	<paragraph index="6">
		<region typus="comment" subtype="" id="78" explains="77">
玄，物之極也，言能滌除邪飾，至於極覽。能不以物介其明，疵之其神乎，則終與玄同也。
		</region>
	</paragraph>
	<paragraph index="7">
		<region typus="original" subtype="" id="79" explains="">
愛國治民，能無知乎？
		</region>
	</paragraph>
	<paragraph index="8">
		<region typus="comment" subtype="" id="80" explains="79">
任術以求成，運數以求匿者，智也。玄覽無疵，猶絕聖也。治國無以智，猶棄智也。能無以智乎，則民不辟而國治之也。
		</region>
	</paragraph>
	<paragraph index="9">
		<region typus="original" subtype="" id="81" explains="">
天門開闔，能為雌乎？
		</region>
	</paragraph>
	<paragraph index="10">
		<region typus="comment" subtype="" id="82" explains="81">
天門，天下之所由從也。開闔，治亂之際也，或開或闔，經通於天下，故曰，天門開闔也。雌應而不倡，因而不為，言天門開閡能為雌乎，則物自賓而處自安矣。
		</region>
	</paragraph>
	<paragraph index="11">
		<region typus="original" subtype="" id="83" explains="">
明白四達，能無為乎？
		</region>
	</paragraph>
	<paragraph index="12">
		<region typus="comment" subtype="" id="84" explains="83">
言至明四達，無迷無惑，能無以為乎，則物化矣。所謂道常無為，侯王若能守，則萬物自化。
		</region>
	</paragraph>
	<paragraph index="13">
		<region typus="original" subtype="" id="85" explains="">
生之，
		</region>
	</paragraph>
	<paragraph index="14">
		<region typus="comment" subtype="" id="86" explains="85">
不塞其原也。
		</region>
	</paragraph>
	<paragraph index="15">
		<region typus="original" subtype="" id="87" explains="">
畜之。
		</region>
	</paragraph>
	<paragraph index="16">
		<region typus="comment" subtype="" id="88" explains="87">
不禁其性也。
		</region>
	</paragraph>
	<paragraph index="17">
		<region typus="original" subtype="" id="89" explains="">
生而不有，為而不恃，長而不宰，是謂玄德。
		</region>
	</paragraph>
	<paragraph index="18">
		<region typus="comment" subtype="" id="90" explains="89">
不塞其原，則物自生，何功之有。不禁其性，則物自濟，何為之恃。物自長足，不吾宰成，有德無主，非玄而何。凡言玄德，皆有德而不知其主，出乎幽冥。
		</region>
	</paragraph>
</text>
