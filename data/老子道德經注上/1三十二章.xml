<?xml version='1.0' encoding='UTF-8'?>
<text title="老子道德經注上" section="三十二章" juan="1" original_title="道德經">
	<paragraph index="0">
		<region typus="original" subtype="title" id="364" explains="">
老子道德經注上 三十二章
		</region>
	</paragraph>
	<paragraph index="1">
		<region typus="original" subtype="" id="365" explains="">
道常無名，樸雖小，天下莫能臣也。侯王若能守之，萬物將自賓。
		</region>
	</paragraph>
	<paragraph index="2">
		<region typus="comment" subtype="" id="366" explains="365">
道，無形不繫，常不可名，以無名為常。故曰「道常無名」也。樸之為物，以無為心也，亦無名，故將得道，莫若守樸，夫智者可以能臣也，勇者可以武使也，巧者可以事役也，力者可以重任也，樸之為物，憒然不偏，近於無有，故曰「莫能臣也」。抱樸無為，不以物累其真，不以欲害其神，則物自賓而道自得也。
		</region>
	</paragraph>
	<paragraph index="3">
		<region typus="original" subtype="" id="367" explains="">
天地相合，以降甘露，民莫之令而自均。
		</region>
	</paragraph>
	<paragraph index="4">
		<region typus="comment" subtype="" id="368" explains="367">
言天地相合，則甘露不求而自降；我守其真性無為，則民不令而自均也。
		</region>
	</paragraph>
	<paragraph index="5">
		<region typus="original" subtype="" id="369" explains="">
始制有名，名亦既有，夫亦將知止，知止所以不殆。
		</region>
	</paragraph>
	<paragraph index="6">
		<region typus="comment" subtype="" id="370" explains="369">
始制，謂樸散始為官長之時也。始制官長，不可不立名分，以定尊卑，故始制有名也，過此以往，將爭錐刀之末，故曰「名亦既有」，夫亦將知止也，遂任名以號物，則失治之母也，故知止所以不殆也。
		</region>
	</paragraph>
	<paragraph index="7">
		<region typus="original" subtype="" id="371" explains="">
譬道之在天下，猶川谷之於江海。
		</region>
	</paragraph>
	<paragraph index="8">
		<region typus="comment" subtype="" id="372" explains="371">
川谷之求江與海，非江海召之，不召不求而自歸者，世行道於天下者，不令而自均，不求而自得，故曰「猶川谷之與江海」也。
		</region>
	</paragraph>
</text>
