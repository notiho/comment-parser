<?xml version='1.0' encoding='UTF-8'?>
<text title="老子道德經注上" section="九章" juan="1" original_title="道德經">
	<paragraph index="0">
		<region typus="original" subtype="title" id="61" explains="">
老子道德經注上 九章
		</region>
	</paragraph>
	<paragraph index="1">
		<region typus="original" subtype="" id="62" explains="">
持而盈之，不如其已；
		</region>
	</paragraph>
	<paragraph index="2">
		<region typus="comment" subtype="" id="63" explains="62">
持，謂不失德也。既不失其德又盈之，勢必傾危。故不如其已者，謂乃更不如無德無功者也。
		</region>
	</paragraph>
	<paragraph index="3">
		<region typus="original" subtype="" id="64" explains="">
揣而梲之，不可長保。
		</region>
	</paragraph>
	<paragraph index="4">
		<region typus="comment" subtype="" id="65" explains="64">
既揣末令尖，又銳之令利，勢必摧衂，故不可長保也。
		</region>
	</paragraph>
	<paragraph index="5">
		<region typus="original" subtype="" id="66" explains="">
金玉滿堂，莫之能守；
		</region>
	</paragraph>
	<paragraph index="6">
		<region typus="comment" subtype="" id="67" explains="66">
不若其已。
		</region>
	</paragraph>
	<paragraph index="7">
		<region typus="original" subtype="" id="68" explains="">
富貴而驕，自遺其咎。
		</region>
	</paragraph>
	<paragraph index="8">
		<region typus="comment" subtype="" id="69" explains="68">
不可長保也。
		</region>
	</paragraph>
	<paragraph index="9">
		<region typus="original" subtype="" id="70" explains="">
功遂身退，天之道。
		</region>
	</paragraph>
	<paragraph index="10">
		<region typus="comment" subtype="" id="71" explains="70">
四時更運，功成則移。
		</region>
	</paragraph>
</text>
