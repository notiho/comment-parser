<?xml version='1.0' encoding='UTF-8'?>
<text title="老子道德經注上" section="二十九章" juan="1" original_title="道德經">
	<paragraph index="0">
		<region typus="original" subtype="title" id="340" explains="">
老子道德經注上 二十九章
		</region>
	</paragraph>
	<paragraph index="1">
		<region typus="original" subtype="" id="341" explains="">
將欲取天下而為之，吾見其不得已。天下神器，
		</region>
	</paragraph>
	<paragraph index="2">
		<region typus="comment" subtype="" id="342" explains="341">
神，無形無方也。器，合成也。無形以合，故謂之神器也。
		</region>
	</paragraph>
	<paragraph index="3">
		<region typus="original" subtype="" id="343" explains="">
不可為也，為者敗之，執者失之。
		</region>
	</paragraph>
	<paragraph index="4">
		<region typus="comment" subtype="" id="344" explains="343">
萬物以自然為性，故可因而不可為也。可通而不可執也。物有常性，而造為之，故必敗也。物有往來而執之，故必失矣。
		</region>
	</paragraph>
	<paragraph index="5">
		<region typus="original" subtype="" id="345" explains="">
故物或行或隨，或歔或吹。或強或羸，或挫或隳。是以聖人去甚，去奢，去泰。
		</region>
	</paragraph>
	<paragraph index="6">
		<region typus="comment" subtype="" id="346" explains="345">
凡此諸或，言物事逆順反覆，不施為執割也。聖人達自然之至，暢萬物之情，故因而不為，順而不施。除其所以迷，去其所以惑，故心不亂而物性自得之也。
		</region>
	</paragraph>
</text>
