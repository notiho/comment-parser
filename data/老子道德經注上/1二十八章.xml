<?xml version='1.0' encoding='UTF-8'?>
<text title="老子道德經注上" section="二十八章" juan="1" original_title="道德經">
	<paragraph index="0">
		<region typus="original" subtype="title" id="325" explains="">
老子道德經注上 二十八章
		</region>
	</paragraph>
	<paragraph index="1">
		<region typus="original" subtype="" id="326" explains="">
知其雄，守其雌，為天下谿。為天下谿，常德不離，復歸於嬰兒。
		</region>
	</paragraph>
	<paragraph index="2">
		<region typus="comment" subtype="" id="327" explains="326">
雄，先之屬；雌，後之屬也。知為天下之先也，必後也，是以聖人後其身而身先也。谿不求物而物自歸之，嬰兒不用智而合自然之智。
		</region>
	</paragraph>
	<paragraph index="3">
		<region typus="original" subtype="" id="328" explains="">
知其白，守其黑，為天下式。
		</region>
	</paragraph>
	<paragraph index="4">
		<region typus="comment" subtype="" id="329" explains="328">
式，模則也。
		</region>
	</paragraph>
	<paragraph index="5">
		<region typus="original" subtype="" id="330" explains="">
為天下式，常德不忒，
		</region>
	</paragraph>
	<paragraph index="6">
		<region typus="comment" subtype="" id="331" explains="330">
忒，差也。
		</region>
	</paragraph>
	<paragraph index="7">
		<region typus="original" subtype="" id="332" explains="">
復歸於無極。
		</region>
	</paragraph>
	<paragraph index="8">
		<region typus="comment" subtype="" id="333" explains="332">
不可窮也。
		</region>
	</paragraph>
	<paragraph index="9">
		<region typus="original" subtype="" id="334" explains="">
知其榮，守其辱，為天下谷，常德乃足，復歸於樸。
		</region>
	</paragraph>
	<paragraph index="10">
		<region typus="comment" subtype="" id="335" explains="334">
此三者，言常反終，後乃德全其所處也。下章云，反者道之動也。功不可取，常處其母也。
		</region>
	</paragraph>
	<paragraph index="11">
		<region typus="original" subtype="" id="336" explains="">
樸散則為器，聖人用之，則為官長，
		</region>
	</paragraph>
	<paragraph index="12">
		<region typus="comment" subtype="" id="337" explains="336">
樸，真也。真散則百行出，殊類生，若器也。聖人因其分散，故為之立官長。以善為師，不善為資，移風易俗，復使歸於一也。
		</region>
	</paragraph>
	<paragraph index="13">
		<region typus="original" subtype="" id="338" explains="">
故大制不割。
		</region>
	</paragraph>
	<paragraph index="14">
		<region typus="comment" subtype="" id="339" explains="338">
大制者，以天下之心為心，故無割也。
		</region>
	</paragraph>
</text>
