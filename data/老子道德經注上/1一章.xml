<?xml version='1.0' encoding='UTF-8'?>
<text title="老子道德經注上" section="一章" juan="1" original_title="道德經">
	<paragraph index="0">
		<region typus="original" subtype="title" id="0" explains="">
老子道德經注上 一章
		</region>
	</paragraph>
	<paragraph index="1">
		<region typus="original" subtype="" id="1" explains="">
道可道、非常道，名可名、非常名；
		</region>
	</paragraph>
	<paragraph index="2">
		<region typus="comment" subtype="" id="2" explains="1">
可道之道，可名之名，指事造形。非其常也，故不可道、不可名也。
		</region>
	</paragraph>
	<paragraph index="3">
		<region typus="original" subtype="" id="3" explains="">
無名天地之始，有名萬物之母。
		</region>
	</paragraph>
	<paragraph index="4">
		<region typus="comment" subtype="" id="4" explains="3">
凡有皆始於無，故「未形」、「無名」之時則為萬物之始。及其「有形」、「有名」之時，則長之育之，亭之毒之，為其母也。言道以無形無名始成萬物，以始以成而不知其所以，玄之又玄也。
		</region>
	</paragraph>
	<paragraph index="5">
		<region typus="original" subtype="" id="5" explains="">
故常無欲、以觀其妙，
		</region>
	</paragraph>
	<paragraph index="6">
		<region typus="comment" subtype="" id="6" explains="5">
妙者，微之極也。萬物始於微而後成，始於無而後生。故常無欲空虛，可以觀其始物之妙。
		</region>
	</paragraph>
	<paragraph index="7">
		<region typus="original" subtype="" id="7" explains="">
常有欲、以觀其徼；
		</region>
	</paragraph>
	<paragraph index="8">
		<region typus="comment" subtype="" id="8" explains="7">
徼，歸終也。凡有之為利，必以無為用。欲之所本，適道而後濟。故常有欲，可以觀其終物之徼也。
		</region>
	</paragraph>
	<paragraph index="9">
		<region typus="original" subtype="" id="9" explains="">
此兩者、同出而異名，同謂之玄、玄之又玄、眾妙之門。
		</region>
	</paragraph>
	<paragraph index="10">
		<region typus="comment" subtype="" id="10" explains="9">
兩者，始與母也。同出者，同出於玄也。異名，所施不可同也。在首則謂之始，在終則謂之母。玄者，冥也，默然無有也，始、母之所出也，不可得而名，故不可言同名曰玄。而言謂之玄者，取於不可得而謂之然也。謂之然則不可以定乎一玄而已，則是名則失之遠矣。故曰，玄之又玄也。眾妙皆從同而出，故曰眾妙之門也。
		</region>
	</paragraph>
</text>
