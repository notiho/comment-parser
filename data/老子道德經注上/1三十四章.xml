<?xml version='1.0' encoding='UTF-8'?>
<text title="老子道德經注上" section="三十四章" juan="1" original_title="道德經">
	<paragraph index="0">
		<region typus="original" subtype="title" id="386" explains="">
老子道德經注上 三十四章
		</region>
	</paragraph>
	<paragraph index="1">
		<region typus="original" subtype="" id="387" explains="">
大道氾兮，其可左右。
		</region>
	</paragraph>
	<paragraph index="2">
		<region typus="comment" subtype="" id="388" explains="387">
言道氾濫，無所不適，可左右上下周旋而用，則無所不至也。
		</region>
	</paragraph>
	<paragraph index="3">
		<region typus="original" subtype="" id="389" explains="">
萬物恃之而生而不辭，功成不名有。衣養萬物而不為主，常無欲，可名於小；
		</region>
	</paragraph>
	<paragraph index="4">
		<region typus="comment" subtype="" id="390" explains="389">
萬物皆由道而生，既生而不知所由，故天下常無欲之時，萬物各得其所，若道無施於物，故名於小矣。
		</region>
	</paragraph>
	<paragraph index="5">
		<region typus="original" subtype="" id="391" explains="">
萬物歸焉而不為主，可名為大。
		</region>
	</paragraph>
	<paragraph index="6">
		<region typus="comment" subtype="" id="392" explains="391">
萬物皆歸之以生，而力使不知其所由，此不為小，故復可名於大矣。
		</region>
	</paragraph>
	<paragraph index="7">
		<region typus="original" subtype="" id="393" explains="">
以其終不自為大，故能成其大。
		</region>
	</paragraph>
	<paragraph index="8">
		<region typus="comment" subtype="" id="394" explains="393">
為大於其細，圖難於其易。
		</region>
	</paragraph>
</text>
