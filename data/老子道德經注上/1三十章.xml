<?xml version='1.0' encoding='UTF-8'?>
<text title="老子道德經注上" section="三十章" juan="1" original_title="道德經">
	<paragraph index="0">
		<region typus="original" subtype="title" id="347" explains="">
老子道德經注上 三十章
		</region>
	</paragraph>
	<paragraph index="1">
		<region typus="original" subtype="" id="348" explains="">
以道佐人主者，不以兵強天下。
		</region>
	</paragraph>
	<paragraph index="2">
		<region typus="comment" subtype="" id="349" explains="348">
以道佐人主，尚不可以兵强於天下，況人主躬於道者乎。
		</region>
	</paragraph>
	<paragraph index="3">
		<region typus="original" subtype="" id="350" explains="">
其事好還。
		</region>
	</paragraph>
	<paragraph index="4">
		<region typus="comment" subtype="" id="351" explains="350">
為始者務欲立功生事，而有道者務欲還反無為，故云，其事好還也。
		</region>
	</paragraph>
	<paragraph index="5">
		<region typus="original" subtype="" id="352" explains="">
師之所處，荊棘生焉。大軍之後，必有凶年。
		</region>
	</paragraph>
	<paragraph index="6">
		<region typus="comment" subtype="" id="353" explains="352">
言師凶害之物也。無有所濟，必有所傷，賊害人民，殘荒田畝，故曰荊棘生焉。
		</region>
	</paragraph>
	<paragraph index="7">
		<region typus="original" subtype="" id="354" explains="">
善有果而已，不敢以取強。
		</region>
	</paragraph>
	<paragraph index="8">
		<region typus="comment" subtype="" id="355" explains="354">
果猶濟也。言善用師者，趣以濟難而已矣，不以兵力取强於天下也。
		</region>
	</paragraph>
	<paragraph index="9">
		<region typus="original" subtype="" id="356" explains="">
果而勿矜，果而勿伐，果而勿驕。
		</region>
	</paragraph>
	<paragraph index="10">
		<region typus="comment" subtype="" id="357" explains="356">
吾不以師道為尚，不得已而用，何矜驕之有也。
		</region>
	</paragraph>
	<paragraph index="11">
		<region typus="original" subtype="" id="358" explains="">
果而不得已，果而勿強。
		</region>
	</paragraph>
	<paragraph index="12">
		<region typus="comment" subtype="" id="359" explains="358">
言用兵雖趣功果濟難，然時故不得已，當復用者，但當以除暴亂，不遂用果以為强也。
		</region>
	</paragraph>
	<paragraph index="13">
		<region typus="original" subtype="" id="360" explains="">
物壯則老，是謂不道，不道早已。
		</region>
	</paragraph>
	<paragraph index="14">
		<region typus="comment" subtype="" id="361" explains="360">
壯，武力暴興，喻以兵强於天下者也。飄風不終朝，驟雨不終日，故暴興必不道早已也。
		</region>
	</paragraph>
</text>
