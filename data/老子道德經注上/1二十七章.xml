<?xml version='1.0' encoding='UTF-8'?>
<text title="老子道德經注上" section="二十七章" juan="1" original_title="道德經">
	<paragraph index="0">
		<region typus="original" subtype="title" id="307" explains="">
老子道德經注上 二十七章
		</region>
	</paragraph>
	<paragraph index="1">
		<region typus="original" subtype="" id="308" explains="">
善行無轍迹，
		</region>
	</paragraph>
	<paragraph index="2">
		<region typus="comment" subtype="" id="309" explains="308">
順自然而行，不造不始，故物得至而無轍迹也。
		</region>
	</paragraph>
	<paragraph index="3">
		<region typus="original" subtype="" id="310" explains="">
善言無瑕讁；
		</region>
	</paragraph>
	<paragraph index="4">
		<region typus="comment" subtype="" id="311" explains="310">
順物之性，不別不析，故無瑕讁可得其門也。
		</region>
	</paragraph>
	<paragraph index="5">
		<region typus="original" subtype="" id="312" explains="">
善數不用籌策；
		</region>
	</paragraph>
	<paragraph index="6">
		<region typus="comment" subtype="" id="313" explains="312">
因物之數，不假形也。
		</region>
	</paragraph>
	<paragraph index="7">
		<region typus="original" subtype="" id="314" explains="">
善閉無關楗而不可開，善結無繩約而不可解。
		</region>
	</paragraph>
	<paragraph index="8">
		<region typus="comment" subtype="" id="315" explains="314">
因物自然，不設不施，故不用關楗繩約而不可開解也。此五者皆言不造不施，因物之性，不以形制物也。
		</region>
	</paragraph>
	<paragraph index="9">
		<region typus="original" subtype="" id="316" explains="">
是以聖人常善救人，故無棄人；
		</region>
	</paragraph>
	<paragraph index="10">
		<region typus="comment" subtype="" id="317" explains="316">
聖人不立形名以檢於物，不造進向以殊棄不肖，輔萬物之自然而不為始，故曰無棄人也。不尚賢能，則民不爭，不貴難得之貨，則民不為盜，不見可欲，則民心不亂。常使民心無欲無惑，則無棄人矣。
		</region>
	</paragraph>
	<paragraph index="11">
		<region typus="original" subtype="" id="318" explains="">
常善救物，故無棄物，是謂襲明。故善人者，不善人之師；
		</region>
	</paragraph>
	<paragraph index="12">
		<region typus="comment" subtype="" id="319" explains="318">
舉善以師不善，故謂之師矣。
		</region>
	</paragraph>
	<paragraph index="13">
		<region typus="original" subtype="" id="320" explains="">
不善人者，善人之資。
		</region>
	</paragraph>
	<paragraph index="14">
		<region typus="comment" subtype="" id="321" explains="320">
資，取也。善人以善齊不善，以善棄不善也。故不善人，善人之所取也。
		</region>
	</paragraph>
	<paragraph index="15">
		<region typus="original" subtype="" id="322" explains="">
不貴其師，不愛其資，雖智大迷，
		</region>
	</paragraph>
	<paragraph index="16">
		<region typus="comment" subtype="" id="323" explains="322">
雖有其智，自任其智，不因物，於其道必失。故曰，雖智大迷。
		</region>
	</paragraph>
	<paragraph index="17">
		<region typus="original" subtype="" id="324" explains="">
是謂要妙。
		</region>
	</paragraph>
</text>
