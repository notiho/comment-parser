<?xml version='1.0' encoding='UTF-8'?>
<text title="老子道德經注上" section="二十五章" juan="1" original_title="道德經">
	<paragraph index="0">
		<region typus="original" subtype="title" id="273" explains="">
老子道德經注上 二十五章
		</region>
	</paragraph>
	<paragraph index="1">
		<region typus="original" subtype="" id="274" explains="">
有物混成，先天地生。
		</region>
	</paragraph>
	<paragraph index="2">
		<region typus="comment" subtype="" id="275" explains="274">
混然不可得而知，而萬物由之以成，故曰混成也。不知其誰之子，故先天地生。
		</region>
	</paragraph>
	<paragraph index="3">
		<region typus="original" subtype="" id="276" explains="">
寂兮寥兮，獨立而不改，
		</region>
	</paragraph>
	<paragraph index="4">
		<region typus="comment" subtype="" id="277" explains="276">
寂寥，無形體也。無物之匹，故曰獨立也。返化終始，不失其常，故曰不改也。
		</region>
	</paragraph>
	<paragraph index="5">
		<region typus="original" subtype="" id="278" explains="">
周行而不殆，可以為天下母。
		</region>
	</paragraph>
	<paragraph index="6">
		<region typus="comment" subtype="" id="279" explains="278">
周行無所不至而免殆，能生全大形也，故可以為天下母也。
		</region>
	</paragraph>
	<paragraph index="7">
		<region typus="original" subtype="" id="280" explains="">
吾不知其名，
		</region>
	</paragraph>
	<paragraph index="8">
		<region typus="comment" subtype="" id="281" explains="280">
名以定形，混成無形，不可得而定，故曰，不知其名也。
		</region>
	</paragraph>
	<paragraph index="9">
		<region typus="original" subtype="" id="282" explains="">
字之曰道，
		</region>
	</paragraph>
	<paragraph index="10">
		<region typus="comment" subtype="" id="283" explains="282">
夫名以定形，字以稱可言，道取於無物而不由也。是混成之中，可言之稱最大也。
		</region>
	</paragraph>
	<paragraph index="11">
		<region typus="original" subtype="" id="284" explains="">
強為之名曰大。
		</region>
	</paragraph>
	<paragraph index="12">
		<region typus="comment" subtype="" id="285" explains="284">
吾所以字之曰道者，取其可言之稱最大也。責其字定之所由，則繫於大，大有繫，則必有分，有分則失其極矣。故曰，强為之名曰大。
		</region>
	</paragraph>
	<paragraph index="13">
		<region typus="original" subtype="" id="286" explains="">
大曰逝，
		</region>
	</paragraph>
	<paragraph index="14">
		<region typus="comment" subtype="" id="287" explains="286">
逝，行也。不守一大體而已。周行無所不至，故曰逝也。
		</region>
	</paragraph>
	<paragraph index="15">
		<region typus="original" subtype="" id="288" explains="">
逝曰遠，遠曰反。
		</region>
	</paragraph>
	<paragraph index="16">
		<region typus="comment" subtype="" id="289" explains="288">
遠，極也。周無所不窮極，不偏於一逝，故曰遠也。不隨於所適，其體獨立，故曰反也。
		</region>
	</paragraph>
	<paragraph index="17">
		<region typus="original" subtype="" id="290" explains="">
故道大，天大，地大，王亦大。
		</region>
	</paragraph>
	<paragraph index="18">
		<region typus="comment" subtype="" id="291" explains="290">
天地之性，人為貴，而王是人之主也。雖不職大亦復為大與三匹，故曰，王亦大也。
		</region>
	</paragraph>
	<paragraph index="19">
		<region typus="original" subtype="" id="292" explains="">
域中有四大，
		</region>
	</paragraph>
	<paragraph index="20">
		<region typus="comment" subtype="" id="293" explains="292">
四大，道、天、地、王也。凡物有稱有名，則非其極也，言道則有所由，有所由然後謂之為道，然則是道，稱中之大也，不若無稱之大也。無稱不可得而名曰域也，道天地王皆在乎無稱之內，故曰，域中有四大者也。
		</region>
	</paragraph>
	<paragraph index="21">
		<region typus="original" subtype="" id="294" explains="">
而王居其一焉。
		</region>
	</paragraph>
	<paragraph index="22">
		<region typus="comment" subtype="" id="295" explains="294">
處人主之大也。
		</region>
	</paragraph>
	<paragraph index="23">
		<region typus="original" subtype="" id="296" explains="">
人法地，地法天，天法道，道法自然。
		</region>
	</paragraph>
	<paragraph index="24">
		<region typus="comment" subtype="" id="297" explains="296">
法，謂法則也。人不違地，乃得全安，法地也。地不違天，乃得全載，法天也。天不違道，乃得全覆，法道也。道不違自然，乃得其性，法自然者。在方而法 方，在圓而法圓，於自然無所違也。自然者，無稱之言，窮極之辭也。用智不及無知，而形魄不及精象，精象不及無形，有儀不及無儀，故轉相法也。道順自然，天故資焉。天法於道，地故則焉。地法於天，人故象焉。所以為主其一之者，主也。
		</region>
	</paragraph>
</text>
