<?xml version='1.0' encoding='UTF-8'?>
<text title="論語集注" section="泰伯第八" juan="4" original_title="論語">
	<paragraph index="0">
		<region typus="original" subtype="title" id="556" explains="">
論語集注 泰伯第八
		</region>
	</paragraph>
	<paragraph index="1">
		<region typus="summary" subtype="" id="557" explains="">
e|凡二十一章。
		</region>
	</paragraph>
	<paragraph index="2">
		<region typus="original" subtype="" id="558" explains="">
子曰：「泰伯，其可謂至德也已矣！三以天下讓，民無得而稱焉。」
		</region>
		<region typus="comment" subtype="" id="559" explains="558">
泰伯，周大王之長子。至德，謂德之至極，無以復加者也。三讓，謂固遜也。無得而稱，其遜隱微，無跡可見也。蓋大王三子：長泰伯，次仲雍，次季歷。大王之時，商道寖衰，而周日強大。季歷又生子昌，有聖德。大王因有翦商之志，而泰伯不從，大王遂欲傳位季歷以及昌。泰伯知之，即與仲雍逃之荊蠻。於是大王乃立季歷，傳國至昌，而三分天下有其二，是為文王。文王崩，子發立，遂克商而有天下，是為武王。夫以泰伯之德，當商周之際，固足以朝諸侯有天下矣。乃棄不取而又泯其跡焉，則其德之至極為何如哉？蓋其心即夷齊扣馬之心，而事之難處有甚焉者，宜夫子之歎息而讚美之也。泰伯不從，事見《春秋傳》。
		</region>
	</paragraph>
	<paragraph index="3">
		<region typus="original" subtype="" id="560" explains="">
子曰：「恭而無禮則勞，慎而無禮則葸，勇而無禮則亂，直而無禮則絞。
		</region>
		<region typus="comment" subtype="" id="561" explains="560">
葸，絲裡反。絞，古卯反。‖ 葸，畏懼貌。絞，急切也。無禮則無節文，故有四者之弊。
		</region>
		<region typus="original" subtype="" id="562" explains="">
君子篤於親，則民興於仁；故舊不遺，則民不偷。」
		</region>
		<region typus="comment" subtype="" id="563" explains="562">
君子，謂在上之人也。興，起也。偷，薄也。‖ 張子曰：「人道知所先後，則恭不勞、慎不葸、勇不亂、直不絞，民化而德厚矣。」‖ 吳氏曰：「君子以下，當自為一章，乃曾子之言也。」愚按：此一節與上文不相蒙，而與首篇慎終追遠之意相類，吳說近是。
		</region>
	</paragraph>
	<paragraph index="4">
		<region typus="original" subtype="" id="564" explains="">
曾子有疾，召門弟子曰：「啟予足！啟予手！詩-
		</region>
		<region typus="original" subtype="" id="565" explains="">
云
		</region>
		<region typus="original" subtype="" id="566" explains="">
-『戰戰兢兢，如臨深淵，如履薄冰。』而今而後，吾知免夫！小子！」
		</region>
		<region typus="comment" subtype="" id="567" explains="566">
夫，音扶。‖ 啟，開也。曾子平日以為身體受於父母，不敢毀傷，故於此使弟子開其衾而視之。《詩》《小旻》之篇。戰戰，恐懼。兢兢，戒謹。臨淵，恐墜；履冰，恐陷也。曾子以其所保之全示門人，而言其所以保之之難如此；至於將死，而後知其得免於毀傷也。小子，門人也。語畢而又呼之，以致反覆丁寧之意，其警之也深矣。‖ 程子曰：「君子曰終，小人曰死。君子保其身以沒，為終其事也，故曾子以全歸為免矣。」尹氏曰：「父母全而生之，子全而歸之。曾子臨終而啟手足，為是故也。非有得於道，能如是乎？」范氏曰：「身體猶不可虧也，況虧其行以辱其親乎？」
		</region>
	</paragraph>
	<paragraph index="5">
		<region typus="original" subtype="" id="568" explains="">
曾子有疾，孟敬子問之。
		</region>
		<region typus="comment" subtype="" id="569" explains="568">
孟敬子，魯大夫仲孫氏，名捷。問之者，問其疾也。
		</region>
		<region typus="original" subtype="" id="570" explains="">
曾子言曰：「鳥之將死，其鳴也哀；人之將死，其言也善。
		</region>
		<region typus="comment" subtype="" id="571" explains="570">
言，自言也。鳥畏死，故鳴哀。人窮反本，故言善。此曾子之謙辭，欲敬子知其所言之善而識之也。
		</region>
		<region typus="original" subtype="" id="572" explains="">
君子所貴乎道者三：動容貌，斯遠暴慢矣；正顏色，斯近信矣；出辭氣，斯遠鄙倍矣。籩豆之事，則有司存。」
		</region>
		<region typus="comment" subtype="" id="573" explains="572">
遠、近，並去聲。‖ 貴，猶重也。容貌，舉一身而言。暴，粗厲也。慢，放肆也。信，實也。正顏色而近信，則非色莊也。辭，言語。氣，聲氣也。鄙，凡陋也。倍，與背同，謂背理也。籩，竹豆。豆，木豆。言道雖無所不在，然君子所重者，在此三事而已。是皆修身之要、為政之本，學者所當操存省察，而不可有造次顛沛之違者也。若夫籩豆之事，器數之末，道之全體固無不該；然其分則有司之守，而非君子之所重矣。‖ 程子曰：「動容貌，舉一身而言也；周旋中禮，暴慢斯遠矣。正顏色則不妄，斯近信矣。出辭氣，正由中出，斯遠鄙倍。三者正身而不外求，故曰籩豆之事則有司存。」尹氏曰：「養於中則見於外，曾子蓋以修己為為政之本。若乃器用事物之細，則有司存焉。」
		</region>
	</paragraph>
	<paragraph index="6">
		<region typus="original" subtype="" id="574" explains="">
曾子曰：「以能問於不能，以多問於寡；有若無，實若虛；犯而不校。昔者吾友嘗從事於斯矣。」
		</region>
		<region typus="comment" subtype="" id="575" explains="574">
校，計校也。友，馬氏以為顏淵是也。顏子之心，惟知義理之無窮，不見物我之有間，故能如此。‖ 謝氏曰：「不知有餘在己，不足在人；不必得為在己，失為在人；非幾於無我者不能也。」
		</region>
	</paragraph>
	<paragraph index="7">
		<region typus="original" subtype="" id="576" explains="">
曾子曰：「可以託六尺之孤，可以寄百里之命，臨大節而不可奪也。君子人與？君子人也。」
		</region>
		<region typus="comment" subtype="" id="577" explains="576">
與，平聲。‖ 其才可以輔幼君、攝國政，其節至於死生之際而不可奪，可謂君子矣。與，疑辭。也，決辭。設為問答，所以深著其必然也。‖ 程子曰：「節操如是，可謂君子矣。」
		</region>
	</paragraph>
	<paragraph index="8">
		<region typus="original" subtype="" id="578" explains="">
曾子曰：「士不可以不弘毅，任重而道遠。
		</region>
		<region typus="comment" subtype="" id="579" explains="578">
弘，寬廣也。毅，強忍也。非弘不能勝其重，非毅無以致其遠。
		</region>
		<region typus="original" subtype="" id="580" explains="">
仁以為己任，不亦重乎？死而後已，不亦遠乎？」
		</region>
		<region typus="comment" subtype="" id="581" explains="580">
仁者，人心之全德，而必欲以身體而力行之，可謂重矣。一息尚存，此志不容少懈，可謂遠矣。‖ 程子曰：「弘而不毅，則無規矩而難立；毅而不弘，則隘陋而無以居之。」又曰：「弘大剛毅，然後能勝重任而遠到。」
		</region>
	</paragraph>
	<paragraph index="9">
		<region typus="original" subtype="" id="582" explains="">
子曰：「興於詩，
		</region>
		<region typus="comment" subtype="" id="583" explains="582">
興，起也。詩本性情，有邪有正，其為言既易知。而吟詠之間，抑揚反覆，其感人又易入。故學者之初，所以興起其好善惡惡之心，而不能自已者，必於此而得之。
		</region>
		<region typus="original" subtype="" id="584" explains="">
立於禮。
		</region>
		<region typus="comment" subtype="" id="585" explains="584">
禮以恭敬辭遜為本，而有節文度數之詳；可以固人肌膚之會，筋骸之束。故學者之中，所以能卓然自立，而不為事物之所搖奪者，必於此而得之。
		</region>
		<region typus="original" subtype="" id="586" explains="">
成於樂。
		</region>
		<region typus="comment" subtype="" id="587" explains="586">
樂有五聲十二律，更唱迭和，以為歌舞八音之節；可以養人之性情，而蕩滌其邪穢，消融其查滓。故學者之終，所以至於義精仁熟，而自和順於道德者，必於此而得之，是學之成也。」按《內則》，十年學幼儀，十三學樂誦詩，二十而後學禮。則此三者，非小學傳授之次，乃大學終身所得之難易、先後、淺深也。‖ 程子曰：「天下之英才不為少矣，特以道學不明，故不得有所成就。夫古人之詩，如今之歌曲，雖閭里童稚，皆習聞之而知其說，故能興起。今雖老師宿儒，尚不能曉其義，況學者乎？是不得興於詩也。古人自灑埽應對，以至冠、昏、喪、祭，莫不有禮。今皆廢壞，是以人倫不明、治家無法，是不得立於禮也。古人之樂：聲音所以養其耳，採色所以養其目，歌詠所以養其性情，舞蹈所以養其血脈。今皆無之，是不得成於樂也。是以古之成材也易，今之成材也難。」
		</region>
	</paragraph>
	<paragraph index="10">
		<region typus="original" subtype="" id="588" explains="">
子曰：「民可使由之，不可使知之。」
		</region>
		<region typus="comment" subtype="" id="589" explains="588">
民可使之由於是理之當然，而不能使之知其所以然也。程子曰：「聖人設教，非不欲人家喻而戶曉也，然不能使之知，但能使之由之爾。若曰聖人不使民知，則是後世朝四暮三之術也，豈聖人之心乎？」
		</region>
	</paragraph>
	<paragraph index="11">
		<region typus="original" subtype="" id="590" explains="">
子曰：「好勇疾貧，亂也。人而不仁，疾之已甚，亂也。」
		</region>
		<region typus="comment" subtype="" id="591" explains="590">
好，去聲。好勇而不安分，則必作亂。惡不仁之人而使之無所容，則必致亂。二者之心，善惡雖殊，然其生亂則一也。
		</region>
	</paragraph>
	<paragraph index="12">
		<region typus="original" subtype="" id="592" explains="">
子曰：「如有周公之才之美，使驕且吝，其餘不足觀也已。」
		</region>
		<region typus="comment" subtype="" id="593" explains="592">
才、美，謂智能、技藝之美。驕，矜誇。吝，鄙嗇也。‖ 程子曰：「此甚言驕吝之不可也。蓋有周公之德，則自無驕吝；若但有周公之才而驕吝焉，亦不足觀矣。」又曰：「驕，氣盈。吝，氣歉。」‖ 愚謂驕吝雖有盈歉之殊，然其勢常相因。蓋驕者，吝之枝葉；吝者，驕之本根。故嘗驗之天下之人，未有驕而不吝，吝而不驕者也。
		</region>
	</paragraph>
	<paragraph index="13">
		<region typus="original" subtype="" id="594" explains="">
子曰：「三年學，不至於穀，不易得也。」
		</region>
		<region typus="comment" subtype="" id="595" explains="594">
易，去聲。‖ 谷，祿也。至，疑當作志。為學之久，而不求祿，如此之人，不易得也。‖ 楊氏曰：「雖子張之賢，猶以干祿為問，況其下者乎？然則三年學而不至於谷，宜不易得也。」
		</region>
	</paragraph>
	<paragraph index="14">
		<region typus="original" subtype="" id="596" explains="">
子曰：「篤信好學，守死善道。
		</region>
		<region typus="comment" subtype="" id="597" explains="596">
好，去聲。‖ 篤，厚而力也。不篤信，則不能好學；然篤信而不好學，則所信或非其正。不守死，則不能以善其道；然守死而不足以善其道，則亦徒死而已。蓋守死者，篤信之效；善道者，好學之功。
		</region>
		<region typus="original" subtype="" id="598" explains="">
危邦不入，亂邦不居。天下有道則見，無道則隱。
		</region>
		<region typus="comment" subtype="" id="599" explains="598">
見，賢遍反。‖ 君子見危授命，則仕危邦者無可去之義，在外則不入可也。亂邦未危，而刑政紀綱紊矣，故潔其身而去之。天下，舉一世而言。無道，則隱其身而不見也。此惟篤信好學、守死善道者能之。
		</region>
		<region typus="original" subtype="" id="600" explains="">
邦有道，貧且賤焉，恥也；邦無道，富且貴焉，恥也。」
		</region>
		<region typus="comment" subtype="" id="601" explains="600">
世治，而無可行之道；世亂，而無能守之節。碌碌庸人，不足以為士矣。可恥之甚也。‖ 晁氏曰：「有學有守，而去就之義潔，出處之分明，然後為君子之全德也。」
		</region>
	</paragraph>
	<paragraph index="15">
		<region typus="original" subtype="" id="602" explains="">
子曰：「不在其位，不謀其政。」
		</region>
		<region typus="comment" subtype="" id="603" explains="602">
程子曰：「不在其位，則不任其事也。若君大夫問而告者則有矣。」
		</region>
	</paragraph>
	<paragraph index="16">
		<region typus="original" subtype="" id="604" explains="">
子曰：「師摯之始，關雎之亂，洋洋乎！盈耳哉。」
		</region>
		<region typus="comment" subtype="" id="605" explains="604">
摯，音至。雎，七余反。‖ 師摯，魯樂師名摯也。亂，樂之卒章也。《史記》曰：「關雎之亂以為風始。」洋洋，美盛意。孔子自衛反魯而正樂，適師摯在官之初，故樂之美盛如此。
		</region>
	</paragraph>
	<paragraph index="17">
		<region typus="original" subtype="" id="606" explains="">
子曰：「狂而不直，侗而不愿，悾悾而不信，吾不知之矣。」
		</region>
		<region typus="comment" subtype="" id="607" explains="606">
侗，音通。悾，音空。‖ 侗，無知貌。愿，謹厚也。悾悾，無能貌。吾不知之者，甚絕之之辭，亦不屑之教誨也。‖ 蘇氏曰：「天之生物，氣質不齊。其中材以下：有是德，則有是病；有是病，必有是德。故馬之蹄嚙者必善走，其不善者必馴。有是病而無是德，則天下之棄才也。」
		</region>
	</paragraph>
	<paragraph index="18">
		<region typus="original" subtype="" id="608" explains="">
子曰：「學如不及，猶恐失之。」
		</region>
		<region typus="comment" subtype="" id="609" explains="608">
言人之為學，既如有所不及矣，而其心猶竦然，惟恐其或失之。警學者當如是也。‖ 程子曰：「學如不及，猶恐失之，不得放過。纔說姑待明日，便不可也。」
		</region>
	</paragraph>
	<paragraph index="19">
		<region typus="original" subtype="" id="610" explains="">
子曰：「巍巍乎！舜禹之有天下也，而不與焉。」
		</region>
		<region typus="comment" subtype="" id="611" explains="610">
與，去聲。‖ 巍巍，高大之貌。不與，猶言不相關，言其不以位為樂也。
		</region>
	</paragraph>
	<paragraph index="20">
		<region typus="original" subtype="" id="612" explains="">
子曰：「大哉！堯之為君也。巍巍乎！唯天為大，唯堯則之。蕩蕩乎！民無能名焉。
		</region>
		<region typus="comment" subtype="" id="613" explains="612">
唯，猶獨也。則，猶准也。蕩蕩，廣遠之稱也。言物之高大，莫有過於天者，而獨堯之德能與之準。故其德之廣遠，亦如天之不可以言語形容也。
		</region>
		<region typus="original" subtype="" id="614" explains="">
巍巍乎！其有成功也。煥乎！其有文章。」
		</region>
		<region typus="comment" subtype="" id="615" explains="614">
成功，事業也。煥，光明之貌。文章，禮樂法度也。堯之德不可名，其可見者此爾。‖ 尹氏曰：「天道之大，無為而成。唯堯則之以治天下，故民無得而名焉。所可名者，其功業文章巍然煥然而已。」
		</region>
	</paragraph>
	<paragraph index="21">
		<region typus="original" subtype="" id="616" explains="">
舜有臣五人而天下治。
		</region>
		<region typus="comment" subtype="" id="617" explains="616">
治，去聲。五人，禹、稷、契、皋陶、伯益。
		</region>
		<region typus="original" subtype="" id="618" explains="">
武王曰：「予有亂臣十人。」
		</region>
		<region typus="comment" subtype="" id="619" explains="618">
《書》《泰誓》之辭。馬氏曰：「亂，治也。」十人，謂周公旦、召公奭、太公望、畢公、榮公、太顛、閎夭、散宜生、南宮適，其一人謂文母。劉侍讀以為子無臣母之義，蓋邑姜也。九人治外，邑姜治內。或曰：「亂本作乿，古治字也。」
		</region>
		<region typus="original" subtype="" id="620" explains="">
孔子曰：「才難，不其然乎？唐、虞之際，於斯為盛。有婦人焉，九人而已。
		</region>
		<region typus="comment" subtype="" id="621" explains="620">
稱孔子者，上系武王君臣之際，記者謹之。才難，蓋古語，而孔子然之也。才者，德之用也。唐虞，堯舜有天下之號。際，交會之間。言周室人才之多，惟唐虞之際，乃盛於此。降自夏商，皆不能及。然猶但有此數人爾，是才之難得也。
		</region>
		<region typus="original" subtype="" id="622" explains="">
三分天下有其二，以服事殷。周之德，其可謂至德也已矣。」
		</region>
		<region typus="comment" subtype="" id="623" explains="622">
《春秋》傳曰：「文王率商之畔國以事紂。」蓋天下歸文王者六州，荊、梁、雍、豫、徐、揚也。惟青、兗、冀，尚屬紂耳。‖ 范氏曰：「文王之德，足以代商。天與之、人歸之，乃不取而服事焉，所以為至德也。孔子因武王之言而及文王之德，且與泰伯，皆以至德稱之，其指微矣。」‖ 或曰：「宜斷三分以下，別以孔子曰起之，而自為一章。」
		</region>
	</paragraph>
	<paragraph index="22">
		<region typus="original" subtype="" id="624" explains="">
子曰：「禹，吾無間然矣。菲飲食，而致孝乎鬼神；惡衣服，而致美乎黻冕；卑宮室，而盡力乎溝洫。禹，吾無間然矣。」
		</region>
		<region typus="comment" subtype="" id="625" explains="624">
閒，去聲。菲，音匪。黻，音弗。洫，呼域反。‖ 閒，罅隙也，謂指其罅隙而非議之也。菲，薄也。致孝鬼神，謂享祀豐潔。衣服，常服。黻，蔽膝也，以韋為之。冕，冠也。皆祭服也。溝洫，田間水道，以正疆界、備旱潦者也。或豐或儉，各適其宜，所以無罅隙之可議也，故再言以深美之。‖ 楊氏曰：「薄於自奉。而所勤者，民之事；所致飾者，宗廟朝廷之禮。所謂有天下而不與也。夫何間然之有？」
		</region>
	</paragraph>
</text>
