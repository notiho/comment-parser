<?xml version='1.0' encoding='UTF-8'?>
<text title="論語集注" section="微子第十八" juan="9" original_title="論語">
	<paragraph index="0">
		<region typus="original" subtype="title" id="1662" explains="">
論語集注 微子第十八
		</region>
	</paragraph>
	<paragraph index="1">
		<region typus="summary" subtype="" id="1663" explains="">
e|此篇多記聖賢之出處，凡十一章。
		</region>
	</paragraph>
	<paragraph index="2">
		<region typus="original" subtype="" id="1664" explains="">
微子去之，箕子為之奴，比干諫而死。
		</region>
		<region typus="comment" subtype="" id="1665" explains="1664">
微、箕，二國名。子，爵也。微子，紂庶兄。箕子、比干，紂諸父。微子見紂無道，去之以存宗祀。箕子、比干皆諫，紂殺比干，囚箕子以為奴，箕子因佯狂而受辱。
		</region>
		<region typus="original" subtype="" id="1666" explains="">
孔子曰：「殷有三仁焉。」
		</region>
		<region typus="comment" subtype="" id="1667" explains="1666">
三人之行不同，而同出於至誠惻怛之意，故不咈乎愛之理，而有以全其心之德也。楊氏曰：「此三人者，各得其本心，故同謂之仁。」
		</region>
	</paragraph>
	<paragraph index="3">
		<region typus="original" subtype="" id="1668" explains="">
柳下惠為士師，三黜。人曰：「子未可以去乎？」曰：「直道而事人，焉往而不三黜？枉道而事人，何必去父母之邦。」
		</region>
		<region typus="comment" subtype="" id="1669" explains="1668">
三，去聲。焉，於虔反。士師，獄官。黜，退也。柳下惠三黜不去，而其辭氣雍容如此，可謂和矣。然其不能枉道之意，則有確乎其不可拔者。是則所謂必以其道，而不自失焉者也。
		</region>
		<region typus="original" subtype="" id="1670" explains="">
胡氏曰：「此必有孔子斷之之言而亡之矣。」
		</region>
	</paragraph>
	<paragraph index="4">
		<region typus="original" subtype="" id="1671" explains="">
齊景公待孔子，曰：「若季氏則吾不能，以季、孟之閒待之。」曰：「吾老矣，不能用也。」孔子行。
		</region>
		<region typus="comment" subtype="" id="1672" explains="1671">
魯三卿，季氏最貴，孟氏為下卿。孔子去之，事見世家。然此言必非面語孔子，蓋自以告其臣，而孔子聞之爾。程子曰：「季氏強臣，君待之之禮極隆，然非所以待孔子也。以季、孟之閒待之，則禮亦至矣。然復曰『吾老矣不能用也』，故孔子去之。蓋不系待之輕重，特以不用而去爾。」
		</region>
	</paragraph>
	<paragraph index="5">
		<region typus="original" subtype="" id="1673" explains="">
齊人歸女樂，季桓子受之。三日不朝，孔子行。
		</region>
		<region typus="comment" subtype="" id="1674" explains="1673">
歸，如字，或作饋。朝，音潮。季桓子，魯大夫，名斯。按史記，「定公十四年，孔子為魯司寇，攝行相事。齊人懼，歸女樂以沮之」。尹氏曰：「受女樂而怠於政事如此，其簡賢棄禮，不足與有為可知矣。夫子所以行也，所謂見幾而作，不俟終日者與？」范氏曰：「此篇記仁賢之出處，而折中以聖人之行，所以明中庸之道也。」
		</region>
	</paragraph>
	<paragraph index="6">
		<region typus="original" subtype="" id="1675" explains="">
楚狂接輿歌而過孔子曰：「鳳兮！鳳兮！何德之衰？往者不可諫，來者猶可追。已而，已而！今之從政者殆而！」
		</region>
		<region typus="comment" subtype="" id="1676" explains="1675">
接輿，楚人，佯狂辟世。夫子時將適楚，故接輿歌而過其車前也。鳳有道則見，無道則隱，接輿以比孔子，而譏其不能隱為德衰也。來者可追，言及今尚可隱去。已，止也。而，語助辭。殆，危也。接輿蓋知尊孔子而趨不同者也。
		</region>
		<region typus="original" subtype="" id="1677" explains="">
孔子下，欲與之言。趨而辟之，不得與之言。
		</region>
		<region typus="comment" subtype="" id="1678" explains="1677">
辟，去聲。孔子下車，蓋欲告之以出處之意。接輿自以為是，故不欲聞而避之也。
		</region>
	</paragraph>
	<paragraph index="7">
		<region typus="original" subtype="" id="1679" explains="">
長沮、桀溺耦而耕，孔子過之，使子路問津焉。
		</region>
		<region typus="comment" subtype="" id="1680" explains="1679">
沮，七餘反。溺，乃歷反。二人，隱者。耦，並耕也。時孔子自楚反乎蔡。津，濟渡處。
		</region>
		<region typus="original" subtype="" id="1681" explains="">
長沮曰：「夫執輿者為誰？」子路曰：「為孔丘。」曰：「是魯孔丘與？」曰：「是也。」曰：「是知津矣。」
		</region>
		<region typus="comment" subtype="" id="1682" explains="1681">
夫，音扶。與，平聲。執輿，執轡在車也。蓋本子路御而執轡，今下問津，故夫子代之也。知津，言數周流，自知津處。
		</region>
		<region typus="original" subtype="" id="1683" explains="">
問於桀溺，桀溺曰：「子為誰？」曰：「為仲由。」曰：「是魯孔丘之徒與？」對曰：「然。」曰：「滔滔者天下皆是也，而誰以易之？且而與其從辟人之士也，豈若從辟世之士哉？」耰而不輟。
		</region>
		<region typus="comment" subtype="" id="1684" explains="1683">
徒與之與，平聲。滔，吐刀反。辟，去聲。耰，音憂。滔滔，流而不反之意。以，猶與也。言天下皆亂，將誰與變易之？而，汝也。辟人，謂孔子。辟世，桀溺自謂。耰，覆種也。亦不告以津處。
		</region>
		<region typus="original" subtype="" id="1685" explains="">
子路行以告。夫子憮然曰：「鳥獸不可與同群，吾非斯人之徒與而誰與？天下有道，丘不與易也。」
		</region>
		<region typus="comment" subtype="" id="1686" explains="1685">
憮，音武。與，如字。憮然，猶悵然，惜其不喻己意也。言所當與同群者，斯人而已，豈可絕人逃世以為潔哉？天下若已平治，則我無用變易之。正為天下無道，故欲以道易之耳。程子曰：「聖人不敢有忘天下之心，故其言如此也。」張子曰：「聖人之仁，不以無道必天下而棄之也。」
		</region>
	</paragraph>
	<paragraph index="8">
		<region typus="original" subtype="" id="1687" explains="">
子路從而後，遇丈人，以杖荷蓧。子路問曰：「子見夫子乎？」丈人曰：「四體不勤，五穀不分。孰為夫子？」植其杖而芸。
		</region>
		<region typus="comment" subtype="" id="1688" explains="1687">
蓧，徒吊反。植，音值。丈人，亦隱者。蓧，竹器。分，辨也。五穀不分，猶言不辨菽麥爾，責其不事農業而從師遠遊也。植，立之也。芸，去草也。
		</region>
		<region typus="original" subtype="" id="1689" explains="">
子路拱而立。
		</region>
		<region typus="comment" subtype="" id="1690" explains="1689">
知其隱者，敬之也。
		</region>
		<region typus="original" subtype="" id="1691" explains="">
止子路宿，殺雞為黍而食之，見其二子焉。
		</region>
		<region typus="comment" subtype="" id="1692" explains="1691">
食，音嗣。見，賢遍反。
		</region>
		<region typus="original" subtype="" id="1693" explains="">
明日，子路行以告。子曰：「隱者也。」使子路反見之。至則行矣。
		</region>
		<region typus="comment" subtype="" id="1694" explains="1693">
孔子使子路反見之，蓋欲告之以君臣之義。而丈人意子路必將復來，故先去之以滅其跡，亦接輿之意也。
		</region>
		<region typus="original" subtype="" id="1695" explains="">
子路曰：「不仕無義。長幼之節，不可廢也；君臣之義，如之何其廢之？欲潔其身，而亂大倫。君子之仕也，行其義也。道之不行，已知之矣。」
		</region>
		<region typus="comment" subtype="" id="1696" explains="1695">
長，上聲。子路述夫子之意如此。蓋丈人之接子路甚倨，而子路益恭，丈人因見其二子焉。則於長幼之節，固知其不可廢矣，故因其所明以曉之。倫，序也。人之大倫有五：父子有親，君臣有義，夫婦有別，長幼有序，朋友有信是也。仕所以行君臣之義，故雖知道之不行而不可廢。然謂之義，則事之可否，身之去就，亦自有不可苟者。是以雖不潔身以亂倫，亦非忘義以殉祿也。福州有國初時寫本，路下有「反子」二字，以此為子路反而夫子言之也。未知是否？
		</region>
		<region typus="original" subtype="" id="1697" explains="">
范氏曰：「隱者為高，故往而不反。仕者為通，故溺而不止。不與鳥獸同群，則決性命之情以饕富貴。此二者皆惑也，是以依乎中庸者為難。惟聖人不廢君臣之義，而必以其正，所以或出或處而終不離於道也。」
		</region>
	</paragraph>
	<paragraph index="9">
		<region typus="original" subtype="" id="1698" explains="">
逸民：伯夷、叔齊、虞仲、夷逸、朱張、柳下惠、少連。
		</region>
		<region typus="comment" subtype="" id="1699" explains="1698">
少，去聲，下同。逸，遺逸。民者，無位之稱。虞仲，即仲雍，與大伯同竄荊蠻者。夷逸、朱張，不見經傳。少連，東夷人。
		</region>
		<region typus="original" subtype="" id="1700" explains="">
子曰：「不降其志，不辱其身，伯夷、叔齊與！」
		</region>
		<region typus="comment" subtype="" id="1701" explains="1700">
與，平聲。
		</region>
	</paragraph>
	<paragraph index="10">
		<region typus="original" subtype="" id="1702" explains="">
謂：「柳下惠、少連，降志辱身矣。言中倫，行中慮，其斯而已矣。」
		</region>
		<region typus="comment" subtype="" id="1703" explains="1702">
中，去聲，下同。柳下惠事見上。倫，義理之次第也。慮，思慮也。中慮，言有意義合人心。少連事不可考。然記稱其「善居喪，三日不怠，三月不解。期悲哀，三年憂」。則行之中慮，亦可見矣。
		</region>
		<region typus="original" subtype="" id="1704" explains="">
謂：「虞仲、夷逸，隱居放言。身中清，廢中權。
		</region>
		<region typus="comment" subtype="" id="1705" explains="1704">
仲雍居吳，斷髮文身，裸以為飾。隱居獨善，合乎道之清。放言自廢，合乎道之權。
		</region>
		<region typus="original" subtype="" id="1706" explains="">
我則異於是，無可無不可。」
		</region>
		<region typus="comment" subtype="" id="1707" explains="1706">
孟子曰：「孔子可以仕則仕，可以止則止，可以久則久，可以速則速。」所謂無可無不可也。謝氏曰「七人隱遯不污則同，其立心造行則異。伯夷、叔齊，天子不得臣，諸侯不得友，蓋已遯世離群矣，下聖人一等，此其最高與！柳下惠、少連，雖降志而不枉己，雖辱身而不求合，其心有不屑也。故言能中倫，行能中慮。虞仲、夷逸隱居放言，則言不合先王之法者多矣。然清而不污也，權而適宜也，與方外之士害義傷教而亂大倫者殊科。是以均謂之逸民。」尹氏曰：「七人各守其一節，而孔子則無可無不可，此所以常適其可，而異於逸民之徒也。」揚雄曰：「觀乎聖人則見賢人。是以孟子語夷，惠，亦必以孔子斷之。」
		</region>
	</paragraph>
	<paragraph index="11">
		<region typus="original" subtype="" id="1708" explains="">
大師摯適齊，
		</region>
		<region typus="comment" subtype="" id="1709" explains="1708">
大，音泰。大師，魯樂官之長。摯，其名也。
		</region>
		<region typus="original" subtype="" id="1710" explains="">
亞飯干適楚，三飯繚適蔡，四飯缺適秦。
		</region>
		<region typus="comment" subtype="" id="1711" explains="1710">
飯，扶晚反。繚，音了。亞飯以下，以樂侑食之官。干、繚、缺，皆名也。
		</region>
		<region typus="original" subtype="" id="1712" explains="">
鼓方叔入於河，
		</region>
		<region typus="comment" subtype="" id="1713" explains="1712">
鼓，擊鼓者。方叔，名。河，河內。
		</region>
		<region typus="original" subtype="" id="1714" explains="">
播鼗武入於漢，
		</region>
		<region typus="comment" subtype="" id="1715" explains="1714">
鼗，徒刀反。播，搖也。鼗，小鼓。兩旁有耳，持其柄而搖之，則旁耳還自擊。武，名也。漢，漢中。
		</region>
		<region typus="original" subtype="" id="1716" explains="">
少師陽、擊磬襄入於海。
		</region>
		<region typus="comment" subtype="" id="1717" explains="1716">
少，去聲。少師，樂官之佐。陽、襄，二人名。襄即孔子所從學琴者。海，海島也。此記賢人之隱遯以附前章，然未必夫子之言也。末章放此。張子曰：「周衰樂廢，夫子自衛反魯，一嘗治之。其後伶人賤工識樂之正。及魯益衰，三桓僭妄，自大師以下，皆知散之四方，逾河蹈海以去亂。聖人俄頃之助，功化如此。如有用我，期月而可。豈虛語哉？」
		</region>
	</paragraph>
	<paragraph index="12">
		<region typus="original" subtype="" id="1718" explains="">
周公謂魯公曰：「君子不施其親，不使大臣怨乎不以。故舊無大故，則不棄也。無求備於一人。」
		</region>
		<region typus="comment" subtype="" id="1719" explains="1718">
施，陸氏本作弛，詩紙反。福本同。魯公，周公子伯禽也。弛，遺棄也。以，用也。大臣非其人則去之，在其位則不可不用。大故，謂惡逆。李氏曰：「四者皆君子之事，忠厚之至也。」胡氏曰：「此伯禽受封之國，周公訓戒之辭。魯人傳誦，久而不忘也。其或夫子嘗與門弟子言之歟？
		</region>
	</paragraph>
	<paragraph index="13">
		<region typus="original" subtype="" id="1720" explains="">
周有八士：伯達、伯适、仲突、仲忽、叔夜、叔夏、季隨、季騧。
		</region>
		<region typus="comment" subtype="" id="1721" explains="1720">
騧，烏瓜反。或曰「成王時人」，或曰「宣王時人」。蓋一母四乳而生八子也，然不可考矣。張子曰：「記善人之多也。」愚按：此篇孔子於三仁、逸民、師摯、八士，既皆稱讚而品列之；於接輿、沮、溺、丈人，又每有惓惓接引之意。皆衰世之志也，其所感者深矣。在陳之歎，蓋亦如此。三仁則無間然矣，其餘數君子者，亦皆一世之高士。若使得聞聖人之道，以裁其所過而勉其所不及，則其所立，豈止於此而已哉？
		</region>
	</paragraph>
</text>
