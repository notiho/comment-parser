<?xml version='1.0' encoding='UTF-8'?>
<text title="論語集注" section="為政第二" juan="1" original_title="論語">
	<paragraph index="0">
		<region typus="original" subtype="title" id="58" explains="">
論語集注 為政第二
		</region>
	</paragraph>
	<paragraph index="1">
		<region typus="summary" subtype="" id="59" explains="">
e|凡二十四章。
		</region>
	</paragraph>
	<paragraph index="2">
		<region typus="original" subtype="" id="60" explains="">
子曰：「為政以德，譬如北辰，居其所而眾星共之。」
		</region>
		<region typus="comment" subtype="" id="61" explains="60">
共，音拱，亦作拱。政之為言正也，所以正人之不正也。德之為言得也，得於心而不失也。北辰，北極，天之樞也。居其所，不動也。共，向也，言眾星四面旋繞而歸向之也。為政以德，則無為而天下歸之，其象如此。程子曰：「為政以德，然後無為。」范氏曰：「為政以德，則不動而化、不言而信、無為而成。所守者至簡而能御煩，所處者至靜而能制動，所務者至寡而能服眾。」
		</region>
	</paragraph>
	<paragraph index="3">
		<region typus="original" subtype="" id="62" explains="">
子曰：「詩三百，一言以蔽之，曰『思無邪』。」
		</region>
		<region typus="comment" subtype="" id="63" explains="62">
詩三百十一篇，言三百者，舉大數也。蔽，猶蓋也。「思無邪」，魯頌駉篇之辭。凡詩之言，善者可以感發人之善心，惡者可以懲創人之逸志，其用歸於使人得其情性之正而已。然其言微婉，且或各因一事而發，求其直指全體，則未有若此之明且盡者。故夫子言詩三百篇，而惟此一言足以盡蓋其義，其示人之意亦深切矣。程子曰：「『思無邪』者，誠也。」范氏曰：「學者必務知要，知要則能守約，守約則足以盡博矣。經禮三百，曲禮三千，亦可以一言以蔽之，曰『毋不敬』。」
		</region>
	</paragraph>
	<paragraph index="4">
		<region typus="original" subtype="" id="64" explains="">
子曰：「道之以政，齊之以刑，民免而無恥；
		</region>
		<region typus="comment" subtype="" id="65" explains="64">
道，音導，下同。道，猶引導，謂先之也。政，謂法制禁令也。齊，所以一之也。道之而不從者，有刑以一之也。免而無恥，謂苟免刑罰。而無所羞愧，蓋雖不敢為惡，而為惡之心未嘗忘也。
		</region>
		<region typus="original" subtype="" id="66" explains="">
道之以德，齊之以禮，有恥且格。」
		</region>
		<region typus="comment" subtype="" id="67" explains="66">
禮，謂制度品節也。格，至也。言躬行以率之，則民固有所觀感而興起矣，而其淺深厚薄之不一者，又有禮以一之，則民恥於不善，而又有以至於善也。一說，格，正也。書曰：「格其非心。」愚謂政者，為治之具。刑者，輔治之法。德禮則所以出治之本，而德又禮之本也。此其相為終始，雖不可以偏廢，然政刑能使民遠罪而已，德禮之效，則有以使民日遷善而不自知。故治民者不可徒恃其末，又當深探其本也。
		</region>
	</paragraph>
	<paragraph index="5">
		<region typus="original" subtype="" id="68" explains="">
子曰：「吾十有五而志於學，
		</region>
		<region typus="comment" subtype="" id="69" explains="68">
古者十五而入大學。心之所之謂之志。此所謂學，即大學之道也。志乎此，則唸唸在此而為之不厭矣。
		</region>
		<region typus="original" subtype="" id="70" explains="">
三十而立，
		</region>
		<region typus="comment" subtype="" id="71" explains="70">
有以自立，則守之固而無所事志矣。
		</region>
		<region typus="original" subtype="" id="72" explains="">
四十而不惑，
		</region>
		<region typus="comment" subtype="" id="73" explains="72">
於事物之所當然，皆無所疑，則知之明而無所事守矣。
		</region>
		<region typus="original" subtype="" id="74" explains="">
五十而知天命，
		</region>
		<region typus="comment" subtype="" id="75" explains="74">
天命，即天道之流行而賦於物者，乃事物所以當然之故也。知此則知極其精，而不惑又不足言矣。
		</region>
		<region typus="original" subtype="" id="76" explains="">
六十而耳順，
		</region>
		<region typus="comment" subtype="" id="77" explains="76">
聲入心通，無所違逆，知之之至，不思而得也。
		</region>
		<region typus="original" subtype="" id="78" explains="">
七十而從心所欲，不踰矩。」
		</region>
		<region typus="comment" subtype="" id="79" explains="78">
從，如字。從，隨也。矩，法度之器，所以為方者也。隨其心之所欲，而自不過於法度，安而行之，不勉而中也。程子曰：「孔子生而知之也，言亦由學而至，所以勉進後人也。立，能自立於斯道也。不惑，則無所疑矣。知天命，窮理盡性也。耳順，所聞皆通也。從心所欲，不踰矩，則不勉而中矣。」又曰：「孔子自言其進德之序如此者，聖人未必然，但為學者立法，使之盈科而後進，成章而後達耳。」胡氏曰：「聖人之教亦多術，然其要使人不失其本心而已。欲得此心者，惟志乎聖人所示之學，循其序而進焉。至於一疵不存、萬理明盡之後，則其日用之間，本心瑩然，隨所意欲，莫非至理。蓋心即體，欲即用，體即道，用即義，聲為律而身為度矣。」又曰：「聖人言此：一以示學者當優遊涵泳，不可躐等而進；二以示學者當日就月將，不可半途而廢也。」愚謂聖人生知安行，固無積累之漸，然其心未嘗自謂已至此也。是其日用之間，必有獨覺其進而人不及知者。故因其近似以自名，欲學者以是為則而自勉，非心實自聖而姑為是退托也。後凡言謙辭之屬，意皆放此。
		</region>
	</paragraph>
	<paragraph index="6">
		<region typus="original" subtype="" id="80" explains="">
孟懿子問孝。子曰：「無違。」
		</region>
		<region typus="comment" subtype="" id="81" explains="80">
孟懿子，魯大夫仲孫氏，名何忌。無違，謂不背於理。
		</region>
		<region typus="original" subtype="" id="82" explains="">
樊遲御，子告之曰：「孟孫問孝於我，我對曰『無違』。」
		</region>
		<region typus="comment" subtype="" id="83" explains="82">
樊遲，孔子弟子，名須。御，為孔子御車也。孟孫，即仲孫也。夫子以懿子未達而不能問，恐其失指，而以從親之令為孝，故語樊遲以發之。
		</region>
		<region typus="original" subtype="" id="84" explains="">
樊遲曰：「何謂也？」子曰：「生，事之以禮；死，葬之以禮，祭之以禮。」
		</region>
		<region typus="comment" subtype="" id="85" explains="84">
生事葬祭，事親之始終具矣。禮，即理之節文也。人之事親，自始至終，一於禮而不苟，其尊親也至矣。是時三家僭禮，故夫子以是警之，然語意渾然，又若不專為三家發者，所以為聖人之言也。胡氏曰：「人之欲孝其親，心雖無窮，而分則有限。得為而不為，與不得為而為之，均於不孝。所謂以禮者，為其所得為者而已矣。」
		</region>
	</paragraph>
	<paragraph index="7">
		<region typus="original" subtype="" id="86" explains="">
孟武伯問孝。子曰：「父母唯其疾之憂。」
		</region>
		<region typus="comment" subtype="" id="87" explains="86">
武伯，懿子之子，名彘。言父母愛子之心，無所不至，惟恐其有疾病，常以為憂也。人子體此，而以父母之心為心，則凡所以守其身者，自不容於不謹矣，豈不可以為孝乎？舊說，人子能使父母不以其陷於不義為憂，而獨以其疾為憂，乃可謂孝。亦通。
		</region>
	</paragraph>
	<paragraph index="8">
		<region typus="original" subtype="" id="88" explains="">
子游問孝。子曰：「今之孝者，是謂能養。至於犬馬，皆能有養；不敬，何以別乎？」
		</region>
		<region typus="comment" subtype="" id="89" explains="88">
養，去聲。別，彼列反。子游，孔子弟子，姓言，名偃。養，謂飲食供奉也。犬馬待人而食，亦若養然。言人畜犬馬，皆能有以養之，若能養其親而敬不至，則與養犬馬者何異。甚言不敬之罪，所以深警之也。胡氏曰：「世俗事親，能養足矣。狎恩恃愛，而不知其漸流於不敬，則非小失也。子游聖門高弟，未必至此，聖人直恐其愛踰於敬，故以是深警發之也。
		</region>
	</paragraph>
	<paragraph index="9">
		<region typus="original" subtype="" id="90" explains="">
子夏問孝。子曰：「色難。有事弟子服其勞，有酒食先生饌，曾是以為孝乎？」
		</region>
		<region typus="comment" subtype="" id="91" explains="90">
食，音嗣。色難，謂事親之際，惟色為難也。食，飯也。先生，父兄也。饌，飲食之也。曾，猶嘗也。蓋孝子之有深愛者，必有和氣；有和氣者，必有愉色；有愉色者，必有婉容；故事親之際，惟色為難耳，服勞奉養未足為孝也。舊說，承順父母之色為難，亦通。程子曰：「告懿子，告眾人者也。告武伯者，以其人多可憂之事。子游能養而或失於敬，子夏能直義而或少溫潤之色。各因其材之高下，與其所失而告之，故不同也。」
		</region>
	</paragraph>
	<paragraph index="10">
		<region typus="original" subtype="" id="92" explains="">
子曰：「吾與回言終日，不違如愚。退而省其私，亦足以發。回也不愚。」
		</region>
		<region typus="comment" subtype="" id="93" explains="92">
回，孔子弟子，姓顏。字子淵。不違者，意不相背，有聽受而無問難也。私，謂燕居獨處，非進見請問之時。發，謂發明所言之理。愚聞之師曰：「顏子深潛純粹，其於聖人體段已具。其聞夫子之言，默識心融，觸處洞然，自有條理。故終日言，但見其不違如愚人而已。及退省其私，則見其日用動靜語默之間，皆足以發明夫子之道，坦然由之而無疑，然後知其不愚也。」
		</region>
	</paragraph>
	<paragraph index="11">
		<region typus="original" subtype="" id="94" explains="">
子曰：「視其所以，
		</region>
		<region typus="comment" subtype="" id="95" explains="94">
以，為也。為善者為君子，為惡者為小人。
		</region>
		<region typus="original" subtype="" id="96" explains="">
觀其所由，
		</region>
		<region typus="comment" subtype="" id="97" explains="96">
觀，比視為詳矣。由，從也。事雖為善，而意之所從來者有未善焉，則亦不得為君子矣。或曰：「由，行也。謂所以行其所為者也。」
		</region>
		<region typus="original" subtype="" id="98" explains="">
察其所安。
		</region>
		<region typus="comment" subtype="" id="99" explains="98">
察，則又加詳矣。安，所樂也。所由雖善，而心之所樂者不在於是，則亦偽耳，豈能久而不變哉？
		</region>
		<region typus="original" subtype="" id="100" explains="">
人焉廋哉？人焉廋哉？」
		</region>
		<region typus="comment" subtype="" id="101" explains="100">
焉，於虔反。廋，所留反。焉，何也。廋，匿也。重言以深明之。程子曰：「在己者能知言窮理，則能以此察人如聖人也。」
		</region>
	</paragraph>
	<paragraph index="12">
		<region typus="original" subtype="" id="102" explains="">
子曰：「溫故而知新，可以為師矣。」
		</region>
		<region typus="comment" subtype="" id="103" explains="102">
溫，尋繹也。故者，舊所聞。新者，今所得。言學能時習舊聞，而每有新得，則所學在我，而其應不窮，故可以為人師。若夫記問之學，則無得於心，而所知有限，故學記譏其「不足以為人師」，正與此意互相發也。
		</region>
	</paragraph>
	<paragraph index="13">
		<region typus="original" subtype="" id="104" explains="">
子曰：「君子不器。」
		</region>
		<region typus="comment" subtype="" id="105" explains="104">
器者，各適其用而不能相通。成德之士，體無不具，故用無不周，非特為一才一藝而已。
		</region>
	</paragraph>
	<paragraph index="14">
		<region typus="original" subtype="" id="106" explains="">
子貢問君子。子曰：「先行其言而後從之。」
		</region>
		<region typus="comment" subtype="" id="107" explains="106">
周氏曰：「先行其言者，行之於未言之前；而後從之者，言之於既行之後。」范氏曰：「子貢之患，非言之艱而行之艱，故告之以此。」
		</region>
	</paragraph>
	<paragraph index="15">
		<region typus="original" subtype="" id="108" explains="">
子曰：「君子周而不比，小人比而不周。」
		</region>
		<region typus="comment" subtype="" id="109" explains="108">
周，普遍也。比，偏黨也。皆與人親厚之意，但周公而比私耳。君子小人所為不同，如陰陽晝夜，每每相反。然究其所以分，則在公私之際，毫釐之差耳。故聖人於周比、和同、驕泰之屬，常對舉而互言之，欲學者察乎兩閒，而審其取捨之幾也。
		</region>
	</paragraph>
	<paragraph index="16">
		<region typus="original" subtype="" id="110" explains="">
子曰：「學而不思則罔，思而不學則殆。」
		</region>
		<region typus="comment" subtype="" id="111" explains="110">
不求諸心，故昏而無得。不習其事，故危而不安。程子曰：「博學、審問、慎思、明辨、篤行五者，廢其一，非學也。」
		</region>
	</paragraph>
	<paragraph index="17">
		<region typus="original" subtype="" id="112" explains="">
子曰：「攻乎異端，斯害也已！」
		</region>
		<region typus="comment" subtype="" id="113" explains="112">
范氏曰：「攻，專治也，故治木石金玉之工曰攻。異端，非聖人之道，而別為一端，如楊墨是也。其率天下至於無父無君，專治而欲精之，為害甚矣！」程子曰「佛氏之言，比之楊墨，尤為近理，所以其害為尤甚。學者當如淫聲美色以遠之，不爾，則駸駸然入於其中矣。」
		</region>
	</paragraph>
	<paragraph index="18">
		<region typus="original" subtype="" id="114" explains="">
子曰：「由！誨女知之乎？知之為知之，不知為不知，是知也。」
		</region>
		<region typus="comment" subtype="" id="115" explains="114">
女，音汝。由，孔子弟子，姓仲，字子路。子路好勇，蓋有強其所不知以為知者，故夫子告之曰：我教女以知之之道乎！但所知者則以為知，所不知者則以為不知。如此則雖或不能盡知，而無自欺之蔽，亦不害其為知矣。況由此而求之，又有可知之理乎？
		</region>
	</paragraph>
	<paragraph index="19">
		<region typus="original" subtype="" id="116" explains="">
子張學干祿。
		</region>
		<region typus="comment" subtype="" id="117" explains="116">
子張，孔子弟子，姓顓孫，名師。干，求也。祿，仕者之奉也。
		</region>
		<region typus="original" subtype="" id="118" explains="">
子曰：「多聞闕疑，慎言其餘，則寡尤；多見闕殆，慎行其餘，則寡悔。言寡尤，行寡悔，祿在其中矣。」
		</region>
		<region typus="comment" subtype="" id="119" explains="118">
行寡之行，去聲。呂氏曰：「疑者所未信，殆者所未安。」程子曰：「尤，罪自外至者也。悔，理自內出者也。」愚謂多聞見者學之博，闕疑殆者擇之精，慎言行者守之約。凡言在其中者，皆不求而自至之辭。言此以救子張之失而進之也。程子曰：「修天爵則人爵至，君子言行能謹，得祿之道也。子張學干祿，故告之以此，使定其心而不為利祿動，若顏閔則無此問矣。或疑如此亦有不得祿者，孔子蓋曰耕也餒在其中，惟理可為者為之而已矣。」
		</region>
	</paragraph>
	<paragraph index="20">
		<region typus="original" subtype="" id="120" explains="">
哀公問曰：「何為則民服？」孔子對曰：「舉直錯諸枉，則民服；舉枉錯諸直，則民不服。」
		</region>
		<region typus="comment" subtype="" id="121" explains="120">
哀公，魯君，名蔣。凡君問，皆稱孔子對曰者，尊君也。錯，捨置也。諸，眾也。程子曰：「舉錯得義，則人心服。」謝氏曰：「好直而惡枉，天下之至情也。順之則服，逆之則去，必然之理也。然或無道以照之，則以直為枉，以枉為直者多矣，是以君子大居敬而貴窮理也。」
		</region>
	</paragraph>
	<paragraph index="21">
		<region typus="original" subtype="" id="122" explains="">
季康子問：「使民敬、忠以勸，如之何？」子曰：「臨之以莊則敬，孝慈則忠，舉善而教不能則勸。」
		</region>
		<region typus="comment" subtype="" id="123" explains="122">
季康子，魯大夫季孫氏，名肥。莊，謂容貌端嚴也。臨民以莊，則民敬於己。孝於親，慈於眾，則民忠於己。善者舉之而不能者教之，則民有所勸而樂於為善。張敬夫曰：「此皆在我所當為，非為欲使民敬忠以勸而為之也。然能如是，則其應蓋有不期然而然者矣。」
		</region>
	</paragraph>
	<paragraph index="22">
		<region typus="original" subtype="" id="124" explains="">
或謂孔子曰：「子奚不為政？」
		</region>
		<region typus="comment" subtype="" id="125" explains="124">
定公初年，孔子不仕，故或人疑其不為政也。
		</region>
		<region typus="original" subtype="" id="126" explains="">
子曰：「書云：『孝乎惟孝、友于兄弟，施於有政。』是亦為政，奚其為為政？」
		</region>
		<region typus="comment" subtype="" id="127" explains="126">
書周書君陳篇。書云孝乎者，言書之言孝如此也。善兄弟曰友。書言君陳能孝於親，友于兄弟，又能推廣此心，以為一家之政。孔子引之，言如此，則是亦為政矣，何必居位乃為為政乎？蓋孔子之不仕，有難以語或人者，故托此以告之，要之至理亦不外是。
		</region>
	</paragraph>
	<paragraph index="23">
		<region typus="original" subtype="" id="128" explains="">
子曰：「人而無信，不知其可也。大車無輗，小車無軏，其何以行之哉？」
		</region>
		<region typus="comment" subtype="" id="129" explains="128">
輗，五兮反。軏，音月。大車，謂平地任載之車。輗，轅端橫木，縛軛以駕牛者。小車，謂田車、兵車、乘車。軏，轅端上曲，鉤衡以駕馬者。車無此二者，則不可以行，人而無信，亦猶是也。
		</region>
	</paragraph>
	<paragraph index="24">
		<region typus="original" subtype="" id="130" explains="">
子張問：「十世可知也？」
		</region>
		<region typus="comment" subtype="" id="131" explains="130">
陸氏曰：「也，一作乎。」王者易姓受命為一世。子張問自此以後，十世之事，可前知乎？
		</region>
		<region typus="original" subtype="" id="132" explains="">
子曰：「殷因於夏禮，所損益，可知也；周因於殷禮，所損益，可知也；其或繼周者，雖百世可知也。」
		</region>
		<region typus="comment" subtype="" id="133" explains="132">
馬氏曰：「所因，謂三綱五常。所損益，謂文質三統。」愚按：三綱，謂：君為臣綱，父為子綱，夫為妻綱。五常，謂：仁、義、禮、智、信。文質，謂：夏尚忠，商尚質，周尚文。三統，謂：夏正建寅為人統，商正建丑為地統，周正建子為天統。三綱五常，禮之大體，三代相繼，皆因之而不能變。其所損益，不過文章制度小過不及之間，而其已然之跡，今皆可見。則自今以往，或有繼周而王者，雖百世之遠，所因所革，亦不過此，豈但十世而已乎！聖人所以知來者蓋如此，非若後世讖緯術數之學也。胡氏曰「子張之問，蓋欲知來，而聖人言其既往者以明之也。夫自修身以至於為天下，不可一日而無禮。天敘天秩，人所共由，禮之本也。商不能改乎夏，周不能改乎商，所謂天地之常經也。若乃制度文為，或太過則當損，或不足則當益，益之損之。與時宜之，而所因者不壞，是古今之通義也。因往推來，雖百世之遠，不過如此而已矣。」
		</region>
	</paragraph>
	<paragraph index="25">
		<region typus="original" subtype="" id="134" explains="">
子曰：「非其鬼而祭之，諂也。
		</region>
		<region typus="comment" subtype="" id="135" explains="134">
非其鬼，謂非其所當祭之鬼。諂，求媚也。
		</region>
		<region typus="original" subtype="" id="136" explains="">
見義不為，無勇也。」
		</region>
		<region typus="comment" subtype="" id="137" explains="136">
知而不為，是無勇也。
		</region>
	</paragraph>
</text>
