<?xml version='1.0' encoding='UTF-8'?>
<text title="論語集注" section="先進第十一" juan="6" original_title="論語">
	<paragraph index="0">
		<region typus="original" subtype="title" id="846" explains="">
論語集注 先進第十一
		</region>
	</paragraph>
	<paragraph index="1">
		<region typus="summary" subtype="" id="847" explains="">
e|此篇多評弟子賢否。凡二十五①章。胡氏曰：「此篇記閔子騫言行者四，而其一直稱閔子，疑閔氏門人所記也。」
		</region>
	</paragraph>
	<paragraph index="2">
		<region typus="summary" subtype="" id="848" explains="">
e|①「五」原「七」，據清仿宋大字本及正文改。
		</region>
	</paragraph>
	<paragraph index="3">
		<region typus="original" subtype="" id="849" explains="">
子曰：「先進於禮樂，野人也；後進於禮樂，君子也。
		</region>
		<region typus="comment" subtype="" id="850" explains="849">
先進後進，猶言前輩後輩。野人，謂郊外之民。君子，謂賢士大夫也。程子曰：「先進於禮樂，文質得宜，今反謂之質樸，而以為野人。後進之於禮樂，文過其質，今反謂之彬彬，而以為君子。蓋週末文勝，故時人之言如此，不自知其過於文也。」
		</region>
		<region typus="original" subtype="" id="851" explains="">
如用之，則吾從先進。」
		</region>
		<region typus="comment" subtype="" id="852" explains="851">
用之，謂用禮樂。孔子既述時人之言，又自言其如此，蓋欲損過以就中也。
		</region>
	</paragraph>
	<paragraph index="4">
		<region typus="original" subtype="" id="853" explains="">
子曰：「從我於陳、蔡者，皆不及門也。」
		</region>
		<region typus="comment" subtype="" id="854" explains="853">
從，去聲。孔子嘗厄於陳、蔡之間，弟子多從之者，此時皆不在門。故孔子思之，蓋不忘其相從於患難之中也。
		</region>
		<region typus="original" subtype="" id="855" explains="">
德行：顏淵，閔子騫，冉伯牛，仲弓。言語：宰我，子貢。政事：冉有，季路。文學：子游，子夏
		</region>
		<region typus="comment" subtype="" id="856" explains="855">
行，去聲。弟子因孔子之言，記此十人，而并目其所長，分為四科。孔子教人各因其材，於此可見。程子曰：「四科乃從夫子於陳、蔡者爾，門人之賢者固不止此。曾子傳道而不與焉，故知十哲世俗論也。」
		</region>
	</paragraph>
	<paragraph index="5">
		<region typus="original" subtype="" id="857" explains="">
子曰：「回也非助我者也，於吾言無所不說。」
		</region>
		<region typus="comment" subtype="" id="858" explains="857">
說，音悅。助我，若子夏之起予，因疑問而有以相長也。顏子於聖人之言，默識心通，無所疑問。故夫子云然，其辭若有憾焉，其實乃深喜之。胡氏曰：「夫子之於回，豈真以助我望之。蓋聖人之謙德，又以深贊顏氏云爾。」
		</region>
	</paragraph>
	<paragraph index="6">
		<region typus="original" subtype="" id="859" explains="">
子曰：「孝哉閔子騫！人不間於其父母昆弟之言。」
		</region>
		<region typus="comment" subtype="" id="860" explains="859">
閒，去聲。胡氏曰：「父母兄弟稱其孝友，人皆信之無異辭者，蓋其孝友之實，有以積於中而著於外，故夫子歎而美之。」
		</region>
	</paragraph>
	<paragraph index="7">
		<region typus="original" subtype="" id="861" explains="">
南容三復白圭，孔子以其兄之子妻之。
		</region>
		<region typus="comment" subtype="" id="862" explains="861">
三、妻，並去聲。詩大雅抑之篇曰：「白圭之玷，尚可磨也；斯言之玷，不可為也。」南容一日三復此言，事見家語，蓋深有意於謹言也。此邦有道所以不廢，邦無道所以免禍，故孔子以兄子妻之。范氏曰：「言者行之表，行者言之實，未有易其言而能謹於行者。南容欲謹其言如此，則必能謹其行矣。」
		</region>
	</paragraph>
	<paragraph index="8">
		<region typus="original" subtype="" id="863" explains="">
季康子問：「弟子孰為好學？」孔子對曰：「有顏回者好學，不幸短命死矣！今也則亡。」
		</region>
		<region typus="comment" subtype="" id="864" explains="863">
好，去聲。范氏曰：「哀公、康子問同而對有詳略者，臣之告君，不可不盡。若康子者，必待其能問乃告之，此教誨之道也。」
		</region>
	</paragraph>
	<paragraph index="9">
		<region typus="original" subtype="" id="865" explains="">
顏淵死，顏路請子之車以為之槨。
		</region>
		<region typus="comment" subtype="" id="866" explains="865">
顏路，淵之父，名無繇。少孔子六歲，孔子始教而受學焉。槨，外棺也。請為槨，欲賣車以買槨也。
		</region>
		<region typus="original" subtype="" id="867" explains="">
子曰：「才不才，亦各言其子也。鯉也死，有棺而無槨。吾不徒行以為之槨。以吾從大夫之後，不可徒行也。」
		</region>
		<region typus="comment" subtype="" id="868" explains="867">
鯉，孔子之子伯魚也，先孔子卒。言鯉之才雖不及顏淵，然己與顏路以父視之，則皆子也。孔子時已致仕，尚從大夫之列，言後，謙辭。胡氏曰：「孔子遇舊館人之喪，嘗脫驂以賻之矣。今乃不許顏路之請，何邪？葬可以無槨，驂可以脫而復求，大夫不可以徒行，命車不可以與人而鬻諸市也。且為所識窮乏者得我，而勉強以副其意，豈誠心與直道哉？或者以為君子行禮，視吾之有無而已。夫君子之用財，視義之可否豈獨視有無而已哉？
		</region>
	</paragraph>
	<paragraph index="10">
		<region typus="original" subtype="" id="869" explains="">
顏淵死。子曰：「噫！天喪予！天喪予！」
		</region>
		<region typus="comment" subtype="" id="870" explains="869">
喪，去聲。噫，傷痛聲。悼道無傳，若天喪己也。
		</region>
	</paragraph>
	<paragraph index="11">
		<region typus="original" subtype="" id="871" explains="">
顏淵死，子哭之慟。從者曰：「子慟矣。」
		</region>
		<region typus="comment" subtype="" id="872" explains="871">
從，去聲。慟，哀過也。
		</region>
		<region typus="original" subtype="" id="873" explains="">
曰：「有慟乎？
		</region>
		<region typus="comment" subtype="" id="874" explains="873">
哀傷之至，不自知也。
		</region>
		<region typus="original" subtype="" id="875" explains="">
非夫人之為慟而誰為！」
		</region>
		<region typus="comment" subtype="" id="876" explains="875">
夫，音扶。為，去聲。夫人，謂顏淵。言其死可惜，哭之宜慟，非他人之比也。胡氏曰：「痛惜之至，施當其可，皆情性之正也。」
		</region>
	</paragraph>
	<paragraph index="12">
		<region typus="original" subtype="" id="877" explains="">
顏淵死，門人欲厚葬之，子曰：「不可。」
		</region>
		<region typus="comment" subtype="" id="878" explains="877">
喪具稱家之有無，貧而厚葬，不循理也。故夫子止之。
		</region>
		<region typus="original" subtype="" id="879" explains="">
門人厚葬之。
		</region>
		<region typus="comment" subtype="" id="880" explains="879">
蓋顏路聽之。
		</region>
		<region typus="original" subtype="" id="881" explains="">
子曰：「回也視予猶父也，予不得視猶子也。非我也，夫二三子也。」
		</region>
		<region typus="comment" subtype="" id="882" explains="881">
歎不得如葬鯉之得宜，以責門人也。
		</region>
	</paragraph>
	<paragraph index="13">
		<region typus="original" subtype="" id="883" explains="">
季路問事鬼神。子曰：「未能事人，焉能事鬼？」敢問死。曰：「未知生，焉知死？」
		</region>
		<region typus="comment" subtype="" id="884" explains="883">
焉，於虔反。問事鬼神，蓋求所以奉祭祀之意。而死者人之所必有，不可不知，皆切問也。然非誠敬足以事人，則必不能事神；非原始而知所以生，則必不能反終而知所以死。蓋幽明始終，初無二理，但學之有序，不可躐等，故夫子告之如此。程子曰：「晝夜者，死生之道也。知生之道，則知死之道；盡事人之道，則盡事鬼之道。死生人鬼，一而二，二而一者也。或言夫子不告子路，不知此乃所以深告之也。」
		</region>
	</paragraph>
	<paragraph index="14">
		<region typus="original" subtype="" id="885" explains="">
閔子侍側，誾誾如也；子路，行行如也；冉有、子貢，侃侃如也。子樂。
		</region>
		<region typus="comment" subtype="" id="886" explains="885">
誾、侃，音義見前篇。行，胡浪反。樂，音洛。行行，剛強之貌。子樂者，樂得英材而教育之。
		</region>
		<region typus="original" subtype="" id="887" explains="">
「若由也，不得其死然。」
		</region>
		<region typus="comment" subtype="" id="888" explains="887">
尹氏曰：「子路剛強，有不得其死之理，故因以戒之。其後子路卒死於衛孔悝之難。」洪氏曰：「漢書引此句，上有曰字。」或云：「上文樂字，即曰字之誤。」
		</region>
	</paragraph>
	<paragraph index="15">
		<region typus="original" subtype="" id="889" explains="">
魯人為長府。
		</region>
		<region typus="comment" subtype="" id="890" explains="889">
長府，藏名。藏貨財曰府。為，蓋改作之。
		</region>
		<region typus="original" subtype="" id="891" explains="">
閔子騫曰：「仍舊貫，如之何？何必改作？」
		</region>
		<region typus="comment" subtype="" id="892" explains="891">
仍，因也。貫，事也。王氏曰：「改作，勞民傷財。在於得已，則不如仍舊貫之善。」
		</region>
		<region typus="original" subtype="" id="893" explains="">
子曰：「夫人不言，言必有中。」
		</region>
		<region typus="comment" subtype="" id="894" explains="893">
夫，音扶。中，去聲。言不妄發，發必當理，惟有德者能之。
		</region>
	</paragraph>
	<paragraph index="16">
		<region typus="original" subtype="" id="895" explains="">
子曰：「由之瑟奚為於丘之門？」
		</region>
		<region typus="comment" subtype="" id="896" explains="895">
程子曰：「言其聲之不和，與己不同也。」家語云：「子路鼓瑟，有北鄙殺伐之聲。」蓋其氣質剛勇，而不足於中和，故其發於聲者如此。
		</region>
		<region typus="original" subtype="" id="897" explains="">
門人不敬子路。子曰：「由也升堂矣，未入於室也。」
		</region>
		<region typus="comment" subtype="" id="898" explains="897">
門人以夫子之言，遂不敬子路，故夫子釋之。升堂入室，喻入道之次第。言子路之學，已造乎正大高明之域，特未深入精微之奧耳，未可以一事之失而遽忽之也。
		</region>
	</paragraph>
	<paragraph index="17">
		<region typus="original" subtype="" id="899" explains="">
子貢問：「師與商也孰賢？」子曰：「師也過，商也不及。」
		</region>
		<region typus="comment" subtype="" id="900" explains="899">
子張才高意廣，而好為苟難，故常過中。子夏篤信謹守，而規模狹隘，故常不及。
		</region>
		<region typus="original" subtype="" id="901" explains="">
曰：「然則師愈與？」
		</region>
		<region typus="comment" subtype="" id="902" explains="901">
與，平聲。愈，猶勝也。
		</region>
		<region typus="original" subtype="" id="903" explains="">
子曰：「過猶不及。」
		</region>
		<region typus="comment" subtype="" id="904" explains="903">
道以中庸為至。賢知之過，雖若勝於愚不肖之不及，然其失中則一也。尹氏曰：「中庸之為德也，其至矣乎！夫過與不及，均也。差之毫釐，繆以千里。故聖人之教，抑其過，引其不及，歸於中道而已。」
		</region>
	</paragraph>
	<paragraph index="18">
		<region typus="original" subtype="" id="905" explains="">
季氏富於周公，而求也為之聚斂而附益之。
		</region>
		<region typus="comment" subtype="" id="906" explains="905">
為，去聲。周公以王室至親，有大功，位塚宰，其富宜矣。季氏以諸侯之卿，而富過之，非攘奪其君、刻剝其民，何以得此？冉有為季氏宰，又為之急賦稅以益其富。
		</region>
		<region typus="original" subtype="" id="907" explains="">
子曰：「非吾徒也。小子鳴鼓而攻之，可也。」
		</region>
		<region typus="comment" subtype="" id="908" explains="907">
非吾徒，絕之也。小子鳴鼓而攻之，使門人聲其罪以責之也。聖人之惡黨惡而害民也如此。然師嚴而友親，故己絕之，而猶使門人正之，又見其愛人之無已也。范氏曰：「冉有以政事之才，施於季氏，故為不善至於如此。由其心術不明，不能反求諸身，而以仕為急故也。」
		</region>
	</paragraph>
	<paragraph index="19">
		<region typus="original" subtype="" id="909" explains="">
柴也愚，
		</region>
		<region typus="comment" subtype="" id="910" explains="909">
柴，孔子弟子，姓高，字子羔。愚者，知不足而厚有餘。家語記其「足不履影，啟蟄不殺，方長不折。執親之喪，泣血三年，未嘗見齒。避難而行，不徑不竇」。可以見其為人矣。
		</region>
		<region typus="original" subtype="" id="911" explains="">
參也魯，
		</region>
		<region typus="comment" subtype="" id="912" explains="911">
魯，鈍也。程子曰：「參也竟以魯得之。」又曰：「曾子之學，誠篤而已。聖門學者，聰明才辯，不為不多，而卒傳其道，乃質魯之人爾。故學以誠實為貴也。」尹氏曰：「曾子之才魯，故其學也確，所以能深造乎道也。」
		</region>
		<region typus="original" subtype="" id="913" explains="">
師也辟，
		</region>
		<region typus="comment" subtype="" id="914" explains="913">
辟，婢亦反。辟，便辟也。謂習於容止，少誠實也。
		</region>
		<region typus="original" subtype="" id="915" explains="">
由也喭。
		</region>
		<region typus="comment" subtype="" id="916" explains="915">
喭，五旦反。喭，粗俗也。傳稱喭者，謂俗論也。楊氏曰：「四者性之偏，語之使知自勵也。」吳氏曰：「此章之首，脫『子曰』二字。」或疑下章子曰，當在此章之首，而通為一章。
		</region>
	</paragraph>
	<paragraph index="20">
		<region typus="original" subtype="" id="917" explains="">
子曰：「回也其庶乎，屢空。
		</region>
		<region typus="comment" subtype="" id="918" explains="917">
庶，近也，言近道也。屢空，數至空匱也。不以貧窶動心而求富，故屢至於空匱也。言其近道，又能安貧也。
		</region>
		<region typus="original" subtype="" id="919" explains="">
賜不受命，而貨殖焉，億則屢中。」
		</region>
		<region typus="comment" subtype="" id="920" explains="919">
中，去聲。命，謂天命。貨殖，貨財生殖也。億，意度也。言子貢不如顏子之安貧樂道，然其才識之明，亦能料事而多中也。程子曰：「子貢之貨殖，非若後人之豐財，但此心未忘耳。然此亦子貢少時事，至聞性與天道，則不為此矣。」范氏曰：「屢空者，簞食瓢飲屢絕而不改其樂也。天下之物，豈有可動其中者哉？貧富在天，而子貢以貨殖為心，則是不能安受天命矣。其言而多中者億而已，非窮理樂天者也。夫子嘗曰：『賜不幸言而中，是使賜多言也』，聖人之不貴言也如是。」
		</region>
	</paragraph>
	<paragraph index="21">
		<region typus="original" subtype="" id="921" explains="">
子張問善人之道。子曰：「不踐跡，亦不入於室。」
		</region>
		<region typus="comment" subtype="" id="922" explains="921">
善人，質美而未學者也。程子曰：「踐跡，如言循途守轍。善人雖不必踐舊跡而自不為惡，然亦不能入聖人之室也。」張子曰：「善人欲仁而未志於學者也。欲仁，故雖不踐成法，亦不蹈於惡，有諸己也。由不學，故無自而入聖人之室也。」
		</region>
	</paragraph>
	<paragraph index="22">
		<region typus="original" subtype="" id="923" explains="">
子曰：「論篤是與，君子者乎？色莊者乎？」
		</region>
		<region typus="comment" subtype="" id="924" explains="923">
與，如字。言但以其言論篤實而與之，則未知其為君子者乎？為色莊者乎？言不可以言貌取人也。
		</region>
	</paragraph>
	<paragraph index="23">
		<region typus="original" subtype="" id="925" explains="">
子路問：「聞斯行諸？」子曰：「有父兄在，如之何其聞斯行之？」冉有問：「聞斯行諸？」子曰：「聞斯行之。」公西華曰：「由也問聞斯行諸，子曰『有父兄在』；求也問聞斯行諸，子曰『聞斯行之』。赤也惑，敢問。」子曰：「求也退，故進之；由也兼人，故退之。」
		</region>
		<region typus="comment" subtype="" id="926" explains="925">
兼人，謂勝人也。張敬夫曰：「聞義固當勇為，然有父兄在，則有不可得而專者。若不稟命而行，則反傷於義矣。子路有聞，未之能行，唯恐有聞。則於所當為，不患其不能為矣；特患為之之意或過，而於所當稟命者有闕耳。若冉求之資稟失之弱，不患其不稟命也；患其於所當為者逡巡畏縮，而為之不勇耳。聖人一進之，一退之，所以約之於義理之中，而使之無過不及之患也。」
		</region>
	</paragraph>
	<paragraph index="24">
		<region typus="original" subtype="" id="927" explains="">
子畏於匡，顏淵後。子曰：「吾以女為死矣。」曰：「子在，回何敢死？」
		</region>
		<region typus="comment" subtype="" id="928" explains="927">
女，音汝。
		</region>
		<region typus="original" subtype="" id="929" explains="">
後，謂相失在後。何敢死，謂不赴斗而必死也。胡氏曰：「先王之制，民生於三，事之如一。惟其所在，則致死焉。況顏淵之於孔子，恩義兼盡，又非他人之為師弟子者而已。即夫子不幸而遇難，回必捐生以赴之矣。捐生以赴之，幸而不死，則必上告天子、下告方伯，請討以復讎，不但已也。夫子而在，則回何為而不愛其死，以犯匡人之鋒乎？」
		</region>
	</paragraph>
	<paragraph index="25">
		<region typus="original" subtype="" id="930" explains="">
季子然問：「仲由、冉求可謂大臣與？」
		</region>
		<region typus="comment" subtype="" id="931" explains="930">
與，平聲。子然，季氏子弟。自多其家得臣二子，故問之。
		</region>
		<region typus="original" subtype="" id="932" explains="">
子曰：「吾以子為異之問，曾由與求之問。
		</region>
		<region typus="comment" subtype="" id="933" explains="932">
異，非常也。曾，猶乃也。輕二子以抑季然也。
		</region>
		<region typus="original" subtype="" id="934" explains="">
所謂大臣者：以道事君，不可則止。
		</region>
		<region typus="comment" subtype="" id="935" explains="934">
以道事君者，不從君之欲。不可則止者，必行己之志。
		</region>
		<region typus="original" subtype="" id="936" explains="">
今由與求也，可謂具臣矣。」
		</region>
		<region typus="comment" subtype="" id="937" explains="936">
具臣，謂備臣數而已。
		</region>
		<region typus="original" subtype="" id="938" explains="">
曰：「然則從之者與？」
		</region>
		<region typus="comment" subtype="" id="939" explains="938">
與，平聲。意二子既非大臣，則從季氏之所為而已。
		</region>
		<region typus="original" subtype="" id="940" explains="">
子曰：「弒父與君，亦不從也。」
		</region>
		<region typus="comment" subtype="" id="941" explains="940">
言二子雖不足於大臣之道，然君臣之義則聞之熟矣，弒逆大故必不從之。蓋深許二子以死難不可奪之節，而又以陰折季氏不臣之心也。尹氏曰：「季氏專權僭竊，二子仕其家而不能正也，知其不可而不能止也，可謂具臣矣。是時季氏已有無君之心，故自多其得人。意其可使從己也，故曰弒父與君亦不從也，其庶乎二子可免矣。」
		</region>
	</paragraph>
	<paragraph index="26">
		<region typus="original" subtype="" id="942" explains="">
子路使子羔為費宰。
		</region>
		<region typus="comment" subtype="" id="943" explains="942">
子路為季氏宰而舉之也。
		</region>
		<region typus="original" subtype="" id="944" explains="">
子曰：「賊夫人之子。」
		</region>
		<region typus="comment" subtype="" id="945" explains="944">
夫，音扶，下同。賊，害也。言子羔質美而未學，遽使治民，適以害之。
		</region>
		<region typus="original" subtype="" id="946" explains="">
子路曰：「有民人焉，有社稷焉。何必讀書，然後為學？」
		</region>
		<region typus="comment" subtype="" id="947" explains="946">
言治民事神皆所以為學。
		</region>
		<region typus="original" subtype="" id="948" explains="">
子曰：「是故惡夫佞者。」
		</region>
		<region typus="comment" subtype="" id="949" explains="948">
惡，去聲。治民事神，固學者事，然必學之已成，然後可仕以行其學。若初未嘗學，而使之即仕以為學，其不至於慢神而虐民者幾希矣。子路之言，非其本意，但理屈辭窮，而取辨於口以御人耳。故夫子不斥其非，而特惡其佞也。范氏曰：「古者學而後入政。未聞以政學者也。蓋道之本在於修身，而後及於治人，其說具於方冊。讀而知之，然後能行。何可以不讀書也？子路乃欲使子羔以政為學，失先後本末之序矣。不知其過而以口給御人，故夫子惡其佞也。」
		</region>
	</paragraph>
	<paragraph index="27">
		<region typus="original" subtype="" id="950" explains="">
子路、曾皙、冉有、公西華侍坐。
		</region>
		<region typus="comment" subtype="" id="951" explains="950">
坐，才臥反。皙，曾參父，名點。
		</region>
		<region typus="original" subtype="" id="952" explains="">
子曰：「以吾一日長乎爾，毋吾以也。
		</region>
		<region typus="comment" subtype="" id="953" explains="952">
長，上聲。言我雖年少長於女，然女勿以我長而難言。蓋誘之盡言以觀其志，而聖人和氣謙德，於此亦可見矣。
		</region>
		<region typus="original" subtype="" id="954" explains="">
居則曰：『不吾知也！』如或知爾，則何以哉？」
		</region>
		<region typus="comment" subtype="" id="955" explains="954">
言女平居，則言人不知我。如或有人知女，則女將何以為用也？
		</region>
		<region typus="original" subtype="" id="956" explains="">
子路率爾而對曰：「千乘之國，攝乎大國之間，加之以師旅，因之以饑饉；由也為之，比及三年，可使有勇，且知方也。」夫子哂之。
		</region>
		<region typus="comment" subtype="" id="957" explains="956">
乘，去聲。饑，音機。饉，音僅。比，必二反，下同。哂，詩忍反。率爾，輕遽之貌。攝，管束也。二千五百人為師，五百人為旅。因，仍也。谷不熟曰饑，菜不熟曰饉。方，向也，謂向義也。民向義，則能親其上，死其長矣。哂，微笑也。
		</region>
		<region typus="original" subtype="" id="958" explains="">
「求！爾何如？」對曰：「方六七十，如五六十，求也為之，比及三年，可使足民。如其禮樂，以俟君子。」
		</region>
		<region typus="comment" subtype="" id="959" explains="958">
求，爾何如，孔子問也，下放此。方六七十里，小國也。如，猶或也。五六十里，則又小矣。足，富足也。俟君子，言非己所能。冉有謙退，又以子路見哂，故其辭益遜。
		</region>
		<region typus="original" subtype="" id="960" explains="">
「赤！爾何如？」對曰：「非曰能之，願學焉。宗廟之事，如會同，端章甫，願為小相焉。」
		</region>
		<region typus="comment" subtype="" id="961" explains="960">
相，去聲。公西華志於禮樂之事，嫌以君子自居。故將言己志而先為遜辭，言未能而願學也。宗廟之事，謂祭祀。諸侯時見曰會，眾眺曰同。端，玄端服。章甫，禮冠。相，贊君之禮者。言小，亦謙辭。
		</region>
		<region typus="original" subtype="" id="962" explains="">
「點！爾何如？」鼓瑟希，鏗爾，舍瑟而作。對曰：「異乎三子者之撰。」子曰：「何傷乎？亦各言其志也。」曰：「莫春者，春服既成。冠者五六人，童子六七人，浴乎沂，風乎舞雩，詠而歸。」夫子喟然歎曰；「吾與點也！」
		</region>
		<region typus="comment" subtype="" id="963" explains="962">
鏗，苦耕反。舍，上聲。撰，士免反。莫、冠，並去聲。沂，魚依反。雩音于。四子侍坐，以齒為序，則點當次對。以方鼓瑟，故孔子先問求、赤而後及點也。希，間歇也。作，起也。撰，具也。春服，單袷之衣。浴，盥濯也，今上巳祓除是也。沂，水名，在魯城南，地誌以為有溫泉焉，理或然也。風，乘涼也。舞雩，祭天禱雨之處，有壇墠樹木也。詠，歌也。曾點之學，蓋有以見夫人欲盡處，天理流行，隨處充滿，無少欠闕。故其動靜之際，從容如此。而其言志，則又不過即其所居之位，樂其日用之常，初無捨己為人之意。而其胸次悠然，直與天地萬物上下同流，各得其所之妙，隱然自見於言外。視三子之規規於事為之末者，其氣象不侔矣，故夫子歎息而深許之。而門人記其本末獨加詳焉，蓋亦有以識此矣。
		</region>
		<region typus="original" subtype="" id="964" explains="">
三子者出，曾皙後。曾皙曰：「夫三子者之言何如？」子曰：「亦各言其志也已矣。」
		</region>
		<region typus="comment" subtype="" id="965" explains="964">
夫，音扶。
		</region>
		<region typus="original" subtype="" id="966" explains="">
曰：「夫子何哂由也？」
		</region>
		<region typus="comment" subtype="" id="967" explains="966">
點以子路之志，乃所優為，而夫子哂之，故請其說。
		</region>
		<region typus="original" subtype="" id="968" explains="">
曰：「為國以禮，其言不讓，是故哂之。」
		</region>
		<region typus="comment" subtype="" id="969" explains="968">
夫子蓋許其能，特哂其不遜。
		</region>
		<region typus="original" subtype="" id="970" explains="">
「唯求則非邦也與？」「安見方六七十如五六十而非邦也者？」
		</region>
		<region typus="comment" subtype="" id="971" explains="970">
與，平聲，下同。曾點以冉求亦欲為國而不見哂，故微問之。而夫子之答無貶辭，蓋亦許之。
		</region>
		<region typus="original" subtype="" id="972" explains="">
「唯赤則非邦也與？」「宗廟會同，非諸侯而何？赤也為之小，孰能為之大？」
		</region>
		<region typus="comment" subtype="" id="973" explains="972">
此亦曾皙問而夫子答也。孰能為之大，言無能出其右者，亦許之之辭。程子曰：「古之學者，優柔厭飫，有先後之序。如子路、冉有、公西赤言志如此，夫子許之。亦以此自是實事。後之學者好高，如人游心千里之外，然自身卻只在此。」又曰：「孔子與點，蓋與聖人之志同，便是堯、舜氣象也。誠異三子者之撰，特行有不掩焉耳，此所謂狂也。子路等所見者小，子路只為不達為國以禮道理，是以哂之。若達，卻便是這氣象也。」又曰：「三子皆欲得國而治之，故夫子不取。曾點，狂者也，未必能為聖人之事，而能知夫子之志。故曰浴乎沂，風乎舞雩，詠而歸，言樂而得其所也。孔子之志，在於老者安之，朋友信之，少者懷之，使萬物莫不遂其性。曾點知之，故孔子喟然歎曰「吾與點也。」又曰：「曾點、漆雕開，已見大意。」
		</region>
	</paragraph>
</text>
