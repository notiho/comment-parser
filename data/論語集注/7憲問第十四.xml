<?xml version='1.0' encoding='UTF-8'?>
<text title="論語集注" section="憲問第十四" juan="7" original_title="論語">
	<paragraph index="0">
		<region typus="original" subtype="title" id="1196" explains="">
論語集注 憲問第十四
		</region>
	</paragraph>
	<paragraph index="1">
		<region typus="summary" subtype="" id="1197" explains="">
e|胡氏曰：「此篇疑原憲所記。」凡四十七章。
		</region>
	</paragraph>
	<paragraph index="2">
		<region typus="original" subtype="" id="1198" explains="">
憲問恥。子曰：「邦有道，穀；邦無道，穀，恥也。」
		</region>
		<region typus="comment" subtype="" id="1199" explains="1198">
憲，原思名。穀，祿也。邦有道不能有為，邦無道不能獨善，而但知食祿，皆可恥也。憲之狷介，其於邦無道谷之可恥，固知之矣；至於邦有道穀之可恥，則未必知也。故夫子因其問而并言之，以廣其志，使知所以自勉，而進於有為也。
		</region>
	</paragraph>
	<paragraph index="3">
		<region typus="original" subtype="" id="1200" explains="">
「克、伐、怨、欲不行焉，可以為仁矣？」
		</region>
		<region typus="comment" subtype="" id="1201" explains="1200">
此亦原憲以其所能而問也。克，好勝。伐，自矜。怨，忿恨。欲，貪慾。
		</region>
		<region typus="original" subtype="" id="1202" explains="">
子曰：「可以為難矣，仁則吾不知也。」
		</region>
		<region typus="comment" subtype="" id="1203" explains="1202">
有是四者而能制之，使不得行，可謂難矣。仁則天理渾然，自無四者之累，不行不足以言之也。◯ 程子曰：「人而無克、伐、怨、欲，惟仁者能之。有之而能制其情使不行，斯亦難能也。謂之仁則未也。此聖人開示之深，惜乎憲之不能再問也。」或曰：「四者不行，固不得為仁矣。然亦豈非所謂克己之事，求仁之方乎？」曰：「克去己私以復乎禮，則私慾不留，而天理之本然者得矣。若但制而不行，則是未有拔去病根之意，而容其潛藏隱伏於胸中也。豈克己求仁之謂哉？學者察於二者之間，則其所以求仁之功，益親切而無滲漏矣。」
		</region>
	</paragraph>
	<paragraph index="4">
		<region typus="original" subtype="" id="1204" explains="">
子曰：「士而懷居，不足以為士矣。」
		</region>
		<region typus="comment" subtype="" id="1205" explains="1204">
居，謂意所便安處也。
		</region>
	</paragraph>
	<paragraph index="5">
		<region typus="original" subtype="" id="1206" explains="">
子曰：「邦有道，危言危行；邦無道，危行言孫。」
		</region>
		<region typus="comment" subtype="" id="1207" explains="1206">
行、孫，並去聲。危，高峻也。孫，卑順也。◯ 尹氏曰：「君子之持身不可變也，至於言則有時而不敢盡，以避禍也。然則為國者使士言孫，豈不殆哉？」
		</region>
	</paragraph>
	<paragraph index="6">
		<region typus="original" subtype="" id="1208" explains="">
子曰：「有德者必有言，有言者不必有德；仁者必有勇，勇者不必有仁。」
		</region>
		<region typus="comment" subtype="" id="1209" explains="1208">
有德者，和順積中，英華發外。能言者，或便佞口給而已。仁者，心無私累，見義必為。勇者，或血氣之強而已。◯ 尹氏曰：「有德者必有言，徒能言者未必有德也。仁者志必勇，徒能勇者未必有仁也。」
		</region>
	</paragraph>
	<paragraph index="7">
		<region typus="original" subtype="" id="1210" explains="">
南宮适問於孔子曰：「羿善射，奡盪舟，俱不得其死然；禹稷躬稼，而有天下。」夫子不答，南宮适出。子曰：「君子哉若人！尚德哉若人！」
		</region>
		<region typus="comment" subtype="" id="1211" explains="1210">
适，古活反。羿，音詣。奡，五報反。盪，土浪反。◯ 南宮适，即南容也。羿，有窮之君，善射，滅夏後相而篡其位。其臣寒浞又殺羿而代之。奡，春秋傳作「澆」，浞之子也，力能陸地行舟，後為夏後少康所誅。禹平水土暨稷播種，身親稼穡之事。禹受舜禪而有天下，稷之後至周武王亦有天下。適之意蓋以羿奡比當世之有權力者，而以禹稷比孔子也。故孔子不答。然適之言如此，可謂君子之人，而有尚德之心矣，不可以不與。故俟其出而讚美之。
		</region>
	</paragraph>
	<paragraph index="8">
		<region typus="original" subtype="" id="1212" explains="">
子曰：「君子而不仁者有矣夫，未有小人而仁者也。」
		</region>
		<region typus="comment" subtype="" id="1213" explains="1212">
夫，音扶。◯ 謝氏曰：「君子志於仁矣，然毫忽之間，心不在焉，則未免為不仁也。」
		</region>
	</paragraph>
	<paragraph index="9">
		<region typus="original" subtype="" id="1214" explains="">
子曰：「愛之，能勿勞乎？忠焉，能勿誨乎？」
		</region>
		<region typus="comment" subtype="" id="1215" explains="1214">
蘇氏曰：「愛而勿勞，禽犢之愛也；忠而勿誨，婦寺之忠也。愛而知勞之，則其為愛也深矣；忠而知誨之，則其為忠也大矣。」
		</region>
	</paragraph>
	<paragraph index="10">
		<region typus="original" subtype="" id="1216" explains="">
子曰：「為命：裨諶草創之，世叔討論之，行人子羽修飾之，東里子產潤色之。」
		</region>
		<region typus="comment" subtype="" id="1217" explains="1216">
裨，婢之反。諶，時林反。裨諶以下四人，皆鄭大夫。草，略也。創，造也，謂造為草?也。世叔，游吉也，春秋傳作子太叔。討，尋究也。論，講議也。行人，掌使之官。子羽，公孫揮也。修飾，謂增損之。東里地名，子產所居也。潤色，謂加以文采也。鄭國之為辭命，必更此四賢之手而成，詳審精密，各盡所長。是以應對諸侯，鮮有敗事。孔子言此，蓋善之也。
		</region>
	</paragraph>
	<paragraph index="11">
		<region typus="original" subtype="" id="1218" explains="">
或問子產。子曰：「惠人也。」
		</region>
		<region typus="comment" subtype="" id="1219" explains="1218">
子產之政，不專於寬，然其心則一以愛人為主。故孔子以為惠人，蓋舉其重而言也。
		</region>
		<region typus="original" subtype="" id="1220" explains="">
問子西。曰：「彼哉！彼哉！」
		</region>
		<region typus="comment" subtype="" id="1221" explains="1220">
子西，楚公子申，能遜楚國，立昭王，而改紀其政，亦賢大夫也。然不能革其僭王之號。昭王欲用孔子，又沮止之。其後卒召白公以致禍亂，則其為人可知矣。彼哉者，外之之辭。
		</region>
		<region typus="original" subtype="" id="1222" explains="">
問管仲。曰：「人也。奪伯氏駢邑三百，飯疏食，沒齒無怨言。」
		</region>
		<region typus="comment" subtype="" id="1223" explains="1222">
人也，猶言此人也。伯氏，齊大夫。駢邑，地名。齒，年也。蓋桓公奪伯氏之邑以與管仲，伯氏自知己罪，而心服管仲之功，故窮約以終身而無怨言。荀卿所謂「與之書社三百，而富人莫之敢拒」者，即此事也。或問：「管仲子產孰優？」曰：「管仲之德，不勝其才。子產之才，不勝其德。然於聖人之學，則概乎其未有聞也。」
		</region>
	</paragraph>
	<paragraph index="12">
		<region typus="original" subtype="" id="1224" explains="">
子曰：「貧而無怨難，富而無驕易。」
		</region>
		<region typus="comment" subtype="" id="1225" explains="1224">
易，去聲。處貧難，處富易，人之常情。然人當勉其難，而不可忽其易也。
		</region>
	</paragraph>
	<paragraph index="13">
		<region typus="original" subtype="" id="1226" explains="">
子曰：「孟公綽為趙魏老則優，不可以為滕薛大夫。」
		</region>
		<region typus="comment" subtype="" id="1227" explains="1226">
公綽，魯大夫。趙魏，晉卿之家。老，家臣之長。大家勢重，而無諸侯之事；家老望尊，而無官守之責。優，有餘也。滕薛，二國名。大夫，任國政者。滕薛國小政繁，大夫位高責重。然則公綽蓋廉靜寡慾，而短於才者也。胡氏①曰：「知之弗豫，枉其才而用之，則為棄人矣。此君子所以患不知人也。言此，則孔子之用人可知矣。」
		</region>
	</paragraph>
	<paragraph index="14">
		<region typus="summary" subtype="" id="1228" explains="">
e|①「胡氏」，清仿宋大字本作「楊氏」。
		</region>
	</paragraph>
	<paragraph index="15">
		<region typus="original" subtype="" id="1229" explains="">
子路問成人。子曰：「若臧武仲之知，公綽之不欲，卞莊子之勇，冉求之藝，文之以禮樂，亦可以為成人矣。」
		</region>
		<region typus="comment" subtype="" id="1230" explains="1229">
知，去聲。成人，猶言全人。武仲，魯大夫，名紇。莊子，魯卞邑大夫。言兼此四子之長，則知足以窮理，廉足以養心，勇足以力行，藝足以泛應，而又節之以禮，和之以樂，使德成於內，而文見乎外。則材全德備，渾然不見一善成名之跡；中正和樂，粹然無復偏倚駁雜之蔽，而其為人也亦成矣。然亦之為言，非其至者，蓋就子路之所可及而語之也。若論其至，則非聖人之盡人道，不足以語此。
		</region>
		<region typus="original" subtype="" id="1231" explains="">
曰：「今之成人者何必然？見利思義，見危授命，久要不忘平生之言，亦可以為成人矣。」
		</region>
		<region typus="comment" subtype="" id="1232" explains="1231">
復加「曰」字者，既答而復言也。授命，言不愛其生，持以與人也。久要，舊約也。平生，平日也。有是忠信之實，則雖其才知禮樂有所未備，亦可以為成人之次也。◯ 程子曰：「知之明，信之篤，行之果，天下之達德也。若孔子所謂成人，亦不出此三者。武仲，知也；公綽，仁也；卞莊子，勇也；冉求，藝也。須是合此四人之能，文之以禮樂，亦可以為成人矣。然而論其大成，則不止於此。若今之成人，有忠信而不及於禮樂，則又其次者也。」又曰：「臧武仲之知，非正也。若文之以禮樂，則無不正矣。」又曰：「語成人之名，非聖人孰能之？孟子曰：『惟聖人然後可以踐形。』如此方可以稱成人之名。」胡氏曰：「今之成人以下，乃子路之言。蓋不復聞斯行之之勇，而有終身誦之之固矣。未詳是否？」
		</region>
	</paragraph>
	<paragraph index="16">
		<region typus="original" subtype="" id="1233" explains="">
子問公叔文子於公明賈曰：「信乎，夫子不言、不笑、不取乎？」
		</region>
		<region typus="comment" subtype="" id="1234" explains="1233">
公叔文子，衛大夫公孫拔也。公明姓，賈名，亦衛人。文子為人，其詳不可知，然必廉靜之士，故當時以三者稱之。
		</region>
		<region typus="original" subtype="" id="1235" explains="">
公明賈對曰：「以告者過也。夫子時然後言，人不厭其言；樂然後笑，人不厭其笑；義然後取，人不厭其取。」子曰：「其然，豈其然乎？」
		</region>
		<region typus="comment" subtype="" id="1236" explains="1235">
厭者，苦其多而惡之之辭。事適其可，則人不厭，而不覺其有是矣。是以稱之或過，而以為不言、不笑、不取也。然此言也，非禮義充溢於中，得時措之宜者不能。文子雖賢，疑未及此，但君子與人為善，不欲正言其非也。故曰「其然豈其然乎」，蓋疑之也。
		</region>
	</paragraph>
	<paragraph index="17">
		<region typus="original" subtype="" id="1237" explains="">
子曰：「臧武仲以防求為後於魯，雖曰不要君，吾不信也。」
		</region>
		<region typus="comment" subtype="" id="1238" explains="1237">
要，平聲。防，地名，武仲所封邑也。要，有挾而求也。武仲得罪奔邾，自邾如防，使請立後而避邑。以示若不得請，則將據邑以叛，是要君也。范氏曰：「要君者無上，罪之大者也。武仲之邑，受之於君。得罪出奔，則立後在君，非己所得專也。而據邑以請，由其好知而不好學也。」楊氏曰：「武仲卑辭請後，其跡非要君者，而意實要之。夫子之言，亦春秋誅意之法也。」
		</region>
	</paragraph>
	<paragraph index="18">
		<region typus="original" subtype="" id="1239" explains="">
子曰：「晉文公譎而不正，齊桓公正而不譎。」
		</region>
		<region typus="comment" subtype="" id="1240" explains="1239">
譎，古穴反。◯ 晉文公，名重耳。齊桓公，名小白。譎，詭也。二公皆諸侯盟主，攘夷狄以尊周室者也。雖其以力假仁，心皆不正。然桓公伐楚，仗義執言，不由詭道，猶為彼善於此。文公則伐衛以致楚，而陰謀以取勝，其譎甚矣。二君他事亦多類此，故夫子言此以發其隱。
		</region>
	</paragraph>
	<paragraph index="19">
		<region typus="original" subtype="" id="1241" explains="">
子路曰：「桓公殺公子糾，召忽死之，管仲不死。」曰：「未仁乎？」
		</region>
		<region typus="comment" subtype="" id="1242" explains="1241">
糾，居黝反。召，音邵。◯ 按春秋傳，齊襄公無道，鮑叔牙奉公子小白奔莒。及無知弒襄公，管夷吾、召忽奉公子糾奔魯。魯人納之，未克，而小白入，是為桓公。使魯殺子糾而請管、召，召忽死之，管仲請囚。鮑叔牙言於桓公以為相。子路疑管仲忘君事讎，忍心害理，不得為仁也。
		</region>
		<region typus="original" subtype="" id="1243" explains="">
子曰：「桓公九合諸侯，不以兵車，管仲之力也。如其仁！如其仁！」
		</region>
		<region typus="comment" subtype="" id="1244" explains="1243">
九，春秋傳作「糾」，督也，古字通用。不以兵車，言不假威力也。如其仁，言誰如其仁者，又再言以深許之。蓋管仲雖未得為仁人，而其利澤及人，則有仁之功矣。
		</region>
	</paragraph>
	<paragraph index="20">
		<region typus="original" subtype="" id="1245" explains="">
子貢曰：「管仲非仁者與？桓公殺公子糾，不能死，又相之。」
		</region>
		<region typus="comment" subtype="" id="1246" explains="1245">
與，平聲。相，去聲。◯ 子貢意不死猶可，相之則已甚矣。
		</region>
		<region typus="original" subtype="" id="1247" explains="">
子曰：「管仲相桓公，霸諸侯，一匡天下，民到于今受其賜。微管仲，吾其被髮左衽矣。
		</region>
		<region typus="comment" subtype="" id="1248" explains="1247">
被，皮寄反。衽，而審反。◯ 霸，與伯同，長也。匡，正也。尊周室，攘夷狄，皆所以正天下也。微，無也。衽，衣衿也。被髮左衽，夷狄之俗也。
		</region>
		<region typus="original" subtype="" id="1249" explains="">
豈若匹夫匹婦之為諒也，自經於溝瀆而莫之知也。」
		</region>
		<region typus="comment" subtype="" id="1250" explains="1249">
諒，小信也。經，縊也。莫之知，人不知也。後漢書引此文，莫字上有人字。◯ 程子曰：「桓公，兄也。子糾，弟也。仲私於所事，輔之以爭國，非義也。桓公殺之雖過，而糾之死實當。仲始與之同謀，遂與之同死，可也；知輔之爭為不義，將自免以圖後功亦可也。故聖人不責其死而稱其功。若使桓弟而糾兄，管仲所輔者正，桓奪其國而殺之，則管仲之與桓，不可同世之讎也。若計其後功而與其事桓，聖人之言，無乃害義之甚，啟萬世反覆不忠之亂乎？如唐之王圭、魏徵，不死建成之難，而從太宗，可謂害於義矣。後雖有功，何足贖哉？」愚謂管仲有功而無罪，故聖人獨稱其功；王魏先有罪而後有功，則不以相掩可也。
		</region>
	</paragraph>
	<paragraph index="21">
		<region typus="original" subtype="" id="1251" explains="">
公叔文子之臣大夫僎，與文子同升諸公。
		</region>
		<region typus="comment" subtype="" id="1252" explains="1251">
僎，士免反。◯ 臣，家臣。公，公朝。謂薦之與己同進為公朝之臣也。
		</region>
		<region typus="original" subtype="" id="1253" explains="">
子聞之曰：「可以為文矣。」
		</region>
		<region typus="comment" subtype="" id="1254" explains="1253">
文者，順理而成章之謂。謚法亦有所謂錫民爵位曰文者。◯ 洪氏曰：「家臣之賤而引之使與己並，有三善焉：知人，一也；忘己，二也；事君，三也。」
		</region>
	</paragraph>
	<paragraph index="22">
		<region typus="original" subtype="" id="1255" explains="">
子言衛靈公之無道也，康子曰：「夫如是，奚而不喪？」
		</region>
		<region typus="comment" subtype="" id="1256" explains="1255">
夫，音扶。喪，去聲。◯ 喪，失位也。
		</region>
		<region typus="original" subtype="" id="1257" explains="">
孔子曰：「仲叔圉治賓客，祝鮀治宗廟，王孫賈治軍旅。夫如是，奚其喪？」
		</region>
		<region typus="comment" subtype="" id="1258" explains="1257">
仲叔圉，即孔文子也。三人皆衛臣，雖未必賢，而其才可用。靈公用之，又各當其才。◯ 尹氏曰：「衛靈公之無道宜喪也，而能用此三人，猶足以保其國，而況有道之君，能用天下之賢才者乎？詩曰：『無競維人，四方其訓之。』」
		</region>
	</paragraph>
	<paragraph index="23">
		<region typus="original" subtype="" id="1259" explains="">
子曰：「其言之不怍，則為之也難。」
		</region>
		<region typus="comment" subtype="" id="1260" explains="1259">
大言不慚，則無必為之志，而不自度其能否矣。欲踐其言，豈不難哉？
		</region>
	</paragraph>
	<paragraph index="24">
		<region typus="original" subtype="" id="1261" explains="">
陳成子弒簡公。
		</region>
		<region typus="comment" subtype="" id="1262" explains="1261">
成子，齊大夫，名恆。簡公，齊君，名壬。事在春秋哀公十四年。
		</region>
		<region typus="original" subtype="" id="1263" explains="">
孔子沐浴而朝，告於哀公曰：「陳恆弒其君，請討之。」
		</region>
		<region typus="comment" subtype="" id="1264" explains="1263">
朝，音潮。◯ 是時孔子致仕居魯，沐浴齊戒以告君，重其事而不敢忽也。臣弒其君，人倫之大變，天理所不容，人人得而誅之，況鄰國乎？故夫子雖已告老，而猶請哀公討之。
		</region>
		<region typus="original" subtype="" id="1265" explains="">
公曰：「告夫三子！」
		</region>
		<region typus="comment" subtype="" id="1266" explains="1265">
夫，音扶，下「告夫」同。◯ 三子，三家也。時政在三家，哀公不得自專，故使孔子告之。
		</region>
		<region typus="original" subtype="" id="1267" explains="">
孔子曰：「以吾從大夫之後，不敢不告也。君曰『告夫三子』者。」
		</region>
		<region typus="comment" subtype="" id="1268" explains="1267">
孔子出而自言如此。意謂弒君之賊，法所必討。大夫謀國，義所當告。君乃不能自命三子，而使我告之邪？
		</region>
		<region typus="original" subtype="" id="1269" explains="">
之三子告，不可。孔子曰：「以吾從大夫之後，不敢不告也。」
		</region>
		<region typus="comment" subtype="" id="1270" explains="1269">
以君命往告，而三子魯之強臣，素有無君之心，實與陳氏聲勢相倚，故沮其謀。而夫子復以此應之，其所以警之者深矣。程子曰：「左氏記孔子之言曰：『陳恆弒其君，民之不予者半。以魯之眾，加齊之半，可克也。』此非孔子之言。誠若此言，是以力不以義也。若孔子之志，必將正名其罪，上告天子，下告方伯，而率與國以討之。至於所以勝齊者，孔子之餘事也，豈計魯人之眾寡哉？當是時，天下之亂極矣，因是足以正之，周室其復興乎？魯之君臣，終不從之，可勝惜哉！」胡氏曰：「春秋之法，弒君之賊，人得而討之。仲尼此舉，先發後聞可也。」
		</region>
	</paragraph>
	<paragraph index="25">
		<region typus="original" subtype="" id="1271" explains="">
子路問事君。子曰：「勿欺也，而犯之。」
		</region>
		<region typus="comment" subtype="" id="1272" explains="1271">
犯，謂犯顏諫爭。◯ 范氏曰：「犯非子路之所難也，而以不欺為難。故夫子教以先勿欺而後犯也。」
		</region>
	</paragraph>
	<paragraph index="26">
		<region typus="original" subtype="" id="1273" explains="">
子曰：「君子上達，小人下達。」
		</region>
		<region typus="comment" subtype="" id="1274" explains="1273">
君子循天理，故日進乎高明；小人殉人欲，故日究乎污下。
		</region>
	</paragraph>
	<paragraph index="27">
		<region typus="original" subtype="" id="1275" explains="">
子曰：「古之學者為己，今之學者為人。」
		</region>
		<region typus="comment" subtype="" id="1276" explains="1275">
為，去聲。◯ 程子曰：「為己，欲得之於己也。為人，欲見知於人也。」程子曰：「古之學者為己，其終至於成物。今之學者為人，其終至於喪己。」愚按：聖賢論學者用心得失之際，其說多矣，然未有如此言之切而要者。於此明辨而日省之，則庶乎其不昧於所從矣。
		</region>
	</paragraph>
	<paragraph index="28">
		<region typus="original" subtype="" id="1277" explains="">
蘧伯玉使人於孔子。
		</region>
		<region typus="comment" subtype="" id="1278" explains="1277">
使，去聲，下同。蘧伯玉，衛大夫，名瑗。孔子居衛，嘗主於其家。既而反魯，故伯玉使人來也。
		</region>
		<region typus="original" subtype="" id="1279" explains="">
孔子與之坐而問焉，曰：「夫子何為？」對曰：「夫子欲寡其過而未能也。」使者出。子曰：「使乎！使乎！」
		</region>
		<region typus="comment" subtype="" id="1280" explains="1279">
與之坐，敬其主以及其使也。夫子，指伯玉也。言其但欲寡過而猶未能，則其省身克己，常若不及之意可見矣。使者之言愈自卑約，而其主之賢益彰，亦可謂深知君子之心，而善於辭令者矣。故夫子再言使乎以重美之。按莊周稱「伯玉行年五十而知四十九年之非」。又曰：「伯玉行年六十而六十化。」蓋其進德之功，老而不倦。是以踐履篤實，光輝宣著。不惟使者知之，而夫子亦信之也。
		</region>
	</paragraph>
	<paragraph index="29">
		<region typus="original" subtype="" id="1281" explains="">
子曰：「不在其位，不謀其政。」
		</region>
		<region typus="comment" subtype="" id="1282" explains="1281">
重出。
		</region>
	</paragraph>
	<paragraph index="30">
		<region typus="original" subtype="" id="1283" explains="">
曾子曰：「君子思不出其位。」
		</region>
		<region typus="comment" subtype="" id="1284" explains="1283">
此艮卦之象辭也。曾子蓋嘗稱之，記者因上章之語而類記之也。范氏曰：「物各止其所，而天下之理得矣。故君子所思不出其位，而君臣、上下、大小，皆得其職也。」
		</region>
	</paragraph>
	<paragraph index="31">
		<region typus="original" subtype="" id="1285" explains="">
子曰：「君子恥其言而過其行。」
		</region>
		<region typus="comment" subtype="" id="1286" explains="1285">
行，去聲。恥者，不敢盡之意。過者，欲有餘之辭。
		</region>
	</paragraph>
	<paragraph index="32">
		<region typus="original" subtype="" id="1287" explains="">
子曰：「君子道者三，我無能焉：仁者不憂，知者不惑，勇者不懼。」
		</region>
		<region typus="comment" subtype="" id="1288" explains="1287">
知，去聲。◯ 自責以勉人也。
		</region>
		<region typus="original" subtype="" id="1289" explains="">
子貢曰：「夫子自道也。」
		</region>
		<region typus="comment" subtype="" id="1290" explains="1289">
道，言也。自道，猶-
		</region>
		<region typus="original" subtype="" id="1291" explains="">
云
		</region>
		<region typus="original" subtype="" id="1292" explains="">
-謙辭。尹氏曰：「成德以仁為先，進學以知為先。故夫子之言，其序有不同者以此。」
		</region>
	</paragraph>
	<paragraph index="33">
		<region typus="original" subtype="" id="1293" explains="">
子貢方人。子曰：「賜也賢乎哉？夫我則不暇。」
		</region>
		<region typus="comment" subtype="" id="1294" explains="1293">
夫，音扶。方，比也。乎哉，疑辭。比方人物而較其短長，雖亦窮理之事。然專務為此，則心馳於外，而所以自治者疏矣。故褒之而疑其辭，復自貶以深抑之。◯ 謝氏曰：「聖人責人，辭不迫切而意已獨至如此。」
		</region>
	</paragraph>
	<paragraph index="34">
		<region typus="original" subtype="" id="1295" explains="">
子曰：「不患人之不己知，患其不能也。」
		</region>
		<region typus="comment" subtype="" id="1296" explains="1295">
凡章指同而文不異者，一言而重出也。文小異者，屢言而各出也。此章凡四見，而文皆有異。則聖人於此一事，蓋屢言之，其丁寧之意亦可見矣。
		</region>
	</paragraph>
	<paragraph index="35">
		<region typus="original" subtype="" id="1297" explains="">
子曰：「不逆詐，不億不信。抑亦先覺者，是賢乎！」
		</region>
		<region typus="comment" subtype="" id="1298" explains="1297">
逆，未至而迎之也。億，未見而意之也。詐，謂人欺己。不信，謂人疑己。抑，反語辭。言雖不逆不億，而於人之情偽，自然先覺，乃為賢也。◯ 楊氏曰：「君子一於誠而已，然未有誠而不明者。故雖不逆詐、不億不信，而常先覺也。若夫不逆不億而卒為小人所罔焉，斯亦不足觀也已。」
		</region>
	</paragraph>
	<paragraph index="36">
		<region typus="original" subtype="" id="1299" explains="">
微生畝謂孔子曰：「丘，何為是栖栖者與？無乃為佞乎？」
		</region>
		<region typus="comment" subtype="" id="1300" explains="1299">
與，平聲。◯ 微生，姓，畝，名也。畝名呼夫子而辭甚倨，蓋有齒德而隱者。栖栖，依依也。為佞，言其務為口給以悅人也。
		</region>
		<region typus="original" subtype="" id="1301" explains="">
孔子曰：「非敢為佞也，疾固也。」
		</region>
		<region typus="comment" subtype="" id="1302" explains="1301">
疾，惡也。固，執一而不通也。聖人之於達尊，禮恭而言直如此，其警之亦深矣。
		</region>
	</paragraph>
	<paragraph index="37">
		<region typus="original" subtype="" id="1303" explains="">
子曰：「驥不稱其力，稱其德也。」
		</region>
		<region typus="comment" subtype="" id="1304" explains="1303">
驥，善馬之名。德，謂調良也。◯ 尹氏曰：「驥雖有力，其稱在德。人有才而無德，則亦奚足尚哉？」
		</region>
	</paragraph>
	<paragraph index="38">
		<region typus="original" subtype="" id="1305" explains="">
或曰：「以德報怨，何如？」
		</region>
		<region typus="comment" subtype="" id="1306" explains="1305">
或人所稱，今見老子書。德，謂恩惠也。
		</region>
		<region typus="original" subtype="" id="1307" explains="">
子曰：「何以報德？
		</region>
		<region typus="comment" subtype="" id="1308" explains="1307">
言於其所怨，既以德報之矣；則人之有德於我者，又將何以報之乎？
		</region>
		<region typus="original" subtype="" id="1309" explains="">
以直報怨，以德報德。」
		</region>
		<region typus="comment" subtype="" id="1310" explains="1309">
於其所怨者，愛憎取捨，一以至公而無私，所謂直也。於其所德者，則必以德報之，不可忘也。或人之言，可謂厚矣。然以聖人之言觀之，則見其出於有意之私，而怨德之報皆不得其平也。必如夫子之言，然後二者之報各得其所。然怨有不讎，而德無不報，則又未嘗不厚也。此章之言，明白簡約，而其指意曲折反覆。如造化之簡易易知，而微妙無窮，學者所宜詳玩也。
		</region>
	</paragraph>
	<paragraph index="39">
		<region typus="original" subtype="" id="1311" explains="">
子曰：「莫我知也夫！」
		</region>
		<region typus="comment" subtype="" id="1312" explains="1311">
夫，音扶。◯ 夫子自歎，以發子貢之問也。
		</region>
		<region typus="original" subtype="" id="1313" explains="">
子貢曰：「何為其莫知子也？」子曰：「不怨天，不尤人。下學而上達。知我者其天乎！」
		</region>
		<region typus="comment" subtype="" id="1314" explains="1313">
不得於天而不怨天，不合於人而不尤人，但知下學而自然上達。此但自言其反己自修，循序漸進耳，無以甚異於人而致其知也。然深味其語意，則見其中自有人不及知而天獨知之之妙。蓋在孔門，惟子貢之智幾足以及此，故特語以發之。惜乎其猶有所未達也！◯ 程子曰：「不怨天，不尤人，在理當如此。」又曰：「下學上達，意在言表。」又曰：「學者須守下學上達之語，乃學之要。蓋凡下學人事，便是上達天理。然習而不察，則亦不能以上達矣。」
		</region>
	</paragraph>
	<paragraph index="40">
		<region typus="original" subtype="" id="1315" explains="">
公伯寮愬子路於季孫。子服景伯以告，曰：「夫子固有惑志於公伯寮，吾力猶能肆諸市朝。」
		</region>
		<region typus="comment" subtype="" id="1316" explains="1315">
朝，音潮。◯ 公伯寮，魯人。子服氏，景謚，伯字，魯大夫子服何也。夫子，指季孫。言其有疑於寮之言也。肆，陳屍也。言欲誅寮。
		</region>
		<region typus="original" subtype="" id="1317" explains="">
子曰：「道之將行也與？命也。道之將廢也與？命也。公伯寮其如命何！」
		</region>
		<region typus="comment" subtype="" id="1318" explains="1317">
與，平聲。◯ 謝氏曰：「雖寮之愬行，亦命也。其實寮無如之何。」愚謂言此以曉景伯，安子路，而警伯寮耳。聖人於利害之際，則不待決於命而後泰然也。
		</region>
	</paragraph>
	<paragraph index="41">
		<region typus="original" subtype="" id="1319" explains="">
子曰：「賢者辟世，
		</region>
		<region typus="comment" subtype="" id="1320" explains="1319">
辟，去聲，下同。◯ 天下無道而隱，若伯夷太公是也。
		</region>
		<region typus="original" subtype="" id="1321" explains="">
其次辟地，
		</region>
		<region typus="comment" subtype="" id="1322" explains="1321">
去亂國，適治邦。
		</region>
		<region typus="original" subtype="" id="1323" explains="">
其次辟色，
		</region>
		<region typus="comment" subtype="" id="1324" explains="1323">
禮貌衰而去。
		</region>
		<region typus="original" subtype="" id="1325" explains="">
其次辟言。
		</region>
		<region typus="comment" subtype="" id="1326" explains="1325">
有違言而後去也。
		</region>
		<region typus="original" subtype="" id="1327" explains="">
」
		</region>
		<region typus="comment" subtype="" id="1328" explains="1327">
程子曰：「四者雖以大小次第言之，然非有優劣也，所遇不同耳。」
		</region>
	</paragraph>
	<paragraph index="42">
		<region typus="original" subtype="" id="1329" explains="">
子曰：「作者七人矣。」
		</region>
		<region typus="comment" subtype="" id="1330" explains="1329">
李氏曰：「作，起也。言起而隱去者，今七人矣。不可知其誰何。必求其人以實之，則鑿矣。」
		</region>
	</paragraph>
	<paragraph index="43">
		<region typus="original" subtype="" id="1331" explains="">
子路宿於石門。晨門曰：「奚自？」子路曰：「自孔氏。」曰：「是知其不可而為之者與？」
		</region>
		<region typus="comment" subtype="" id="1332" explains="1331">
與，平聲。◯ 石門，地名。晨門，掌晨啟門，蓋賢人隱於抱關者也。自，從也，問其何所從來也。◯ 胡氏曰：「晨門知世之不可而不為，故以是譏孔子。然不知聖人之視天下，無不可為之時也。」
		</region>
	</paragraph>
	<paragraph index="44">
		<region typus="original" subtype="" id="1333" explains="">
子擊磬於衛。有荷蕢而過孔氏之門者，曰：「有心哉！擊磬乎！」
		</region>
		<region typus="comment" subtype="" id="1334" explains="1333">
荷，去聲。磬，樂器。荷，擔也。蕢，草器也。此荷蕢者，亦隱士也。聖人之心未嘗忘天下，此人聞其磬聲而知之，則亦非常人矣。
		</region>
		<region typus="original" subtype="" id="1335" explains="">
既而曰：「鄙哉！硜硜乎！莫己知也，斯已而已矣。深則厲，淺則揭。」
		</region>
		<region typus="comment" subtype="" id="1336" explains="1335">
硜，苦耕反。莫己之己，音紀，餘音以。揭，起例反。◯ 硜硜，石聲，亦專確之意。以衣涉水曰厲，攝衣涉水曰揭。此兩句，衛風匏有苦葉之詩也。譏孔子人不知己而不止，不能適淺深之宜。
		</region>
		<region typus="original" subtype="" id="1337" explains="">
子曰：「果哉！末之難矣。」
		</region>
		<region typus="comment" subtype="" id="1338" explains="1337">
果哉，歎其果於忘世也。末，無也。聖人心同天地，視天下猶一家，中國猶一人，不能一日忘也。故聞荷蕢之言，而歎其果於忘世。且言人之出處，若但如此，則亦無所難矣。
		</region>
	</paragraph>
	<paragraph index="45">
		<region typus="original" subtype="" id="1339" explains="">
子張曰：「書云：『高宗諒陰，三年不言。』何謂也？」
		</region>
		<region typus="comment" subtype="" id="1340" explains="1339">
高宗，商王武丁也。諒陰，天子居喪之名，未詳其義。
		</region>
		<region typus="original" subtype="" id="1341" explains="">
子曰：「何必高宗，古之人皆然。君薨，百官總己以聽於冢宰三年。」
		</region>
		<region typus="comment" subtype="" id="1342" explains="1341">
言君薨，則諸侯亦然。總己，謂總攝己職。冢宰，太宰也。百官聽於冢宰，故君得以三年不言也。胡氏曰：「位有貴賤，而生於父母無以異者。故三年之喪，自天子達。子張非疑此也，殆以為人君三年不言，則臣下無所稟令，禍亂或由以起也。孔子告以聽於冢宰，則禍亂非所憂矣。」
		</region>
	</paragraph>
	<paragraph index="46">
		<region typus="original" subtype="" id="1343" explains="">
子曰：「上好禮，則民易使也。」
		</region>
		<region typus="comment" subtype="" id="1344" explains="1343">
好、易，皆去聲。謝氏曰「禮達而分定，故民易使。」
		</region>
	</paragraph>
	<paragraph index="47">
		<region typus="original" subtype="" id="1345" explains="">
子路問君子。子曰：「修己以敬。」曰：「如斯而已乎？」曰：「修己以安人。」曰：「如斯而已乎？」曰：「修己以安百姓。修己以安百姓，堯舜其猶病諸！」
		</region>
		<region typus="comment" subtype="" id="1346" explains="1345">
修己以敬，夫子之言至矣盡矣。而子路少之，故再以其充積之盛，自然及物者告之，無他道也。人者，對己而言。百姓，則盡乎人矣。堯舜猶病，言不可以有加於此。以抑子路，使反求諸近也。蓋聖人之心無窮，世雖極治，然豈能必知四海之內，果無一物不得其所哉？故堯舜猶以安百姓為病。若曰吾治已足，則非所以為聖人矣。程子曰：「君子修己以安百姓，篤恭而天下平。惟上下一於恭敬，則天地自位，萬物自育，氣無不和，而四靈畢至矣。此體信達順之道，聰明睿知皆由是出，以此事天饗帝。」
		</region>
	</paragraph>
	<paragraph index="48">
		<region typus="original" subtype="" id="1347" explains="">
原壤夷俟。子曰：「幼而不孫弟，長而無述焉，老而不死，是為賊！」以杖叩其脛。
		</region>
		<region typus="comment" subtype="" id="1348" explains="1347">
孫、弟，並去聲。長，上聲。叩，音口。脛，其定反。原壤，孔子之故人。母死而歌，蓋老氏之流，自放於禮法之外者。夷，蹲踞也。俟，待也。言見孔子來而蹲踞以待之也。述，猶稱也。賊者，害人之名。以其自幼至長，無一善狀，而久生於世，徒足以敗常亂俗，則是賊而已矣。脛，足骨也。孔子既責之，而因以所曳之杖，微擊其脛，若使勿蹲踞然。
		</region>
	</paragraph>
	<paragraph index="49">
		<region typus="original" subtype="" id="1349" explains="">
闕黨童子將命。或問之曰：「益者與？」
		</region>
		<region typus="comment" subtype="" id="1350" explains="1349">
與，平聲。闕黨，黨名。童子，未冠者之稱。將命，謂傳賓主之言。或人疑此童子學有進益，故孔子使之傳命以寵異之也。
		</region>
		<region typus="original" subtype="" id="1351" explains="">
子曰：「吾見其居於位也，見其與先生並行也。非求益者也，欲速成者也。」
		</region>
		<region typus="comment" subtype="" id="1352" explains="1351">
禮，童子當隅坐隨行。孔子言吾見此童子，不循此禮。非能求益，但欲速成爾。故使之給使令之役，觀長少之序，習揖遜之容。蓋所以抑而教之，非寵而異之也。
		</region>
	</paragraph>
</text>
