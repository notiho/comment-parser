<?xml version='1.0' encoding='UTF-8'?>
<text title="論語集注" section="雍也第六" juan="3" original_title="論語">
	<paragraph index="0">
		<region typus="original" subtype="title" id="360" explains="">
論語集注 雍也第六
		</region>
	</paragraph>
	<paragraph index="1">
		<region typus="summary" subtype="" id="361" explains="">
e|凡二十八章。
		</region>
	</paragraph>
	<paragraph index="2">
		<region typus="summary" subtype="" id="362" explains="">
e|篇內第十四章以前，大意與前篇同。
		</region>
	</paragraph>
	<paragraph index="3">
		<region typus="original" subtype="" id="363" explains="">
子曰：「雍也可使南面。」
		</region>
		<region typus="comment" subtype="" id="364" explains="363">
南面者，人君聽治之位。言仲弓寬洪簡重，有人君之度也。
		</region>
		<region typus="original" subtype="" id="365" explains="">
仲弓問子桑伯子。子曰：「可也簡。」
		</region>
		<region typus="comment" subtype="" id="366" explains="365">
子桑伯子，魯人，胡氏以為疑即莊周所稱子桑戶者是也。仲弓以夫子許己南面，故問伯子如何。可者，僅可而有所未盡之辭。簡者，不煩之謂。&lt;ref&gt;「謂」字，據文義及各本補。&lt;/ref&gt;
		</region>
		<region typus="original" subtype="" id="367" explains="">
仲弓曰：「居敬而行簡，以臨其民，不亦可乎？居簡而行簡，無乃大簡乎？」
		</region>
		<region typus="comment" subtype="" id="368" explains="367">
大，音泰。◯ 言自處以敬，則中有主而自治嚴，如是而行簡以臨民，則事不煩而民不擾，所以為可。若先自處以簡，則中無主而自治疏矣，而所行又簡，豈不失之太簡，而無法度之可守乎？《家語》記伯子不衣冠而處，夫子譏其欲同人道於牛馬。然則伯子蓋太簡者，而仲弓疑夫子之過許與？
		</region>
		<region typus="original" subtype="" id="369" explains="">
子曰：「雍之言然。」
		</region>
		<region typus="comment" subtype="" id="370" explains="369">
仲弓蓋未喻夫子可字之意，而其所言之理，有默契焉者，故夫子然之。◯ 程子曰：「子桑伯子之簡，雖可取而未盡善，故夫子-
		</region>
		<region typus="original" subtype="" id="371" explains="">
云
		</region>
		<region typus="original" subtype="" id="372" explains="">
-可也。仲弓因言內主於敬而簡，則為要直；內存乎簡而簡，則為疏略；可謂得其旨矣。」又曰：「居敬則心中無物，故所行自簡。居簡則先有心於簡，而多一簡字矣，故曰太簡。」
		</region>
	</paragraph>
	<paragraph index="4">
		<region typus="original" subtype="" id="373" explains="">
哀公問：「弟子孰為好學？」孔子對曰：「有顏回者好學，不遷怒，不貳過。不幸短命死矣！今也則亡，未聞好學者也。」
		</region>
		<region typus="comment" subtype="" id="374" explains="373">
好，去聲。◯ 亡，與無同。遷，移也。貳，復也。怒於甲者，不移於乙；過於前者，不復於後。顏子克己之功至於如此，可謂真好學矣。短命者，顏子三十二而卒也。既-
		</region>
		<region typus="original" subtype="" id="375" explains="">
云
		</region>
		<region typus="original" subtype="" id="376" explains="">
-今也則亡，又言未聞好學者，蓋深惜之，又以見真好學者之難得也。◯ 程子曰：「顏子之怒，在物不在己，故不遷。有不善未嘗不知，知之未嘗復行，不貳過也。」又曰：「喜怒在事，則理之當喜怒者也，不在血氣則不遷。若舜之誅四兇也，可怒在彼，己何與焉？如鑒之照物，妍媸在彼，隨物應之而已，何遷之有？」又曰：「如顏子地位，豈有不善？所謂不善，只是微有差失。纔差失便能知之，纔知之便更不萌作。」張子曰：「慊於己者，不使萌於再。」或曰：「詩書六藝，七十子非不習而通也，而夫子獨稱顏子為好學。顏子之所好，果何學歟？」程子曰：「學以至乎聖人之道也。」「學之道奈何？」曰：「天地儲精，得五行之秀者為人。其本也真而靜。其未發也五性具焉，曰『仁、義、禮、智、信』。形既生矣，外物觸其形而動於中矣。其中動而七情出焉，曰『喜、怒、哀、懼、愛、惡、欲』。情既熾而益蕩，其性鑿矣。故學者約其情使合於中，正其心，養其性而已。然必先明諸心，知所往，然後力行以求至焉。若顏子之非禮勿視、聽、言、動，不遷怒貳過者，則其好之篤而學之得其道也。然其未至於聖人者，守之也，非化之也。假之以年，則不日而化矣。今人乃謂聖本生知，非學可至，而所以為學者，不過記誦文辭之間，其亦異乎顏子之學矣。」
		</region>
	</paragraph>
	<paragraph index="5">
		<region typus="original" subtype="" id="377" explains="">
子華使於齊，冉子為其母請粟。子曰：「與之釜。」請益。曰：「與之庾。」冉子與之粟五秉。
		</region>
		<region typus="comment" subtype="" id="378" explains="377">
使、為，並去聲。◯ 子華，公西赤也。使，為孔子使也。釜，六斗四升。庾，十六斗。秉，十六斛。
		</region>
		<region typus="original" subtype="" id="379" explains="">
子曰：「赤之適齊也，乘肥馬，衣輕裘。吾聞之也，君子周急不繼富。」
		</region>
		<region typus="comment" subtype="" id="380" explains="379">
衣，去聲。乘肥馬、衣輕裘，言其富也。急，窮迫也。周者，補不足。繼者，續有餘。
		</region>
		<region typus="original" subtype="" id="381" explains="">
原思為之宰，與之粟九百，辭。
		</region>
		<region typus="comment" subtype="" id="382" explains="381">
原思，孔子弟子，名憲。孔子為魯司寇時，以思為宰。粟，宰之祿也。九百不言其量，不可考。
		</region>
		<region typus="original" subtype="" id="383" explains="">
子曰：「毋！以與爾鄰里鄉黨乎！」
		</region>
		<region typus="comment" subtype="" id="384" explains="383">
毋，禁止辭。五家為鄰，二十五家為里，萬二千五百家為鄉，五百家為黨。言常祿不當辭，有餘自可推之以周貧乏，蓋鄰、里、鄉、黨有相周之義。◯ 程子曰：「夫子之使子華，子華之為夫子使，義也。而冉子乃為之請，聖人寬容，不欲直拒人。故與之少，所以示不當與也。請益而與之亦少，所以示不當益也。求未達而自與之多，則己過矣，故夫子非之。蓋赤苟至乏，則夫子必自周之，不待請矣。原思為宰，則有常祿。思辭其多，故又教以分諸鄰里之貧者，蓋亦莫非義也。」◯ 張子曰：「於斯二者，可見聖人之用財矣。」
		</region>
	</paragraph>
	<paragraph index="6">
		<region typus="original" subtype="" id="385" explains="">
子謂仲弓曰：「犁牛之子騂且角，雖欲勿用，山川其舍諸？」
		</region>
		<region typus="comment" subtype="" id="386" explains="385">
犁，利之反。騂，息營反。舍，上聲。◯ 犁，雜文。騂，赤色。周人尚赤，牲用騂。角，角周正，中犧牲也。用，用以祭也。山川，山川之神也。言人雖不用，神必不舍也。仲弓父賤而行惡，故夫子以此譬之。言父之惡，不能廢其子之善，如仲弓之賢，自當見用於世也。然此論仲弓-
		</region>
		<region typus="original" subtype="" id="387" explains="">
云
		</region>
		<region typus="original" subtype="" id="388" explains="">
-爾，非與仲弓言也。◯ 范氏曰：「以瞽瞍為父而有舜，以鯀為父而有禹。古之聖賢，不繫於世類，尚矣。子能改父之過，變惡以為美，則可謂孝矣。」
		</region>
	</paragraph>
	<paragraph index="7">
		<region typus="original" subtype="" id="389" explains="">
子曰：「回也，其心三月不違仁，其餘則日月至焉而已矣。」
		</region>
		<region typus="comment" subtype="" id="390" explains="389">
三月，言其久。仁者，心之德。心不違仁者，無私慾而有其德也。日月至焉者，或日一至焉，或月一至焉，能造其域而不能久也。◯ 程子曰：「三月，天道小變之節，言其久也，過此則聖人矣。不違仁，只是無纖毫私慾。少有私慾，便是不仁。」尹氏曰：「此顏子於聖人，未達一閒者也，若聖人則渾然無閒斷矣。」張子曰：「始學之要，當知『三月不違』與『日月至焉』內外賓主之辨。使心意勉勉循循而不能已，過此幾非在我者。」
		</region>
	</paragraph>
	<paragraph index="8">
		<region typus="original" subtype="" id="391" explains="">
季康子問：「仲由可使從政也與？」子曰：「由也果，於從政乎何有？」曰：「賜也，可使從政也與？」曰：「賜也達，於從政乎何有？」曰：「求也，可使從政也與？」曰：「求也藝，於從政乎何有？」
		</region>
		<region typus="comment" subtype="" id="392" explains="391">
與，平聲。◯ 從政，謂為大夫。果，有決斷。達，通事理。藝，多才能。◯ 程子曰：「季康子問三子之才可以從政乎？夫子答以各有所長。非惟三子，人各有所長。能取其長，皆可用也。」
		</region>
	</paragraph>
	<paragraph index="9">
		<region typus="original" subtype="" id="393" explains="">
季氏使閔子騫為費宰。閔子騫曰：「善為我辭焉。如有復我者，則吾必在汶上矣。」
		</region>
		<region typus="comment" subtype="" id="394" explains="393">
費，音秘。為，去聲。汶，音問。◯ 閔子騫，孔子弟子，名損。費，季氏邑。汶，水名，在齊南魯北竟上。閔子不欲臣季氏，令使者善為己辭。言若再來召我，則當去之齊。◯ 程子曰：「仲尼之門，能不仕大夫之家者，閔子、曾子數人而已。」謝氏曰：「學者能少知內外之分，皆可以樂道而忘人之勢。況閔子得聖人為之依歸，彼其視季氏不義之富貴，不啻犬彘。又從而臣之，豈其心哉？在聖人則有不然者，蓋居亂邦、見惡人，在聖人則可；自聖人以下，剛則必取禍，柔則必取辱。閔子豈不能早見而豫待之乎？如由也不得其死，求也為季氏附益，夫豈其本心哉？蓋既無先見之知，又無克亂之才故也。然則閔子其賢乎？」
		</region>
	</paragraph>
	<paragraph index="10">
		<region typus="original" subtype="" id="395" explains="">
伯牛有疾，子問之，自牖執其手，曰：「亡之，命矣夫！斯人也而有斯疾也！斯人也而有斯疾也！」
		</region>
		<region typus="comment" subtype="" id="396" explains="395">
夫，音扶。◯ 伯牛，孔子弟子，姓冉，名耕。有疾，先儒以為癩也。牖，南牖也。禮：病者居北牖下。君視之，則遷於南牖下，使君得以南面視己。時伯牛家以此禮尊孔子，孔子不敢當，故不入其室，而自牖執其手，蓋與之永訣也。命，謂天命。言此人不應有此疾，而今乃有之，是乃天之所命也。然則非其不能謹疾而有以致之，亦可見矣。◯ 侯氏曰：「伯牛以德行稱，亞於顏、閔。故其將死也，孔子尤痛惜之。」
		</region>
	</paragraph>
	<paragraph index="11">
		<region typus="original" subtype="" id="397" explains="">
子曰：「賢哉，回也！一簞食，一瓢飲，在陋巷。人不堪其憂，回也不改其樂。賢哉，回也！」
		</region>
		<region typus="comment" subtype="" id="398" explains="397">
食，音嗣。樂，音洛。◯ 簞，竹器。食，飯也。瓢，瓠也。顏子之貧如此，而處之泰然，不以害其樂，故夫子再言「賢哉回也」以深歎美之。◯ 程子曰：「顏子之樂，非樂簞瓢陋巷也，不以貧窶累其心而改其所樂也，故夫子稱其賢。」又曰：「簞瓢陋巷非可樂，蓋自有其樂爾。其字當玩味，自有深意。」又曰：「昔受學於周茂叔，每令尋仲尼、顏子樂處，所樂何事。」愚按：程子之言，引而不發，蓋欲學者深思而自得之。今亦不敢妄為之說。學者但當從事於博文約禮之誨，以至於欲罷不能而竭其才，則庶乎有以得之矣。
		</region>
	</paragraph>
	<paragraph index="12">
		<region typus="original" subtype="" id="399" explains="">
冉求曰：「非不說子之道，力不足也。」子曰：「力不足者，中道而廢。今女畫。」
		</region>
		<region typus="comment" subtype="" id="400" explains="399">
說，音悅。女，音汝。◯ 力不足者，欲進而不能。畫者，能進而不欲。謂之畫者，如畫地以自限也。◯ 胡氏曰：「夫子稱顏回不改其樂，冉求聞之，故有是言。然使求說夫子之道，誠如口之說芻豢，則必將盡力以求之，何患力之不足哉？畫而不進，則日退而已矣，此冉求之所以局於藝也。」
		</region>
	</paragraph>
	<paragraph index="13">
		<region typus="original" subtype="" id="401" explains="">
子謂子夏曰：「女為君子儒，無為小人儒。」
		</region>
		<region typus="comment" subtype="" id="402" explains="401">
儒，學者之稱。◯ 程子曰：「君子儒為己，小人儒為人。」謝氏曰：「君子、小人之分，義與利之閒而已。然所謂利者，豈必殖貨財之謂？以私滅公，適己自便，凡可以害天理者皆利也。子夏文學雖有餘，然意其遠者、大者或昧焉，故夫子語之以此。」
		</region>
	</paragraph>
	<paragraph index="14">
		<region typus="original" subtype="" id="403" explains="">
子游為武城宰。子曰：「女得人焉爾乎？」曰：「有澹臺滅明者，行不由徑。非公事，未嘗至於偃之室也。」
		</region>
		<region typus="comment" subtype="" id="404" explains="403">
女，音汝。澹，徒甘反。◯ 武城，魯下邑。澹臺姓，滅明名，字子羽。徑，路之小而捷者。公事，如飲射讀法之類。不由徑，則動必以正，而無見小欲速之意可知。非公事不見邑宰，則其有以自守，而無枉己殉人之私可見矣。◯ 楊氏曰：「為政以人才為先，故孔子以得人為問。如滅明者，觀其二事之小，而其正大之情可見矣。後世有不由徑者，人必以為迂；不至其室，人必以為簡。非孔氏之徒，其孰能知而取之？」愚謂：持身以滅明為法，則無苟賤之羞；取人以子游為法，則無邪媚之惑。
		</region>
	</paragraph>
	<paragraph index="15">
		<region typus="original" subtype="" id="405" explains="">
子曰：「孟之反不伐，奔而殿。將入門，策其馬，曰：『非敢後也，馬不進也。』」
		</region>
		<region typus="comment" subtype="" id="406" explains="405">
殿，去聲。◯ 孟之反，魯大夫，名側。胡氏曰：「反即莊周所稱孟子反者是也。」伐，誇功也。奔，敗走也。軍後曰殿。策，鞭也。戰敗而還，以後為功。反奔而殿，故以此言自揜其功也。事在哀公十一年。◯ 謝氏曰：「人能操無欲上人之心，則人欲日消、天理日明，而凡可以矜己夸人者，皆無足道矣。然不知學者欲上人之心無時而忘也，若孟之反，可以為法矣。」
		</region>
	</paragraph>
	<paragraph index="16">
		<region typus="original" subtype="" id="407" explains="">
子曰：「不有祝鮀之佞而有宋朝之美，難乎免於今之世矣！」
		</region>
		<region typus="comment" subtype="" id="408" explains="407">
鮀，徒河反。◯ 祝，宗廟之官。鮀，衛大夫，字子魚，有口才。朝，宋公子，有美色。言衰世好諛悅色，非此難免，蓋傷之也。
		</region>
	</paragraph>
	<paragraph index="17">
		<region typus="original" subtype="" id="409" explains="">
子曰：「誰能出不由戶？何莫由斯道也？」
		</region>
		<region typus="comment" subtype="" id="410" explains="409">
言人不能出不由戶，何故乃不由此道邪？怪而歎之之辭。◯ 洪氏曰：「人知出必由戶，而不知行必由道。非道遠人，人自遠爾。」
		</region>
	</paragraph>
	<paragraph index="18">
		<region typus="original" subtype="" id="411" explains="">
子曰：「質勝文則野，文勝質則史。文質彬彬，然後君子。」
		</region>
		<region typus="comment" subtype="" id="412" explains="411">
野，野人，言鄙略也。史，掌文書，多聞習事，而誠或不足也。彬彬，猶班班，物相雜而適均之貌。言學者當損有餘，補不足；至於成德，則不期然而然矣。◯ 楊氏曰：「文質不可以相勝。然質之勝文，猶之甘可以受和，白可以受采也。文勝而至於滅質，則其本亡矣。雖有文，將安施乎？然則與其史也，寧野。」
		</region>
	</paragraph>
	<paragraph index="19">
		<region typus="original" subtype="" id="413" explains="">
子曰：「人之生也直，罔之生也幸而免。」
		</region>
		<region typus="comment" subtype="" id="414" explains="413">
程子曰：「生理本直。罔，不直也，而亦生者，幸而免爾。」
		</region>
	</paragraph>
	<paragraph index="20">
		<region typus="original" subtype="" id="415" explains="">
子曰：「知之者不如好之者，好之者不如樂之者。」
		</region>
		<region typus="comment" subtype="" id="416" explains="415">
好，去聲。樂，音洛。◯ 尹氏曰：「知之者，知有此道也。好之者，好而未得也。樂之者，有所得而樂之也。」張敬夫曰：「譬之五穀，知者知其可食者也，好者食而嗜之者也，樂者嗜之而飽者也。知而不能好，則是知之未至也；好之而未及於樂，則是好之未至也。此古之學者，所以自強而不息者歟？」
		</region>
	</paragraph>
	<paragraph index="21">
		<region typus="original" subtype="" id="417" explains="">
子曰：「中人以上，可以語上也；中人以下，不可以語上也。」
		</region>
		<region typus="comment" subtype="" id="418" explains="417">
以上之上，上聲。語，去聲。◯ 語，告也。言教人者，當隨其高下而告語之，則其言易入而無躐等之弊也。◯ 張敬夫曰：「聖人之道，精粗雖無二致，但其施教，則必因其材而篤焉。蓋中人以下之質，驟而語之太高，非惟不能以入，且將妄意躐等，而有不切於身之弊，亦終於下而已矣。故就其所及而語之，是乃所以使之切問近思，而漸進於高遠也。」
		</region>
	</paragraph>
	<paragraph index="22">
		<region typus="original" subtype="" id="419" explains="">
樊遲問知。子曰：「務民之義，敬鬼神而遠之，可謂知矣。」問仁。曰：「仁者先難而後獲，可謂仁矣。」
		</region>
		<region typus="comment" subtype="" id="420" explains="419">
知、遠，皆去聲。◯ 民，亦人也。獲，謂得也。專用力於人道之所宜，而不惑於鬼神之不可知，知者之事也。先其事之所難，而後其效之所得，仁者之心也。此必因樊遲之失而告之。◯ 程子曰：「人多信鬼神，惑也。而不信者又不能敬，能敬能遠，可謂知矣。」又曰：「先難，克己也。以所難為先，而不計所獲，仁也。」呂氏曰：「當務為急，不求所難知；力行所知，不憚所難為。」
		</region>
	</paragraph>
	<paragraph index="23">
		<region typus="original" subtype="" id="421" explains="">
子曰：「知者樂水，仁者樂山；知者動，仁者靜；知者樂，仁者壽。」
		</region>
		<region typus="comment" subtype="" id="422" explains="421">
知，去聲。樂，上二字並五教反，下一字音洛。◯ 樂，喜好也。知者達於事理而周流無滯，有似於水，故樂水；仁者安於義理而厚重不遷，有似於山，故樂山。動靜以體言，樂壽以效言也。動而不括故樂，靜而有常故壽。◯ 程子曰：「非體仁知之深者，不能如此形容之。」
		</region>
	</paragraph>
	<paragraph index="24">
		<region typus="original" subtype="" id="423" explains="">
子曰：「齊一變，至於魯；魯一變，至於道。」
		</region>
		<region typus="comment" subtype="" id="424" explains="423">
孔子之時，齊俗急功利，喜誇詐，乃霸政之餘習。魯則重禮教，崇信義，猶有先王之遺風焉，但人亡政息，不能無廢墜爾。道，則先王之道也。言二國之政俗有美惡，故其變而之道有難易。◯ 程子曰：「夫子之時，齊強魯弱，孰不以為齊勝魯也，然魯猶存周公之法制。齊由桓公之霸，為從簡尚功之治，太公之遺法變易盡矣，故一變乃能至魯。魯則修舉廢墜而已，一變則至於先王之道也。」愚謂二國之俗，惟夫子為能變之而不得試。然因其言以考之，則其施為緩急之序，亦略可見矣。
		</region>
	</paragraph>
	<paragraph index="25">
		<region typus="original" subtype="" id="425" explains="">
子曰：「觚不觚，觚哉！觚哉！」
		</region>
		<region typus="comment" subtype="" id="426" explains="425">
觚，音孤。◯ 觚，稜也，或曰酒器，或曰木簡，皆器之有稜者也。不觚者，蓋當時失其制而不為稜也。觚哉觚哉，言不得為觚也。程子曰：「觚而失其形制，則非觚也。舉一器，而天下之物莫不皆然。故君而失其君之道，則為不君；臣而失其臣之職，則為虛位。」范氏曰：「人而不仁則非人，國而不治則不國矣。」
		</region>
	</paragraph>
	<paragraph index="26">
		<region typus="original" subtype="" id="427" explains="">
宰我問曰：「仁者，雖告之曰：『井有仁焉。』其從之也？」子曰：「何為其然也？君子可逝也，不可陷也；可欺也，不可罔也。」
		</region>
		<region typus="comment" subtype="" id="428" explains="427">
劉聘君曰，「有仁之仁當作人」，今從之。從，謂隨之於井而救之也。宰我信道不篤，而憂為仁之陷害，故有此問。逝，謂使之往救。陷，謂陷之於井。欺，謂誑之以理之所有。罔，謂昧之以理之所無。蓋身在井上，乃可以救井中之人；若從之於井，則不復能救之矣。此理甚明，人所易曉，仁者雖切於救人而不私其身，然不應如此之愚也。
		</region>
	</paragraph>
	<paragraph index="27">
		<region typus="original" subtype="" id="429" explains="">
子曰：「君子博學於文，約之以禮，亦可以弗畔矣夫！」
		</region>
		<region typus="comment" subtype="" id="430" explains="429">
夫，音扶。◯ 約，要也。畔，背也。君子學欲其博，故於文無不考；守欲其要，故其動必以禮。如此，則可以不背於道矣。◯ 程子曰：「博學於文而不約之以禮，必至於汗漫。博學矣，又能守禮而由於規矩，則亦可以不畔道矣。」
		</region>
	</paragraph>
	<paragraph index="28">
		<region typus="original" subtype="" id="431" explains="">
子見南子，子路不說。夫子矢之曰：「予所否者，天厭之！天厭之！」
		</region>
		<region typus="comment" subtype="" id="432" explains="431">
說，音悅。否，方九反。◯ 南子，衛靈公之夫人，有淫行。孔子至衛，南子請見，孔子辭謝，不得已而見之。蓋古者仕於其國，有見其小君之禮。而子路以夫子見此淫亂之人為辱，故不悅。矢，誓也。所，誓辭也，如-
		</region>
		<region typus="original" subtype="" id="433" explains="">
云
		</region>
		<region typus="original" subtype="" id="434" explains="">
-「所不與崔、慶者」之類。否，謂不合於禮，不由其道也。厭，棄絕也。聖人道大德全，無可不可。其見惡人，固謂在我有可見之禮，則彼之不善，我何與焉。然此豈子路所能測哉？故重言以誓之，欲其姑信此而深思以得之也。
		</region>
	</paragraph>
	<paragraph index="29">
		<region typus="original" subtype="" id="435" explains="">
子曰：「中庸之為德也，其至矣乎！民鮮久矣。」
		</region>
		<region typus="comment" subtype="" id="436" explains="435">
鮮，上聲。◯ 中者，無過無不及之名也。庸，平常也。至，極也。鮮，少也。言民少此德，今已久矣。◯ 程子曰：「不偏之謂中，不易之謂庸。中者天下之正道，庸者天下之定理。自世教衰，民不興於行，少有此德久矣。」
		</region>
	</paragraph>
	<paragraph index="30">
		<region typus="original" subtype="" id="437" explains="">
子貢曰：「如有博施於民而能濟眾，何如？可謂仁乎？」子曰：「何事於仁，必也聖乎！堯舜其猶病諸！
		</region>
		<region typus="comment" subtype="" id="438" explains="437">
施，去聲。◯ 博，廣也。仁以理言，通乎上下。聖以地言，則造其極之名也。乎者，疑而未定之辭。病，心有所不足也。言此何止於仁，必也聖人能之乎！則雖堯舜之聖，其心猶有所不足於此也。以是求仁，愈難而愈遠矣。
		</region>
		<region typus="original" subtype="" id="439" explains="">
夫仁者，己欲立而立人，己欲達而達人。
		</region>
		<region typus="comment" subtype="" id="440" explains="439">
夫，音扶。以己及人，仁者之心也。於此觀之，可以見天理之周流而無閒矣。狀仁之體，莫切於此。
		</region>
		<region typus="original" subtype="" id="441" explains="">
能近取譬，可謂仁之方也已。」
		</region>
		<region typus="comment" subtype="" id="442" explains="441">
譬，喻也。方，術也。近取諸身，以己所欲譬之他人，知其所欲亦猶是也。然後推其所欲以及於人，則恕之事而仁之術也。於此勉焉，則有以勝其人欲之私，而全其天理之公矣。◯ 程子曰：「醫書以手足痿痺為不仁，此言最善名狀。仁者以天地萬物為一體，莫非己也。認得為己，何所不至；若不屬己，自與己不相干。如手足之不仁，氣已不貫，皆不屬己。故博施濟眾，乃聖人之功用。仁至難言，故止曰：『己欲立而立人，己欲達而達人，能近取譬，可謂仁之方也已。』欲令如是觀仁，可以得仁之體。」又曰「論語言『堯舜其猶病諸』者二。夫博施者，豈非聖人之所欲？然必五十乃衣帛，七十乃食肉。聖人之心，非不欲少者亦衣帛食肉也，顧其養有所不贍爾，此病其施之不博也。濟眾者，豈非聖人之所欲？然治不過九州。聖人非不欲四海之外亦兼濟也，顧其治有所不及爾，此病其濟之不眾也。推此以求，修己以安百姓，則為病可知。苟以吾治已足，則便不是聖人。」呂氏曰：「子貢有志於仁，徒事高遠，未知其方。孔子教以於己取之，庶近而可入。是乃為仁之方，雖博施濟眾，亦由此進。」
		</region>
	</paragraph>
</text>
