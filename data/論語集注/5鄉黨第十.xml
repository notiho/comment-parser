<?xml version='1.0' encoding='UTF-8'?>
<text title="論語集注" section="鄉黨第十" juan="5" original_title="論語">
	<paragraph index="0">
		<region typus="original" subtype="title" id="720" explains="">
論語集注 鄉黨第十
		</region>
	</paragraph>
	<paragraph index="1">
		<region typus="summary" subtype="" id="721" explains="">
e|楊氏曰：「聖人之所謂道者，不離乎日用之間也。故夫子之平日，一動一靜，門人皆審視而詳記之。」尹氏曰：「甚矣，孔門諸子之嗜學也！於聖人之容色言動，無不謹書而備錄之，以貽後世。今讀其書，即其事，宛然如聖人之在目也。雖然，聖人豈拘拘而為之者哉？蓋盛德之至，動容周旋，自中乎禮耳。學者欲潛心於聖人，宜於此求焉。」舊說凡一章，今分為十七①節。
		</region>
	</paragraph>
	<paragraph index="2">
		<region typus="summary" subtype="" id="722" explains="">
e|①按本篇實有十八節（章），其中「入太廟，每事問」一節，朱熹認為與八佾篇重出，故稱十七節。
		</region>
	</paragraph>
	<paragraph index="3">
		<region typus="original" subtype="" id="723" explains="">
孔子於鄉黨，恂恂如也，似不能言者。
		</region>
		<region typus="comment" subtype="" id="724" explains="723">
恂，相倫反。恂恂，信實之貌。似不能言者，謙卑遜順。不以賢知先人也。鄉黨，父兄宗族之所在；故孔子居之，其容貌辭氣如此。
		</region>
	</paragraph>
	<paragraph index="4">
		<region typus="original" subtype="" id="725" explains="">
其在宗廟朝廷，便便言，唯謹爾。
		</region>
		<region typus="comment" subtype="" id="726" explains="725">
朝，直遙反，下同。便，旁連反。便便，辯也。宗廟，禮法之所在；朝廷，政事之所出；言不可以不明辨。故必詳問而極言之，但謹而不放爾。此一節，記孔子在鄉黨、宗廟、朝廷言貌之不同。
		</region>
	</paragraph>
	<paragraph index="5">
		<region typus="original" subtype="" id="727" explains="">
朝，與下大夫言，侃侃如也；與上大夫言，誾誾如也。
		</region>
		<region typus="comment" subtype="" id="728" explains="727">
侃，苦旦反。誾，魚巾反。此君未視朝時也。王制，諸侯上大夫卿，下大夫五人。許氏說文：「侃侃，剛直也。誾誾，和悅而諍也。」
		</region>
		<region typus="original" subtype="" id="729" explains="">
君在，踧踖如也。與與如也。
		</region>
		<region typus="comment" subtype="" id="730" explains="729">
踧，子六反。踖，子亦反。與，平聲，或如字。君在，視朝也。踧踖，恭敬不寧之貌。與與，威儀中適之貌。張子曰：「與與，不忘向君也。」亦通。此一節，記孔子在朝廷事上、接下之不同也。
		</region>
	</paragraph>
	<paragraph index="6">
		<region typus="original" subtype="" id="731" explains="">
君召使擯，色勃如也，足躩如也。
		</region>
		<region typus="comment" subtype="" id="732" explains="731">
擯，必刃反。躩，驅若反。擯，主國之君所使出接賓者。勃，變色貌。躩，盤辟貌。皆敬君命故也。
		</region>
		<region typus="original" subtype="" id="733" explains="">
揖所與立，左右手。衣前後，襜如也。
		</region>
		<region typus="comment" subtype="" id="734" explains="733">
襜，亦占反。所與立，謂同為擯者也。擯用命數之半，如上公九命，則用五人，以次傳命。揖左人，則左其手；揖右人，則右其手。襜，整貌。
		</region>
		<region typus="original" subtype="" id="735" explains="">
趨進，翼如也。
		</region>
		<region typus="comment" subtype="" id="736" explains="735">
疾趨而進，張拱端好，如鳥舒翼。
		</region>
		<region typus="original" subtype="" id="737" explains="">
賓退，必覆命曰：「賓不顧矣。」
		</region>
		<region typus="comment" subtype="" id="738" explains="737">
紓君敬也。此一節，記孔子為君擯相之容。
		</region>
	</paragraph>
	<paragraph index="7">
		<region typus="original" subtype="" id="739" explains="">
入公門，鞠躬如也，如不容。
		</region>
		<region typus="comment" subtype="" id="740" explains="739">
鞠躬，曲身也。公門高大而若不容，敬之至也。
		</region>
		<region typus="original" subtype="" id="741" explains="">
立不中門，行不履閾。
		</region>
		<region typus="comment" subtype="" id="742" explains="741">
閾，于逼反。中門，中於門也。謂當棖闑之間，君出入處也。閾，門限也。禮：士大夫出入君門，由闑右，不踐閾。謝氏曰：「立中門則當尊，行履閾則不恪。」
		</region>
		<region typus="original" subtype="" id="743" explains="">
過位，色勃如也，足躩如也，其言似不足者。
		</region>
		<region typus="comment" subtype="" id="744" explains="743">
位，君之虛位。謂門屏之間，人君寧立之處，所謂寧也。君雖不在，過之必敬，不敢以虛位而慢之也。言似不足，不敢肆也。
		</region>
		<region typus="original" subtype="" id="745" explains="">
攝齊升堂，鞠躬如也，屏氣似不息者。
		</region>
		<region typus="comment" subtype="" id="746" explains="745">
齊，音咨。攝，摳也。齊，衣下縫也。禮：將升堂，兩手摳衣，使去地尺，恐躡之而傾跌失容也。屏，藏也。息，鼻息出入者也。近至尊，氣容肅也。
		</region>
		<region typus="original" subtype="" id="747" explains="">
出，降一等，逞顏色，怡怡如也。沒階趨，翼如也。復其位，踧踖如也。
		</region>
		<region typus="comment" subtype="" id="748" explains="747">
陸氏曰：「趨下本無進字，俗本有之，誤也。」等，階之級也。逞，放也。漸遠所尊，舒氣解顏。怡怡，和悅也。沒階，下盡階也。趨，走就位也。復位踧踖，敬之餘也。此一節，記孔子在朝之容。
		</region>
	</paragraph>
	<paragraph index="8">
		<region typus="original" subtype="" id="749" explains="">
執圭，鞠躬如也，如不勝。上如揖，下如授。勃如戰色，足縮縮，如有循。
		</region>
		<region typus="comment" subtype="" id="750" explains="749">
勝，平聲。縮，色六反。圭，諸侯命圭。聘問鄰國，則使大夫執以通信。如不勝，執主器，執輕如不克，敬謹之至也。上如揖，下如授，謂執圭平衡，手與心齊，高不過揖，卑不過授也。戰色，戰而色懼也。蹜蹜，舉足促狹也。如有循，記所謂舉前曳踵。言行不離地，如緣物也。
		</region>
		<region typus="original" subtype="" id="751" explains="">
享禮，有容色。
		</region>
		<region typus="comment" subtype="" id="752" explains="751">
享，獻也。既聘而享，用圭璧，有庭實。有容色，和也。儀禮曰：「發氣滿容。」
		</region>
		<region typus="original" subtype="" id="753" explains="">
私覿，愉愉如也。
		</region>
		<region typus="comment" subtype="" id="754" explains="753">
私覿，以私禮見也。愉愉，則又和矣。此一節，記孔子為君聘於鄰國之禮也。晁氏曰：「孔子，定公九年仕魯，至十三年適齊，其間絕無朝聘往來之事。疑使擯執圭兩條，但孔子嘗言其禮當如此爾。」
		</region>
	</paragraph>
	<paragraph index="9">
		<region typus="original" subtype="" id="755" explains="">
君子不以紺緅飾。
		</region>
		<region typus="comment" subtype="" id="756" explains="755">
紺，古暗反。緅，側由反。君子，謂孔子。紺，深青揚赤色，齊服也。緅，絳色。三年之喪，以飾練服也。飾，領緣也。
		</region>
		<region typus="original" subtype="" id="757" explains="">
紅紫不以為褻服。
		</region>
		<region typus="comment" subtype="" id="758" explains="757">
紅紫，間色不正，且近於婦人女子之服也。褻服，私居服也。言此則不以為朝祭之服可知。
		</region>
		<region typus="original" subtype="" id="759" explains="">
當暑，袗絺綌，必表而出之。
		</region>
		<region typus="comment" subtype="" id="760" explains="759">
袗，單也。葛之精者曰絺，麤者曰綌。表而出之，謂先著裡衣，表絺綌而出之於外，欲其不見體也。詩所謂「蒙彼縐絺」是也。
		</region>
		<region typus="original" subtype="" id="761" explains="">
緇衣羔裘，素衣麑裘，黃衣狐裘。
		</region>
		<region typus="comment" subtype="" id="762" explains="761">
麑，研奚反。緇，黑色。羔裘，用黑羊皮。麑，鹿子，色白。狐，色黃。衣以裼裘，欲其相稱。
		</region>
		<region typus="original" subtype="" id="763" explains="">
褻裘長。短右袂。
		</region>
		<region typus="comment" subtype="" id="764" explains="763">
長，欲其溫。短右袂，所以便作事。
		</region>
		<region typus="original" subtype="" id="765" explains="">
必有寢衣，長一身有半。
		</region>
		<region typus="comment" subtype="" id="766" explains="765">
長，去聲。齊主於敬，不可解衣而寢，又不可著明衣而寢，故別有寢衣，其半蓋以覆足。程子曰：「此錯簡，當在齊必有明衣布之下。」愚謂如此，則此條與明衣變食，既得以類相從；而褻裘狐貉，亦得以類相從矣。
		</region>
		<region typus="original" subtype="" id="767" explains="">
狐貉之厚以居。
		</region>
		<region typus="comment" subtype="" id="768" explains="767">
狐貉，毛深溫厚，私居取其適體。
		</region>
		<region typus="original" subtype="" id="769" explains="">
去喪，無所不佩。
		</region>
		<region typus="comment" subtype="" id="770" explains="769">
去，上聲。君子無故，玉不去身。觿礪之屬，亦皆佩也。
		</region>
		<region typus="original" subtype="" id="771" explains="">
非帷裳，必殺之。
		</region>
		<region typus="comment" subtype="" id="772" explains="771">
殺，去聲。朝祭之服，裳用正幅如帷，要有襞積，而旁無殺縫。其餘若深衣，要半下，齊倍要，則無襞積而有殺縫矣。
		</region>
		<region typus="original" subtype="" id="773" explains="">
羔裘玄冠不以吊。
		</region>
		<region typus="comment" subtype="" id="774" explains="773">
喪主素，吉主玄。吊必變服，所以哀死。
		</region>
		<region typus="original" subtype="" id="775" explains="">
吉月，必朝服而朝。
		</region>
		<region typus="comment" subtype="" id="776" explains="775">
吉月，月朔也。孔子在魯致仕時如此。此一節，記孔子衣服之制。蘇氏曰：「此孔氏遺書，雜記曲禮，非特孔子事也。」
		</region>
	</paragraph>
	<paragraph index="10">
		<region typus="original" subtype="" id="777" explains="">
齊，必有明衣，布。
		</region>
		<region typus="comment" subtype="" id="778" explains="777">
齊，側皆反。齊，必沐浴，浴竟，即著明衣，所以明潔其體也，以布為之。此下脫前章寢衣一簡。
		</region>
		<region typus="original" subtype="" id="779" explains="">
齊，必變食，居必遷坐。
		</region>
		<region typus="comment" subtype="" id="780" explains="779">
變食，謂不飲酒、不茹葷。遷坐，易常處也。此一節，記孔子謹齊之事。楊氏曰：「齊所以交神，故致潔變常以盡敬。」
		</region>
	</paragraph>
	<paragraph index="11">
		<region typus="original" subtype="" id="781" explains="">
食不厭精，膾不厭細。
		</region>
		<region typus="comment" subtype="" id="782" explains="781">
食，音嗣。食，飯也。精，鑿也。牛羊與魚之腥，聶而切之為膾。食精則能養人，膾麤則能害人。不厭，言以是為善，非謂必欲如是也。
		</region>
		<region typus="original" subtype="" id="783" explains="">
食饐而餲，魚餒而肉敗，不食。色惡，不食。臭惡，不食。失飪，不食。不時，不食。
		</region>
		<region typus="comment" subtype="" id="784" explains="783">
食饐之食，音嗣。饐，於冀反。餲，烏邁反。飪，而甚反。饐，飯傷熱濕也。餲，味變也。魚爛曰餒。肉腐曰敗。色惡臭惡，未敗而色臭變也。飪，烹調生熟之節也。不時，五穀不成，果實未熟之類。此數者皆足以傷人，故不食。
		</region>
		<region typus="original" subtype="" id="785" explains="">
割不正，不食。不得其醬，不食。
		</region>
		<region typus="comment" subtype="" id="786" explains="785">
割肉不方正者不食，造次不離於正也。漢陸續之母，切肉未嘗不方，斷蔥以寸為度，蓋其質美，與此暗合也。食肉用醬，各有所宜，不得則不食，惡其不備也。此二者，無害於人，但不以嗜味而苟食耳。
		</region>
		<region typus="original" subtype="" id="787" explains="">
肉雖多，不使勝食氣。惟酒無量，不及亂。
		</region>
		<region typus="comment" subtype="" id="788" explains="787">
食，音嗣。量，去聲。食以谷為主，故不使肉勝食氣。酒以為人合歡，故不為量，但以醉為節而不及亂耳。程子曰：「不及亂者，非惟不使亂志，雖血氣亦不可使亂，但浹洽而已可也。」
		</region>
		<region typus="original" subtype="" id="789" explains="">
沽酒市脯不食。
		</region>
		<region typus="comment" subtype="" id="790" explains="789">
沽、市，皆買也。恐不精潔，或傷人也。與不嘗康子之藥同意。
		</region>
		<region typus="original" subtype="" id="791" explains="">
不撤薑食。
		</region>
		<region typus="comment" subtype="" id="792" explains="791">
薑，通神明，去穢惡，故不撤。
		</region>
		<region typus="original" subtype="" id="793" explains="">
不多食。
		</region>
		<region typus="comment" subtype="" id="794" explains="793">
適可而止，無貪心也。
		</region>
		<region typus="original" subtype="" id="795" explains="">
祭於公，不宿肉。祭肉不出三日。出三日，不食之矣。
		</region>
		<region typus="comment" subtype="" id="796" explains="795">
助祭於公，所得胙肉，歸即頒賜。不俟經宿者，不留神惠也。家之祭肉，則不過三日，皆以分賜。蓋過三日，則肉必敗，而人不食之，是褻鬼神之餘也。但比君所賜胙，可少緩耳。
		</region>
		<region typus="original" subtype="" id="797" explains="">
食不語，寢不言。
		</region>
		<region typus="comment" subtype="" id="798" explains="797">
答述曰語。自言曰言。范氏曰：「聖人存心不他，當食而食，當寢而寢，言語非其時也。」楊氏曰：「肺為氣主而聲出焉，寢食則氣窒而不通，語言恐傷之也。」亦通。
		</region>
		<region typus="original" subtype="" id="799" explains="">
雖疏食菜羹，瓜祭，必齊如也。
		</region>
		<region typus="comment" subtype="" id="800" explains="799">
食，音嗣。陸氏曰：「魯論瓜作必。」古人飲食，每種各出少許，置之豆閒之地，以祭先代始為飲食之人，不忘本也。齊，嚴敬貌。孔子雖薄物必祭，其祭必敬，聖人之誠也。此一節，記孔子飲食之節。謝氏曰：「聖人飲食如此，非極口腹之慾，蓋養氣體，不以傷生，當如此。然聖人之所不食，窮口腹者或反食之，欲心勝而不暇擇也。」
		</region>
	</paragraph>
	<paragraph index="12">
		<region typus="original" subtype="" id="801" explains="">
席不正，不坐。
		</region>
		<region typus="comment" subtype="" id="802" explains="801">
謝氏曰：「聖人心安於正，故於位之不正者，雖小不處。」
		</region>
	</paragraph>
	<paragraph index="13">
		<region typus="original" subtype="" id="803" explains="">
鄉人飲酒，杖者出，斯出矣。
		</region>
		<region typus="comment" subtype="" id="804" explains="803">
杖者，老人也。六十杖於鄉，未出不敢先，既出不敢後。
		</region>
		<region typus="original" subtype="" id="805" explains="">
鄉人儺，朝服而立於阼階。
		</region>
		<region typus="comment" subtype="" id="806" explains="805">
儺，乃多反。儺，所以逐疫，周禮方相氏掌之。阼階，東階也。儺雖古禮而近於戲，亦必朝服而臨之者，無所不用其誠敬也。或曰：「恐其驚先祖五祀之神，欲其依己而安也。」此一節，記孔子居鄉之事。
		</region>
	</paragraph>
	<paragraph index="14">
		<region typus="original" subtype="" id="807" explains="">
問人於他邦，再拜而送之。
		</region>
		<region typus="comment" subtype="" id="808" explains="807">
拜送使者，如親見之，敬也。
		</region>
		<region typus="original" subtype="" id="809" explains="">
康子饋藥，拜而受之。曰：「丘未達，不敢嘗。」
		</region>
		<region typus="comment" subtype="" id="810" explains="809">
范氏曰：「凡賜食，必嘗以拜。藥未達則不敢嘗。受而不飲，則虛人之賜，故告之如此。然則可飲而飲，不可飲而不飲，皆在其中矣。楊氏曰：「大夫有賜，拜而受之，禮也。未達不敢嘗，謹疾也。必告之，直也。」此一節，記孔子與人交之誠意。
		</region>
	</paragraph>
	<paragraph index="15">
		<region typus="original" subtype="" id="811" explains="">
廄焚。子退朝，曰：「傷人乎？」不問馬。
		</region>
		<region typus="comment" subtype="" id="812" explains="811">
非不愛馬，然恐傷人之意多，故未暇問。蓋貴人賤畜，理當如此。
		</region>
	</paragraph>
	<paragraph index="16">
		<region typus="original" subtype="" id="813" explains="">
君賜食，必正席先嘗之；君賜腥，必熟而薦之；君賜生，必畜之。
		</region>
		<region typus="comment" subtype="" id="814" explains="813">
食恐或餕余，故不以薦。正席先嘗，如對君也。言先嘗，則余當以頒賜矣。腥，生肉。熟而薦之祖考，榮君賜也。畜之者，仁君之惠，無故不敢殺也。
		</region>
		<region typus="original" subtype="" id="815" explains="">
侍食於君，君祭，先飯。
		</region>
		<region typus="comment" subtype="" id="816" explains="815">
飯，扶晚反。周禮，「王日一舉，膳夫授祭，品嚐食，王乃食」。故侍食者，君祭，則己不祭而先飯。若為君嘗食然，不敢當客禮也。
		</region>
		<region typus="original" subtype="" id="817" explains="">
疾，君視之，東首，加朝服，拖紳。
		</region>
		<region typus="comment" subtype="" id="818" explains="817">
首，去聲。拖，徒我反。東首，以受生氣也。病臥不能著衣束帶，又不可以褻服見君，故加朝服於身，又引大帶於上也。
		</region>
		<region typus="original" subtype="" id="819" explains="">
君命召，不俟駕行矣。
		</region>
		<region typus="comment" subtype="" id="820" explains="819">
急趨君命，行出而駕車隨之。此一節，記孔子事君之禮。
		</region>
	</paragraph>
	<paragraph index="17">
		<region typus="original" subtype="" id="821" explains="">
入太廟，每事問。
		</region>
		<region typus="comment" subtype="" id="822" explains="821">
重出。
		</region>
	</paragraph>
	<paragraph index="18">
		<region typus="original" subtype="" id="823" explains="">
朋友死，無所歸。曰：「於我殯。」
		</region>
		<region typus="comment" subtype="" id="824" explains="823">
朋友以義合，死無所歸，不得不殯。
		</region>
		<region typus="original" subtype="" id="825" explains="">
朋友之饋，雖車馬，非祭肉，不拜。
		</region>
		<region typus="comment" subtype="" id="826" explains="825">
朋友有通財之義，故雖車馬之重不拜。祭肉則拜者，敬其祖考，同於己親也。此一節，記孔子交朋友之義。
		</region>
	</paragraph>
	<paragraph index="19">
		<region typus="original" subtype="" id="827" explains="">
寢不尸，居不容。
		</region>
		<region typus="comment" subtype="" id="828" explains="827">
尸，謂偃臥似死人也。居，居家。容，容儀。范氏曰：「寢不尸，非惡其類於死也。惰慢之氣不設於身體，雖舒布其四體，而亦未嘗肆耳。居不容，非惰也。但不若奉祭祀、見賓客而已，申申夭夭是也。」
		</region>
		<region typus="original" subtype="" id="829" explains="">
見齊衰者，雖狎，必變。見冕者與瞽者，雖褻，必以貌。
		</region>
		<region typus="comment" subtype="" id="830" explains="829">
狎，謂素親狎。褻，謂燕見。貌，謂禮貌。余見前篇。
		</region>
		<region typus="original" subtype="" id="831" explains="">
凶服者式之。式負版者。
		</region>
		<region typus="comment" subtype="" id="832" explains="831">
式，車前橫木。有所敬，則俯而憑之。負版，持邦國圖籍者。式此二者，哀有喪，重民數也。人惟萬物之靈，而王者之所天也，故周禮「獻民數於王，王拜受之」。況其下者，敢不敬乎？
		</region>
		<region typus="original" subtype="" id="833" explains="">
有盛饌，必變色而作。
		</region>
		<region typus="comment" subtype="" id="834" explains="833">
敬主人之禮，非以其饌也。
		</region>
		<region typus="original" subtype="" id="835" explains="">
迅雷風烈，必變。
		</region>
		<region typus="comment" subtype="" id="836" explains="835">
迅，疾也。烈，猛也。必變者，所以敬天之怒。記曰：「若有疾風、迅雷、甚雨則必變，雖夜必興，衣服冠而坐。」此一節，記孔子容貌之變。
		</region>
		<region typus="original" subtype="" id="837" explains="">
升車，必正立執綏。
		</region>
		<region typus="comment" subtype="" id="838" explains="837">
綏，挽以上車之索也。范氏曰「正立執綏，則心體無不正，而誠意肅恭矣。蓋君子莊敬無所不在，升車則見於此也。」
		</region>
		<region typus="original" subtype="" id="839" explains="">
車中，不內顧，不疾言，不親指。
		</region>
		<region typus="comment" subtype="" id="840" explains="839">
內顧，回視也。禮曰：「顧不過轂。」三者皆失容，且惑人。此一節，記孔子升車之容。
		</region>
	</paragraph>
	<paragraph index="20">
		<region typus="original" subtype="" id="841" explains="">
色斯舉矣，翔而後集。
		</region>
		<region typus="comment" subtype="" id="842" explains="841">
言鳥見人之顏色不善，則飛去，迴翔審視而後下止。人之見幾而作，審擇所處，亦當如此。然此上下，必有闕文矣。
		</region>
		<region typus="original" subtype="" id="843" explains="">
曰：「山梁雌雉，時哉！時哉！」子路共之，三嗅而作。
		</region>
		<region typus="comment" subtype="" id="844" explains="843">
共，九用反，又居勇反。嗅，許又反。
		</region>
		<region typus="original" subtype="" id="845" explains="">
邢氏曰：「梁，橋也。時哉，言雉之飲啄得其時。子路不達，以為時物而共具之。孔子不食，三嗅其氣而起。」晁氏曰：「石經『嗅』作戛，謂雉鳴也。」劉聘君曰「嗅，當作狊，古闃反。張兩翅也。見爾雅。」愚按：如後兩說，則共字當為拱執之義。然此必有闕文，不可強為之說。姑記所聞，以俟知者。
		</region>
	</paragraph>
</text>
