<?xml version='1.0' encoding='UTF-8'?>
<text title="論語集注" section="堯曰第二十" juan="10" original_title="論語">
	<paragraph index="0">
		<region typus="original" subtype="title" id="1794" explains="">
論語集注 堯曰第二十
		</region>
	</paragraph>
	<paragraph index="1">
		<region typus="summary" subtype="" id="1795" explains="">
e|凡三章。
		</region>
	</paragraph>
	<paragraph index="2">
		<region typus="original" subtype="" id="1796" explains="">
堯曰：「咨！爾舜！天之曆數在爾躬。允執其中。四海困窮，天祿永終。」
		</region>
		<region typus="comment" subtype="" id="1797" explains="1796">
此堯命舜，而禪以帝位之辭。咨，嗟歎聲。曆數，帝王相繼之次第，猶歲時氣節之先後也。允，信也。中者，無過不及之名。四海之人困窮，則君祿亦永絕矣，戒之也。
		</region>
		<region typus="original" subtype="" id="1798" explains="">
舜亦以命禹。
		</region>
		<region typus="comment" subtype="" id="1799" explains="1798">
舜後遜位於禹，亦以此辭命之。今見於虞書大禹謨，比此加詳。
		</region>
		<region typus="original" subtype="" id="1800" explains="">
曰：「予小子履，敢用玄牡，敢昭告于皇皇后帝：有罪不敢赦。帝臣不蔽，簡在帝心。朕躬有罪，無以萬方；萬方有罪，罪在朕躬。」
		</region>
		<region typus="comment" subtype="" id="1801" explains="1800">
此引商書湯誥之辭。蓋湯既放桀而告諸侯也。與書文大同小異。曰上當有湯字。履，蓋湯名。用玄牡，夏尚黑，未變其禮也。簡，閱也。言桀有罪，己不敢赦。而天下賢人，皆上帝之臣，己不敢蔽。簡在帝心，惟帝所命。此述其初請命而伐桀之辭也。又言君有罪非民所致，民有罪實君所為，見其厚於責己薄於責人之意。此其告諸侯之辭也。
		</region>
		<region typus="original" subtype="" id="1802" explains="">
周有大賚，善人是富。
		</region>
		<region typus="comment" subtype="" id="1803" explains="1802">
賚，來代反。此以下述武王事。賚，予也。武王克商，大
		</region>
		<region typus="comment" subtype="" id="1804" explains="1802">
賚于四海。見周書武成篇。此言其所富者，皆善人也。詩序云「賚所以錫予善人」，蓋本於此。
		</region>
		<region typus="original" subtype="" id="1805" explains="">
「雖有周親，不如仁人。百姓有過，在予一人。」
		</region>
		<region typus="comment" subtype="" id="1806" explains="1805">
此周書太誓之辭。孔氏曰：「周，至也。言紂至親雖多，不如周家之多仁人。」
		</region>
		<region typus="original" subtype="" id="1807" explains="">
謹權量，審法度，修廢官，四方之政行焉。
		</region>
		<region typus="comment" subtype="" id="1808" explains="1807">
權，稱錘也。量，斗斛也。法度，禮樂制度皆是也。
		</region>
		<region typus="original" subtype="" id="1809" explains="">
興滅國，繼絕世，舉逸民，天下之民歸心焉。
		</region>
		<region typus="comment" subtype="" id="1810" explains="1809">
興滅繼絕，謂封黃帝、堯、舜、夏、商之後。舉逸民，謂釋箕子之囚，復商容之位。三者皆人心之所欲也。
		</region>
		<region typus="original" subtype="" id="1811" explains="">
所重：民、食、喪、祭。
		</region>
		<region typus="comment" subtype="" id="1812" explains="1811">
武成曰：「重民五教，惟食喪祭。」
		</region>
		<region typus="original" subtype="" id="1813" explains="">
寬則得眾，信則民任焉，敏則有功，公則說。
		</region>
		<region typus="comment" subtype="" id="1814" explains="1813">
說，音悅。此於武王之事無所見，恐或泛言帝王之道也。楊氏曰：「論語之書，皆聖人微言，而其徒傳守之，以明斯道者也。故於終篇，具載堯舜咨命之言，湯武誓師之意，與夫施諸政事者。以明聖學之所傳者，一於是而已。所以著明二十篇之大旨也。孟子於終篇，亦歷敘堯、舜、湯、文、孔子相承之次，皆此意也。」
		</region>
	</paragraph>
	<paragraph index="3">
		<region typus="original" subtype="" id="1815" explains="">
子張問於孔子曰：「何如斯可以從政矣？」子曰：「尊五美，屏四惡，斯可以從政矣。」子張曰：「何謂五美？」子曰：「君子惠而不費，勞而不怨，欲而不貪，泰而不驕，威而不猛。」
		</region>
		<region typus="comment" subtype="" id="1816" explains="1815">
費，芳味反。
		</region>
		<region typus="original" subtype="" id="1817" explains="">
子張曰：「何謂惠而不費？」子曰：「因民之所利而利之，斯不亦惠而不費乎？擇可勞而勞之，又誰怨？欲仁而得仁，又焉貪？君子無眾寡，無小大，無敢慢，斯不亦泰而不驕乎？君子正其衣冠，尊其瞻視，儼然人望而畏之，斯不亦威而不猛乎？」
		</region>
		<region typus="comment" subtype="" id="1818" explains="1817">
焉，於虔反
		</region>
		<region typus="original" subtype="" id="1819" explains="">
子張曰：「何謂四惡？」子曰：「不教而殺謂之虐；不戒視成謂之暴；慢令致期謂之賊；猶之與人也，出納之吝，謂之有司。」
		</region>
		<region typus="comment" subtype="" id="1820" explains="1819">
出，去聲。虐，謂殘酷不仁。暴，謂卒遽無漸。致期，刻期也。賊者，切害之意。緩於前而急於後，以誤其民，而必刑之，是賊害之也。猶之，猶言均之也。均之以物與人，而於其出納之際，乃或吝而不果。則是有司之事，而非為政之體。所與雖多，人亦不懷其惠矣。項羽使人，有功當封，刻印刓，忍弗能予，卒以取敗，亦其驗也。尹氏曰：「告問政者多矣，未有如此之備者也。故記之以繼帝王之治，則夫子之為政可知也。」
		</region>
	</paragraph>
	<paragraph index="4">
		<region typus="original" subtype="" id="1821" explains="">
子曰：「不知命，無以為君子也。
		</region>
		<region typus="comment" subtype="" id="1822" explains="1821">
程子曰：「知命者，知有命而信之也。人不知命，則見害必避，見利必趨，何以為君子？」
		</region>
		<region typus="original" subtype="" id="1823" explains="">
不知禮，無以立也。
		</region>
		<region typus="comment" subtype="" id="1824" explains="1823">
不知禮，則耳目無所加，手足無所措。
		</region>
		<region typus="original" subtype="" id="1825" explains="">
不知言，無以知人也。」
		</region>
		<region typus="comment" subtype="" id="1826" explains="1825">
言之得失，可以知人之邪正。尹氏曰：「知斯三者，則君子之事備矣。弟子記此以終篇，得無意乎？學者少而讀之，老而不知一言為可用，不幾於侮聖言者乎？夫子之罪人也，可不念哉？」
		</region>
	</paragraph>
</text>
