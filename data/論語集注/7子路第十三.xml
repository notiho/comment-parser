<?xml version='1.0' encoding='UTF-8'?>
<text title="論語集注" section="子路第十三" juan="7" original_title="論語">
	<paragraph index="0">
		<region typus="original" subtype="title" id="1088" explains="">
論語集注 子路第十三
		</region>
	</paragraph>
	<paragraph index="1">
		<region typus="summary" subtype="" id="1089" explains="">
e|凡三十章。
		</region>
	</paragraph>
	<paragraph index="2">
		<region typus="original" subtype="" id="1090" explains="">
子路問政。子曰：「先之，勞之。」
		</region>
		<region typus="comment" subtype="" id="1091" explains="1090">
勞，如字。◯ 蘇氏曰：「凡民之行，以身先之，則不令而行。凡民之事，以身勞之，則雖勤不怨。」
		</region>
		<region typus="original" subtype="" id="1092" explains="">
請益。曰：「無倦。」
		</region>
		<region typus="comment" subtype="" id="1093" explains="1092">
無，古本作毋。◯ 吳氏曰：「勇者喜於有為而不能持久，故以此告之。」程子曰：「子路問政，孔子既告之矣。及請益，則曰『無倦』而已。未嘗復有所告，姑使之深思也。」
		</region>
	</paragraph>
	<paragraph index="3">
		<region typus="original" subtype="" id="1094" explains="">
仲弓為季氏宰，問政。子曰：「先有司，赦小過，舉賢才。」
		</region>
		<region typus="comment" subtype="" id="1095" explains="1094">
有司，眾職也。宰兼眾職，然事必先之於彼，而後考其成功，則己不勞而事畢舉矣。過，失誤也。大者於事或有所害，不得不懲；小者赦之，則刑不濫而人心悅矣。賢，有德者。才，有能者。舉而用之，則有司皆得其人而政益修矣。
		</region>
		<region typus="original" subtype="" id="1096" explains="">
曰：「焉知賢才而舉之？」曰：「舉爾所知。爾所不知，人其舍諸？」
		</region>
		<region typus="comment" subtype="" id="1097" explains="1096">
焉，於虔反。舍，上聲。◯ 仲弓慮無以盡知一時之賢才，故孔子告之以此。◯ 程子曰：「人各親其親，然後不獨親其親。仲弓曰:『焉知賢才而舉之？』子曰：『舉爾所知，爾所不知，人其舍諸？』便見仲弓與聖人用心之大小。推此義，則一心可以興邦，一心可以喪邦，只在公私之間爾。」范氏曰：「不先有司，則君行臣職矣；不赦小過，則下無全人矣；不舉賢才，則百職廢矣。失此三者，不可以為季氏宰，況天下乎？」
		</region>
	</paragraph>
	<paragraph index="4">
		<region typus="original" subtype="" id="1098" explains="">
子路曰：「衛君待子而為政，子將奚先？」
		</region>
		<region typus="comment" subtype="" id="1099" explains="1098">
衛君，謂出公輒也。是時魯哀公之十年，孔子自楚反乎衛。
		</region>
		<region typus="original" subtype="" id="1100" explains="">
子曰：「必也正名乎！」
		</region>
		<region typus="comment" subtype="" id="1101" explains="1100">
是時出公不父其父而檷其祖，名實紊矣，故孔子以正名為先。◯ 謝氏曰：「正名雖為衛君而言，然為政之道，皆當以此為先。」
		</region>
		<region typus="original" subtype="" id="1102" explains="">
子路曰：「有是哉，子之迂也！奚其正？」
		</region>
		<region typus="comment" subtype="" id="1103" explains="1102">
迂，謂遠於事情，言非今日之急務也。
		</region>
		<region typus="original" subtype="" id="1104" explains="">
子曰：「野哉由也！君子於其所不知，蓋闕如也。
		</region>
		<region typus="comment" subtype="" id="1105" explains="1104">
野，謂鄙俗。責其不能闕疑，而率爾妄對也。
		</region>
		<region typus="original" subtype="" id="1106" explains="">
名不正，則言不順；言不順，則事不成；
		</region>
		<region typus="comment" subtype="" id="1107" explains="1106">
楊氏曰：「名不當其實，則言不順。言不順，則無以考實而事不成。」
		</region>
		<region typus="original" subtype="" id="1108" explains="">
事不成，則禮樂不興；禮樂不興，則刑罰不中；刑罰不中，則民無所措手足。
		</region>
		<region typus="comment" subtype="" id="1109" explains="1108">
中，去聲。◯ 范氏曰：「事得其序之謂禮，物得其和之謂樂。事不成則無序而不和，故禮樂不興。禮樂不興，則施之政事皆失其道，故刑罰不中。」
		</region>
		<region typus="original" subtype="" id="1110" explains="">
故君子名之必可言也，言之必可行也。君子於其言，無所苟而已矣。」
		</region>
		<region typus="comment" subtype="" id="1111" explains="1110">
程子曰：「名實相須。一事苟，則其餘皆苟矣。」胡氏曰：「衛世子蒯聵恥其母南子之淫亂，欲殺之不果而出奔。靈公欲立公子郢，郢辭。公卒，夫人立之，又辭。乃立蒯聵之子輒，以拒蒯聵。夫蒯聵欲殺母，得罪於父，而輒據國以拒父，皆無父之人也，其不可有國也明矣。夫子為政，而以正名為先。必將具其事之本末，告諸天王，請於方伯，命公子郢而立之。則人倫正，天理得，名正言順而事成矣。夫子告之之詳如此，而子路終不喻也。故事輒不去，卒死其難。徒知食焉不避其難之為義，而不知食輒之食為非義也。」
		</region>
	</paragraph>
	<paragraph index="5">
		<region typus="original" subtype="" id="1112" explains="">
樊遲請學稼，子曰：「吾不如老農。」請學為圃。曰：「吾不如老圃。」
		</region>
		<region typus="comment" subtype="" id="1113" explains="1112">
種五穀曰稼，種蔬菜曰圃。
		</region>
		<region typus="original" subtype="" id="1114" explains="">
樊遲出。子曰：「小人哉，樊須也！
		</region>
		<region typus="comment" subtype="" id="1115" explains="1114">
小人，謂細民，孟子所謂小人之事者也。
		</region>
		<region typus="original" subtype="" id="1116" explains="">
上好禮，則民莫敢不敬；上好義，則民莫敢不服；上好信，則民莫敢不用情。夫如是，則四方之民襁負其子而至矣，焉用稼？」
		</region>
		<region typus="comment" subtype="" id="1117" explains="1116">
好，去聲。夫，音扶。襁，居丈反。焉，於虔反。◯ 禮、義、信，大人之事也。好義，則事合宜。情，誠實也。敬服用情，蓋各以其類而應也。襁，織縷為之，以約小兒於背者。◯ 楊氏曰：「樊須游聖人之門，而問稼圃，志則陋矣，辭而辟之可也。待其出而後言其非，何也？蓋於其問也，自謂農圃之不如，則拒之者至矣。須之學疑不及此，而不能問。不能以三隅反矣，故不復。及其既出，則懼其終不喻也，求老農老圃而學焉，則其失愈遠矣。故復言之，使知前所言者意有在也。
		</region>
	</paragraph>
	<paragraph index="6">
		<region typus="original" subtype="" id="1118" explains="">
子曰：「誦詩三百，授之以政，不達；使於四方，不能專對；雖多，亦奚以為？」
		</region>
		<region typus="comment" subtype="" id="1119" explains="1118">
使，去聲。◯ 專，獨也。詩本人情，該物理，可以驗風俗之盛衰，見政治之得失。其言溫厚和平，長於風諭。故誦之者，必達於政而能言也。◯ 程子曰：「窮經將以致用也。世之誦詩者，果能從政而專對乎？然則其所學者，章句之末耳，此學者之大患也。」
		</region>
	</paragraph>
	<paragraph index="7">
		<region typus="original" subtype="" id="1120" explains="">
子曰：「其身正，不令而行；其身不正，雖令不從。」
		</region>
	</paragraph>
	<paragraph index="8">
		<region typus="original" subtype="" id="1121" explains="">
子曰：「魯衛之政，兄弟也。」
		</region>
		<region typus="comment" subtype="" id="1122" explains="1121">
魯，周公之後。衛，康叔之後。本兄弟之國，而是時衰亂，政亦相似，故孔子歎之。
		</region>
	</paragraph>
	<paragraph index="9">
		<region typus="original" subtype="" id="1123" explains="">
子謂衛公子荊，「善居室。始有，曰：『苟合矣。』少有，曰：『苟完矣。』富有，曰：『苟美矣。』」
		</region>
		<region typus="comment" subtype="" id="1124" explains="1123">
公子荊，衛大夫。苟，聊且粗略之意。合，聚也。完，備也。言其循序而有節，不以欲速盡美累其心。◯ 楊氏曰：「務為全美，則累物而驕吝之心生。公子荊皆曰苟而已，則不以外物為心，其欲易足故也。」
		</region>
	</paragraph>
	<paragraph index="10">
		<region typus="original" subtype="" id="1125" explains="">
子適衛，冉有僕。
		</region>
		<region typus="comment" subtype="" id="1126" explains="1125">
僕，御車也。
		</region>
		<region typus="original" subtype="" id="1127" explains="">
子曰：「庶矣哉！」
		</region>
		<region typus="comment" subtype="" id="1128" explains="1127">
庶，眾也。
		</region>
		<region typus="original" subtype="" id="1129" explains="">
冉有曰：「既庶矣。又何加焉？」曰：「富之。」
		</region>
		<region typus="comment" subtype="" id="1130" explains="1129">
庶而不富，則民生不遂，故制田裡，薄賦斂以富之。
		</region>
		<region typus="original" subtype="" id="1131" explains="">
曰：「既富矣，又何加焉？」曰：「教之。」
		</region>
		<region typus="comment" subtype="" id="1132" explains="1131">
富而不教，則近於禽獸。故必立學校，明禮義以教之。◯ 胡氏曰：「天生斯民，立之司牧，而寄以三事。然自三代之後，能舉此職者，百無一二。漢之文明，唐之太宗，亦云庶且富矣，西京之教無聞焉。明帝尊師重傅，臨雍拜老，宗戚子弟莫不受學；唐太宗大召名儒，增廣生員，教亦至矣，然而未知所以教也。三代之教，天子公卿躬行於上，言行政事皆可師法，彼二君者其能然乎？」
		</region>
	</paragraph>
	<paragraph index="11">
		<region typus="original" subtype="" id="1133" explains="">
子曰：「苟有用我者。期月而已可也，三年有成。」
		</region>
		<region typus="comment" subtype="" id="1134" explains="1133">
期月，謂周一歲之月也。可者，僅辭，言綱紀布也。有成，治功成也。◯ 尹氏曰：「孔子歎當時莫能用己也，故云然。」愚按：史記，此蓋為衛靈公不能用而發。
		</region>
	</paragraph>
	<paragraph index="12">
		<region typus="original" subtype="" id="1135" explains="">
子曰：「善人為邦百年，亦可以勝殘去殺矣。誠哉是言也！」
		</region>
		<region typus="comment" subtype="" id="1136" explains="1135">
勝，平聲。去，上聲。◯ 為邦百年，言相繼而久也。勝殘，化殘暴之人，使不為惡也。去殺，謂民化於善，可以不用刑殺也。蓋古有是言，而夫子稱之。◯ 程子曰：「漢自高、惠至於文、景，黎民醇厚，幾致刑措，庶乎其近之矣。」尹氏曰：「勝殘去殺，不為惡而已，善人之功如是。若夫聖人，則不待百年，其化亦不止此。」
		</region>
	</paragraph>
	<paragraph index="13">
		<region typus="original" subtype="" id="1137" explains="">
子曰：「如有王者，必世而後仁。」
		</region>
		<region typus="comment" subtype="" id="1138" explains="1137">
王者謂聖人受命而興也。三十年為一世。仁，謂教化浹也。◯ 程子曰：「周自文武至於成王，而後禮樂興，即其效也。」或問：「三年、必世，遲速不同，何也？」程子曰：「三年有成，謂法度紀綱有成而化行也。漸民以仁，摩民以義，使之浹於肌膚，淪於骨髓，而禮樂可興，所謂仁也。此非積久，何以能致？」
		</region>
	</paragraph>
	<paragraph index="14">
		<region typus="original" subtype="" id="1139" explains="">
子曰：「苟正其身矣，於從政乎何有？不能正其身，如正人何？」
		</region>
	</paragraph>
	<paragraph index="15">
		<region typus="original" subtype="" id="1140" explains="">
冉子退朝。子曰：「何晏也？」對曰：「有政。」子曰：「其事也。如有政，雖不吾以，吾其與聞之。」
		</region>
		<region typus="comment" subtype="" id="1141" explains="1140">
朝，音潮。與，去聲。◯ 冉有時為季氏宰。朝，季氏之私朝也。晏，晚也。政，國政。事，家事。以，用也。禮：大夫雖不治事，猶得與聞國政。是時季氏專魯，其於國政，蓋有不與同列議於公朝，而獨與家臣謀於私室者。故夫子為不知者而言，此必季氏之家事耳。若是國政，我嘗為大夫，雖不見用，猶當與聞。今既不聞，則是非國政也。語意與魏徵獻陵之對略相似。其所以正名分，抑季氏，而教冉有之意深矣。
		</region>
	</paragraph>
	<paragraph index="16">
		<region typus="original" subtype="" id="1142" explains="">
定公問：「一言而可以興邦，有諸？」孔子對曰：「言不可以若是其幾也。
		</region>
		<region typus="comment" subtype="" id="1143" explains="1142">
幾，期也。詩曰：「如幾如式。」言一言之間，未可以如此而必期其效。
		</region>
		<region typus="original" subtype="" id="1144" explains="">
人之言曰：『為君難，為臣不易。』
		</region>
		<region typus="comment" subtype="" id="1145" explains="1144">
易，去聲。◯ 當時有此言也。
		</region>
		<region typus="original" subtype="" id="1146" explains="">
如知為君之難也，不幾乎一言而興邦乎？」
		</region>
		<region typus="comment" subtype="" id="1147" explains="1146">
因此言而知為君之難，則必戰戰兢兢，臨深履薄，而無一事之敢忽。然則此言也，豈不可以必期於興邦乎？為定公言，故不及臣也。
		</region>
		<region typus="original" subtype="" id="1148" explains="">
曰：「一言而喪邦，有諸？」孔子對曰：「言不可以若是其幾也。人之言曰：『予無樂乎為君，唯其言而莫予違也。』
		</region>
		<region typus="comment" subtype="" id="1149" explains="1148">
喪，去聲，下同。樂，音洛。言他無所樂，惟樂此耳。
		</region>
		<region typus="original" subtype="" id="1150" explains="">
如其善而莫之違也，不亦善乎？如不善而莫之違也，不幾乎一言而喪邦乎？」
		</region>
		<region typus="comment" subtype="" id="1151" explains="1150">
范氏曰：「言不善而莫之違，則忠言不至於耳。君日驕而臣日諂，未有不喪邦者也。」謝氏曰：「知為君之難，則必敬謹以持之。惟其言而莫予違，則讒諂面諛之人至矣。邦未必遽興喪也，而興喪之源分於此。然此非識微之君子，何足以知之？」
		</region>
	</paragraph>
	<paragraph index="17">
		<region typus="original" subtype="" id="1152" explains="">
葉公問政。
		</region>
		<region typus="comment" subtype="" id="1153" explains="1152">
音義並見第七篇。
		</region>
		<region typus="original" subtype="" id="1154" explains="">
子曰：「近者說，遠者來。」
		</region>
		<region typus="comment" subtype="" id="1155" explains="1154">
說，音悅。◯ 被其澤則悅，聞其風則來。然必近者悅，而後遠者來也。
		</region>
	</paragraph>
	<paragraph index="18">
		<region typus="original" subtype="" id="1156" explains="">
子夏為莒父宰，問政。子曰：「無欲速，無見小利。欲速，則不達；見小利，則大事不成。」
		</region>
		<region typus="comment" subtype="" id="1157" explains="1156">
父，音甫。◯ 莒父，魯邑名。欲事之速成，則急遽無序，而反不達。見小者之為利，則所就者小，而所失者大矣。◯ ◯ 程子曰：「子張問政，子曰：『居之無倦，行之以忠。』子夏問政，子曰：『無欲速，無見小利。』子張常過高而未仁，子夏之病常在近小，故各以切己之事告之。」
		</region>
	</paragraph>
	<paragraph index="19">
		<region typus="original" subtype="" id="1158" explains="">
葉公語孔子曰：「吾黨有直躬者，其父攘羊，而子證之。」
		</region>
		<region typus="comment" subtype="" id="1159" explains="1158">
語，去聲。◯ 直躬，直身而行者。有因而盜曰攘。
		</region>
		<region typus="original" subtype="" id="1160" explains="">
孔子曰：「吾黨之直者異於是。父為子隱，子為父隱，直在其中矣。」
		</region>
		<region typus="comment" subtype="" id="1161" explains="1160">
為，去聲。◯ 父子相隱，天理人情之至也。故不求為直，而直在其中。◯ 謝氏曰：「順理為直。父不為子隱，子不為父隱，於理順邪？瞽瞍殺人，舜竊負而逃，遵海濱而處。當是時，愛親之心勝，其於直不直，何暇計哉？」
		</region>
	</paragraph>
	<paragraph index="20">
		<region typus="original" subtype="" id="1162" explains="">
樊遲問仁。子曰：「居處恭，執事敬，與人忠。雖之夷狄，不可棄也。」
		</region>
		<region typus="comment" subtype="" id="1163" explains="1162">
恭主容，敬主事。恭見於外，敬主乎中。之夷狄不可棄，勉其固守而勿失也。◯ 程子曰：「此是徹上徹下語。聖人初無二語也，充之則睟面盎背；推而達之，則篤恭而天下平矣。」胡氏曰：「樊遲問仁者三：此最先，先難次之，愛人其最後乎？」
		</region>
	</paragraph>
	<paragraph index="21">
		<region typus="original" subtype="" id="1164" explains="">
子貢問曰：「何如斯可謂之士矣？」子曰：「行己有恥，使於四方，不辱君命，可謂士矣。」
		</region>
		<region typus="comment" subtype="" id="1165" explains="1164">
使，去聲。◯ 此其志有所不為，而其材足以有為者也。子貢能言，故以使事告之。蓋為使之難，不獨貴於能言而已。
		</region>
		<region typus="original" subtype="" id="1166" explains="">
曰：「敢問其次。」曰：「宗族稱孝焉，鄉黨稱弟焉。」
		</region>
		<region typus="comment" subtype="" id="1167" explains="1166">
弟，去聲。◯ 此本立而材不足者，故為其次。
		</region>
		<region typus="original" subtype="" id="1168" explains="">
曰：「敢問其次。」曰：「言必信，行必果，硜硜然小人哉！抑亦可以為次矣。」
		</region>
		<region typus="comment" subtype="" id="1169" explains="1168">
行，去聲。硜，苦耕反。◯ 果，必行也。硜，小石之堅確者。小人，言其識量之淺狹也。此其本末皆無足觀，然亦不害其為自守也，故聖人猶有取焉，下此則市井之人，不復可為士矣。
		</region>
		<region typus="original" subtype="" id="1170" explains="">
曰：「今之從政者何如？」子曰：「噫！斗筲之人，何足算也。」
		</region>
		<region typus="comment" subtype="" id="1171" explains="1170">
筲，所交反。算，亦作筭，悉亂反。◯ 今之從政者，蓋如魯三家之屬。噫，心不平聲。斗，量名，容十升。筲，竹器，容斗二升。斗筲之人，言鄙細也。算，數也。子貢之問每下，故夫子以是警之。◯ 程子曰：「子貢之意，蓋欲為皎皎之行，聞於人者。夫子告之，皆篤實自得之事。」
		</region>
	</paragraph>
	<paragraph index="22">
		<region typus="original" subtype="" id="1172" explains="">
子曰：「不得中行而與之，必也狂狷乎！狂者進取，狷者有所不為也。」
		</region>
		<region typus="comment" subtype="" id="1173" explains="1172">
狷，音絹。行，道也。狂者，志極高而行不掩。狷者，知未及而守有餘。蓋聖人本欲得中道之人而教之，然既不可得，而徒得謹厚之人，則未必能自振拔而有為也。故不若得此狂狷之人，猶可因其志節，而激厲裁抑之以進於道，非與其終於此而已也。孟子曰：「孔子豈不欲中道哉？不可必得，故思其次也。如琴張、曾皙、牧皮者，孔子之所謂狂也。其志嘐嘐然，曰：『古之人！古之人！』夷考其行而不掩焉者也。狂者又不可得，欲得不屑不潔之士而與之，是狷也，是又其次也。」
		</region>
	</paragraph>
	<paragraph index="23">
		<region typus="original" subtype="" id="1174" explains="">
子曰：「南人有言曰：『人而無恆，不可以作巫醫。』善夫！」
		</region>
		<region typus="comment" subtype="" id="1175" explains="1174">
恆，胡登反。夫，音扶。南人，南國之人。恆，常久也。巫，所以交鬼神。醫，所以寄死生。故雖賤役，而猶不可以無常，孔子稱其言而善之。
		</region>
		<region typus="original" subtype="" id="1176" explains="">
「不恆其德，或承之羞。」
		</region>
		<region typus="comment" subtype="" id="1177" explains="1176">
此易恆卦九三爻辭。承，進也。
		</region>
		<region typus="original" subtype="" id="1178" explains="">
子曰：「不占而已矣。」
		</region>
		<region typus="comment" subtype="" id="1179" explains="1178">
復加「子曰」，以別易文也，其義未詳。楊氏曰：「君子於易苟玩其占，則知無常之取羞矣。其為無常也，蓋亦不佔而已矣。」意亦略通。
		</region>
	</paragraph>
	<paragraph index="24">
		<region typus="original" subtype="" id="1180" explains="">
子曰：「君子和而不同，小人同而不和。」
		</region>
		<region typus="comment" subtype="" id="1181" explains="1180">
和者，無乖戾之心。同者，有阿比之意。尹氏曰：「君子尚義，故有不同。小人尚利，安得而和？」
		</region>
	</paragraph>
	<paragraph index="25">
		<region typus="original" subtype="" id="1182" explains="">
子貢問曰：「鄉人皆好之，何如？」子曰：「未可也。」「鄉人皆惡之，何如？」子曰：「未可也。不如鄉人之善者好之，其不善者惡之。」
		</region>
		<region typus="comment" subtype="" id="1183" explains="1182">
好、惡，並去聲。一鄉之人，宜有公論矣，然其間亦各以類自為好惡也。故善者好之而惡者不惡，則必其有苟合之行。惡者惡之而善者不好，則必其無可好之實。
		</region>
	</paragraph>
	<paragraph index="26">
		<region typus="original" subtype="" id="1184" explains="">
子曰：「君子易事而難說也：說之不以道，不說也；及其使人也，器之。小人難事而易說也：說之雖不以道，說也；及其使人也，求備焉。」
		</region>
		<region typus="comment" subtype="" id="1185" explains="1184">
易，去聲。說，音悅。器之，謂隨其材器而使之也。君子之心公而恕，小人之心私而刻。天理人欲之間，每相反而已矣。
		</region>
	</paragraph>
	<paragraph index="27">
		<region typus="original" subtype="" id="1186" explains="">
子曰：「君子泰而不驕，小人驕而不泰。」
		</region>
		<region typus="comment" subtype="" id="1187" explains="1186">
君子循理，故安舒而不矜肆。小人逞欲，故反是。
		</region>
	</paragraph>
	<paragraph index="28">
		<region typus="original" subtype="" id="1188" explains="">
子曰：「剛毅、木訥，近仁。」
		</region>
		<region typus="comment" subtype="" id="1189" explains="1188">
程子曰：「木者，質樸。訥者，遲鈍。四者，質之近乎仁者也。」楊氏曰：「剛毅則不屈於物慾，木訥則不至於外馳，故近仁。」
		</region>
	</paragraph>
	<paragraph index="29">
		<region typus="original" subtype="" id="1190" explains="">
子路問曰：「何如斯可謂之士矣？」子曰：「切切、偲偲、怡怡如也，可謂士矣。朋友切切、偲偲，兄弟怡怡。」
		</region>
		<region typus="comment" subtype="" id="1191" explains="1190">
胡氏曰：「切切，懇到也。偲偲，詳勉也。怡怡，和悅也。皆子路所不足，故告之。又恐其混於所施，則兄弟有賊恩之禍，朋友有善柔之損，故又別而言之。」
		</region>
	</paragraph>
	<paragraph index="30">
		<region typus="original" subtype="" id="1192" explains="">
子曰：「善人教民七年，亦可以即戎矣。」
		</region>
		<region typus="comment" subtype="" id="1193" explains="1192">
教民者，教之孝悌忠信之行，務農講武之法。即，就也。戎，兵也。民知親其上，死其長，故可以即戎。程子曰：「七年雲者，聖人度其時可矣。如雲期月、三年、百年、一世、大國五年、小國七年之類，皆當思其作為如何乃有益。」
		</region>
	</paragraph>
	<paragraph index="31">
		<region typus="original" subtype="" id="1194" explains="">
子曰：「以不教民戰，是謂棄之。」
		</region>
		<region typus="comment" subtype="" id="1195" explains="1194">
以，用也。言用不教之民以戰，必有敗亡之禍，是棄其民也。
		</region>
	</paragraph>
</text>
