<?xml version='1.0' encoding='UTF-8'?>
<text title="論語集注" section="陽貨第十七" juan="9" original_title="論語">
	<paragraph index="0">
		<region typus="original" subtype="title" id="1550" explains="">
論語集注 陽貨第十七
		</region>
	</paragraph>
	<paragraph index="1">
		<region typus="summary" subtype="" id="1551" explains="">
e|凡二十六章。
		</region>
	</paragraph>
	<paragraph index="2">
		<region typus="original" subtype="" id="1552" explains="">
陽貨欲見孔子，孔子不見，歸孔子豚。孔子時其亡也，而往拜之，遇諸塗。
		</region>
		<region typus="comment" subtype="" id="1553" explains="1552">
歸，如字，一作饋。陽貨，季氏家臣，名虎。嘗囚季桓子而專國政。欲令孔子來見己，而孔子不往。貨以禮，大夫有賜於士，不得受於其家，則往拜其門。故瞰孔子之亡而歸之豚，欲令孔子來拜而見之也。
		</region>
		<region typus="original" subtype="" id="1554" explains="">
謂孔子曰：「來！予與爾言。」曰：「懷其寶而迷其邦，可謂仁乎？」曰：「不可。」「好從事而亟失時，可謂知乎？」曰：「不可。」「日月逝矣，歲不我與。」孔子曰：「諾。吾將仕矣。」
		</region>
		<region typus="comment" subtype="" id="1555" explains="1554">
好、亟、知，並去聲。懷寶迷邦，謂懷藏道德，不救國之迷亂。亟，數也。失時，謂不及事幾之會。將者，且然而未必之辭。貨語皆譏孔子而諷使速仕。孔子固未嘗如此，而亦非不欲仕也，但不仕於貨耳。故直據理答之，不復與辯，若不諭其意者。陽貨之欲見孔子，雖其善意，然不過欲使助己為亂耳。故孔子不見者，義也。其往拜者，禮也。必時其亡而往者，欲其稱也。遇諸塗而不避者，不終絕也。隨問而對者，理之直也。對而不辯者，言之孫而亦無所詘也。楊氏曰：「揚雄謂孔子於陽貨也，敬所不敬，為詘身以信道。非知孔子者。蓋道外無身，身外無道。身詘矣而可以信道，吾未之信也。」
		</region>
	</paragraph>
	<paragraph index="3">
		<region typus="original" subtype="" id="1556" explains="">
子曰：「性相近也，習相遠也。」
		</region>
		<region typus="comment" subtype="" id="1557" explains="1556">
此所謂性，兼氣質而言者也。氣質之性，固有美惡之不同矣。然以其初而言，則皆不甚相遠也。但習於善則善，習於惡則惡，於是始相遠耳。程子曰：「此言氣質之性。非言性之本也。若言其本，則性即是理，理無不善，孟子之言性善是也。何相近之有哉？」
		</region>
	</paragraph>
	<paragraph index="4">
		<region typus="original" subtype="" id="1558" explains="">
子曰：「唯上知與下愚不移。」
		</region>
		<region typus="comment" subtype="" id="1559" explains="1558">
知，去聲。此承上章而言。人之氣質相近之中，又有美惡一定，而非習之所能移者。程子曰「人性本善，有不可移者何也？語其性則皆善也，語其才則有下愚之不移。所謂下愚有二焉：自暴自棄也。人苟以善自治，則無不可移，雖昏愚之至，皆可漸磨而進也。惟自暴者拒之以不信，自棄者絕之以不為，雖聖人與居，不能化而入也，仲尼之所謂下愚也。然其質非必昏且愚也，往往強戾而才力有過人者，商辛是也。聖人以其自絕於善，謂之下愚，然考其歸則誠愚也。」或曰：「此與上章當合為一，子曰二字，蓋衍文耳。」
		</region>
	</paragraph>
	<paragraph index="5">
		<region typus="original" subtype="" id="1560" explains="">
子之武城，聞弦歌之聲。
		</region>
		<region typus="comment" subtype="" id="1561" explains="1560">
弦，琴瑟也。時子游為武城宰，以禮樂為教，故邑人皆弦歌也。
		</region>
		<region typus="original" subtype="" id="1562" explains="">
夫子莞爾而笑，曰：「割雞焉用牛刀？」
		</region>
		<region typus="comment" subtype="" id="1563" explains="1562">
莞，華版反。焉，於虔反。莞爾，小笑貌，蓋喜之也。因言其治小邑，何必用此大道也。
		</region>
		<region typus="original" subtype="" id="1564" explains="">
子游對曰：「昔者偃也聞諸夫子曰：『君子學道則愛人，小人學道則易使也。』」
		</region>
		<region typus="comment" subtype="" id="1565" explains="1564">
易，去聲。君子小人，以位言之。子游所稱，蓋夫子之常言。言君子小人，皆不可以不學。故武城雖小，亦必教以禮樂。
		</region>
		<region typus="original" subtype="" id="1566" explains="">
子曰：「二三子！偃之言是也。前言戲之耳。」
		</region>
		<region typus="comment" subtype="" id="1567" explains="1566">
嘉子游之篤信，又以解門人之惑也。治有大小，而其治之必用禮樂，則其為道一也。但眾人多不能用，而子游獨行之。故夫子驟聞而深喜之，因反其言以戲之。而子游以正對，故復是其言，而自實其戲也。
		</region>
	</paragraph>
	<paragraph index="6">
		<region typus="original" subtype="" id="1568" explains="">
公山弗擾以費畔，召，子欲往。
		</region>
		<region typus="comment" subtype="" id="1569" explains="1568">
弗擾，季氏宰。與陽貨共執桓子，據邑以叛。
		</region>
		<region typus="original" subtype="" id="1570" explains="">
子路不說，曰：「末之也已，何必公山氏之之也。」
		</region>
		<region typus="comment" subtype="" id="1571" explains="1570">
說，音悅。末，無也。言道既不行，無所往矣，何必公山氏之往乎？
		</region>
		<region typus="original" subtype="" id="1572" explains="">
子曰：「夫召我者而豈徒哉？如有用我者，吾其為東周乎？」
		</region>
		<region typus="comment" subtype="" id="1573" explains="1572">
夫，音扶。豈徒哉，言必用我也。為東周，言興周道於東方。程子曰：「聖人以天下無不可有為之人，亦無不可改過之人，故欲往。然而終不往者，知其必不能改故也。」
		</region>
	</paragraph>
	<paragraph index="7">
		<region typus="original" subtype="" id="1574" explains="">
子張問仁於孔子。孔子曰：「能行五者於天下，為仁矣。」請問之。曰：「恭、寬、信、敏、惠。恭則不侮，寬則得眾，信則人任焉，敏則有功，惠則足以使人。」
		</region>
		<region typus="comment" subtype="" id="1575" explains="1574">
行是五者，則心存而理得矣。於天下，言無適而不然，猶所謂雖之夷狄不可棄者。五者之目，蓋因子張所不足而言耳。任，倚仗也，又言其效如此。張敬夫曰：「能行此五者於天下，則其心公平而周遍可知矣，然恭其本與？」李氏曰：「此章與六言、六蔽、五美、四惡之類，皆與前後文體大不相似。」
		</region>
	</paragraph>
	<paragraph index="8">
		<region typus="original" subtype="" id="1576" explains="">
佛肸召，子欲往。
		</region>
		<region typus="comment" subtype="" id="1577" explains="1576">
佛，音弼。肸，許密反。佛肸，晉大夫趙氏之中牟宰也。
		</region>
		<region typus="original" subtype="" id="1578" explains="">
子路曰：「昔者由也聞諸夫子曰：『親於其身為不善者，君子不入也。』佛肸以中牟畔，子之往也，如之何！」
		</region>
		<region typus="comment" subtype="" id="1579" explains="1578">
子路恐佛肸之浼夫子，故問此以止夫子之行。親，猶自也。不入，不入其黨也。
		</region>
		<region typus="original" subtype="" id="1580" explains="">
子曰：「然。有是言也。不曰堅乎，磨而不磷；不曰白乎，涅而不緇。
		</region>
		<region typus="comment" subtype="" id="1581" explains="1580">
磷，力刃反。涅，乃結反。磷，薄也。涅，染皁物。言人之不善，不能浼己。楊氏曰：「磨不磷，涅不緇，而後無可無不可。堅白不足，而欲自試於磨涅，其不磷緇也者，幾希。」
		</region>
		<region typus="original" subtype="" id="1582" explains="">
吾豈匏瓜也哉？焉能繫而不食？」
		</region>
		<region typus="comment" subtype="" id="1583" explains="1582">
焉，於虔反。匏，瓠也。匏瓜繫於一處而不能飲食，人則不如是也。張敬夫曰：「子路昔者之所聞，君子守身之常法。夫子今日之所言，聖人體道之大權也。然夫子於公山佛肸之召皆欲往者，以天下無不可變之人，無不可為之事也。其卒不往者，知其人之終不可變而事之終不可為耳。一則生物之仁，一則知人之智也。」
		</region>
	</paragraph>
	<paragraph index="9">
		<region typus="original" subtype="" id="1584" explains="">
子曰：「由也，女聞六言六蔽矣乎？」對曰：「未也。」
		</region>
		<region typus="comment" subtype="" id="1585" explains="1584">
女，音汝，下同。蔽，遮掩也。
		</region>
		<region typus="original" subtype="" id="1586" explains="">
「居！吾語女。
		</region>
		<region typus="comment" subtype="" id="1587" explains="1586">
語，去聲。
		</region>
		<region typus="original" subtype="" id="1588" explains="">
禮：君子問更端，則起而對。故孔子諭子路，使還坐而告之。
		</region>
		<region typus="original" subtype="" id="1589" explains="">
好仁不好學，其蔽也愚；好知不好學，其蔽也蕩；好信不好學，其蔽也賊；好直不好學，其蔽也絞；好勇不好學，其蔽也亂；好剛不好學，其蔽也狂。」
		</region>
		<region typus="comment" subtype="" id="1590" explains="1589">
好、知，並去聲。六言皆美德，然徒好之而不學以明其理，則各有所蔽。愚，若可陷可罔之類。蕩，謂窮高極廣而無所止。賊，謂傷害於物。勇者，剛之發。剛者，勇之體。狂，躁率也。范氏曰：「子路勇於為善，其失之者，未能好學以明之也，故告之以此。曰勇、曰剛、曰信、曰直，又皆所以救其偏也。」
		</region>
	</paragraph>
	<paragraph index="10">
		<region typus="original" subtype="" id="1591" explains="">
子曰：「小子！何莫學夫詩？
		</region>
		<region typus="comment" subtype="" id="1592" explains="1591">
夫，音扶。小子，弟子也。
		</region>
		<region typus="original" subtype="" id="1593" explains="">
詩，可以興，
		</region>
		<region typus="comment" subtype="" id="1594" explains="1593">
感發志意。
		</region>
		<region typus="original" subtype="" id="1595" explains="">
可以觀，
		</region>
		<region typus="comment" subtype="" id="1596" explains="1595">
考見得失。
		</region>
		<region typus="original" subtype="" id="1597" explains="">
可以群，
		</region>
		<region typus="comment" subtype="" id="1598" explains="1597">
和而不流。
		</region>
		<region typus="original" subtype="" id="1599" explains="">
可以怨。
		</region>
		<region typus="comment" subtype="" id="1600" explains="1599">
怨而不怒。
		</region>
		<region typus="original" subtype="" id="1601" explains="">
邇之事父，遠之事君。
		</region>
		<region typus="comment" subtype="" id="1602" explains="1601">
人倫之道，詩無不備，二者舉重而言。
		</region>
		<region typus="original" subtype="" id="1603" explains="">
多識於鳥獸草木之名。」
		</region>
		<region typus="comment" subtype="" id="1604" explains="1603">
其緒余又足以資多識。學詩之法，此章盡之。讀是經者，所宜盡心也。
		</region>
	</paragraph>
	<paragraph index="11">
		<region typus="original" subtype="" id="1605" explains="">
子謂伯魚曰：「女為周南召南矣乎？人而不為周南召南，其猶正牆面而立也與？」
		</region>
		<region typus="comment" subtype="" id="1606" explains="1605">
女，音汝。與，平聲。為，猶學也。周南召南，詩首篇名。所言皆修身齊家之事。正牆面而立，言即其至近之地，而一物無所見，一步不可行。
		</region>
	</paragraph>
	<paragraph index="12">
		<region typus="original" subtype="" id="1607" explains="">
子曰：「禮云禮云，玉帛云乎哉？樂云樂云，鐘鼓云乎哉？」
		</region>
		<region typus="comment" subtype="" id="1608" explains="1607">
敬而將之以玉帛，則為禮；和而發之以鐘鼓，則為樂。遺其本而專事其末，則豈禮樂之謂哉？程子曰：「禮只是一個序，樂只是一個和。只此兩字，含蓄多少義理。天下無一物無禮樂①。且如置此兩椅，一不正，便是無序。無序便乖，乖便不和。又如盜賊至為不道，然亦有禮樂。蓋必有總屬，必相聽順，乃能為盜。不然，則叛亂無統，不能一日相聚而為盜也。禮樂無處無之，學者須要識得。」
		</region>
	</paragraph>
	<paragraph index="13">
		<region typus="summary" subtype="" id="1609" explains="">
e|①「樂」原作「義」，據清仿宋大字本改。
		</region>
	</paragraph>
	<paragraph index="14">
		<region typus="original" subtype="" id="1610" explains="">
子曰：「色厲而內荏，譬諸小人，其猶穿窬之盜也與？」
		</region>
		<region typus="comment" subtype="" id="1611" explains="1610">
荏，而審反。與，平聲。厲，威嚴也。荏，柔弱也。小人，細民也。穿，穿壁。窬，踰牆。言其無實盜名，而常畏人知也。
		</region>
	</paragraph>
	<paragraph index="15">
		<region typus="original" subtype="" id="1612" explains="">
子曰：「鄉原，德之賊也。」
		</region>
		<region typus="comment" subtype="" id="1613" explains="1612">
鄉者，鄙俗之意。原，與願同。荀子原愨，注讀作願是也。鄉原，鄉人之願者也。蓋其同流合污以媚於世，故在鄉人之中，獨以願稱。夫子以其似德非德，而反亂乎德，故以為德之賊而深惡之。詳見孟子末篇。
		</region>
	</paragraph>
	<paragraph index="16">
		<region typus="original" subtype="" id="1614" explains="">
子曰：「道聽而塗說，德之棄也。」
		</region>
		<region typus="comment" subtype="" id="1615" explains="1614">
雖聞善言，不為己有，是自棄其德也。王氏曰：「君子多識前言往行以畜其德，道聽塗說，則棄之矣。」
		</region>
	</paragraph>
	<paragraph index="17">
		<region typus="original" subtype="" id="1616" explains="">
子曰：「鄙夫可與事君也與哉？
		</region>
		<region typus="comment" subtype="" id="1617" explains="1616">
與，平聲。鄙夫，庸惡陋劣之稱。
		</region>
		<region typus="original" subtype="" id="1618" explains="">
其未得之也，患得之；既得之，患失之。
		</region>
		<region typus="comment" subtype="" id="1619" explains="1618">
何氏曰：「患得之，謂患不能得之。」
		</region>
		<region typus="original" subtype="" id="1620" explains="">
苟患失之，無所不至矣。」
		</region>
		<region typus="comment" subtype="" id="1621" explains="1620">
小則吮癰舐痔，大則弒父與君，皆生於患失而已。胡氏曰：「許昌靳裁之有言曰：『士之品大概有三：志於道德者，功名不足以累其心；志於功名者，富貴不足以累其心；志於富貴而已者，則亦無所不至矣。』志於富貴，即孔子所謂鄙夫也。」
		</region>
	</paragraph>
	<paragraph index="18">
		<region typus="original" subtype="" id="1622" explains="">
子曰：「古者民有三疾，今也或是之亡也。
		</region>
		<region typus="comment" subtype="" id="1623" explains="1622">
氣失其平則為疾，故氣?之偏者亦謂之疾。昔所謂疾，今亦無之，傷俗之益衰也。
		</region>
		<region typus="original" subtype="" id="1624" explains="">
古之狂也肆，今之狂也蕩；古之矜也廉，今之矜也忿戾；古之愚也直，今之愚也詐而已矣。」
		</region>
		<region typus="comment" subtype="" id="1625" explains="1624">
狂者，志願太高。肆，謂不拘小節。蕩則踰大閒矣。矜者，持守太嚴。廉，謂稜角□厲。忿戾則至於爭矣。愚者，暗昧不明。直，謂徑行自遂。詐則挾私妄作矣。范氏曰：「末世滋偽。豈惟賢者不如古哉？民性之蔽，亦與古人異矣。」
		</region>
	</paragraph>
	<paragraph index="19">
		<region typus="original" subtype="" id="1626" explains="">
子曰：「巧言令色，鮮矣仁。」
		</region>
		<region typus="comment" subtype="" id="1627" explains="1626">
重出。
		</region>
	</paragraph>
	<paragraph index="20">
		<region typus="original" subtype="" id="1628" explains="">
子曰：「惡紫之奪朱也，惡鄭聲之亂雅樂也，惡利口之覆邦家者。」
		</region>
		<region typus="comment" subtype="" id="1629" explains="1628">
惡，去聲。覆，芳服反。朱，正色。紫，閒色。雅，正也。利口，捷給。覆，傾敗也。范氏曰：「天下之理，正而勝者常少，不正而勝者常多，聖人所以惡之也。利口之人，以是為非，以非為是，以賢為不肖，以不肖為賢。人君苟悅而信之，則國家之覆也不難矣。」
		</region>
	</paragraph>
	<paragraph index="21">
		<region typus="original" subtype="" id="1630" explains="">
子曰：「予欲無言。」
		</region>
		<region typus="comment" subtype="" id="1631" explains="1630">
學者多以言語觀聖人，而不察其天理流行之實，有不待言而著者。是以徒得其言，而不得其所以言，故夫子發此以警之。
		</region>
		<region typus="original" subtype="" id="1632" explains="">
子貢曰：「子如不言，則小子何述焉？」
		</region>
		<region typus="comment" subtype="" id="1633" explains="1632">
子貢正以言語觀聖人者，故疑而問之。
		</region>
		<region typus="original" subtype="" id="1634" explains="">
子曰：「天何言哉？四時行焉，百物生焉，天何言哉？」
		</region>
		<region typus="comment" subtype="" id="1635" explains="1634">
四時行，百物生，莫非天理發見流行之實，不待言而可見。聖人一動一靜，莫非妙道精義之發，亦天而已，豈待言而顯哉？此亦開示子貢之切，惜乎其終不喻也。程子曰：「孔子之道，譬如日星之明，猶患門人未能盡曉，故曰『予欲無言』。若顏子則便默識，其它則未免疑問，故曰『小子何述』。」又曰：「『天何言哉，四時行焉，百物生焉』，則可謂至明白矣。」愚按：此與前篇無隱之意相發，學者詳之。
		</region>
	</paragraph>
	<paragraph index="22">
		<region typus="original" subtype="" id="1636" explains="">
孺悲欲見孔子，孔子辭以疾。將命者出戶，取瑟而歌。使之聞之。
		</region>
		<region typus="comment" subtype="" id="1637" explains="1636">
孺悲，魯人，嘗學士喪禮於孔子。當是時必有以得罪者。故辭以疾，而又使知其非疾，以警教之也。程子曰：「此孟子所謂不屑之教誨，所以深教之也。」
		</region>
	</paragraph>
	<paragraph index="23">
		<region typus="original" subtype="" id="1638" explains="">
宰我問：「三年之喪，期已久矣。
		</region>
		<region typus="comment" subtype="" id="1639" explains="1638">
期，音基，下同。期，週年也。
		</region>
		<region typus="original" subtype="" id="1640" explains="">
君子三年不為禮，禮必壞；三年不為樂，樂必崩。
		</region>
		<region typus="comment" subtype="" id="1641" explains="1640">
恐居喪不習而崩壞也。
		</region>
		<region typus="original" subtype="" id="1642" explains="">
舊穀既沒，新穀既升，鑽燧改火，期可已矣。」
		</region>
		<region typus="comment" subtype="" id="1643" explains="1642">
鑽，祖官反。沒，盡也。升，登也。燧，取火之木也。改火，春取榆柳之火，夏取棗杏之火，夏季取桑柘之火，秋取柞楢之火，冬取槐檀之火，亦一年而周也。已，止也。言期年則天運一週，時物皆變，喪至此可止也。尹氏曰：「短喪之說，下愚且恥言之。宰我親學聖人之門，而以是為問者，有所疑於心而不敢強焉爾。」
		</region>
		<region typus="original" subtype="" id="1644" explains="">
子曰：「食夫稻，衣夫錦，於女安乎？」曰：「安。」
		</region>
		<region typus="comment" subtype="" id="1645" explains="1644">
夫，音扶，下同。衣，去聲。女，音汝，下同。禮。父母之喪：既殯，食粥、麤衰。既葬，疏食、水飲，受以成布。期而小祥，始食菜果，練冠縓緣、要絰不除，無食稻衣錦之理。夫子欲宰我反求諸心，自得其所以不忍者。故問之以此，而宰我不察也。
		</region>
		<region typus="original" subtype="" id="1646" explains="">
「女安則為之！夫君子之居喪，食旨不甘，聞樂不樂，居處不安，故不為也。今女安，則為之！」
		</region>
		<region typus="comment" subtype="" id="1647" explains="1646">
樂，上如字，下音洛。此夫子之言也。旨，亦甘也。初言女安則為之，絕之之辭。又發其不忍之端，以警其不察。而再言女安則為之以深責之。
		</region>
		<region typus="original" subtype="" id="1648" explains="">
宰我出。子曰：「予之不仁也！子生三年，然後免於父母之懷。夫三年之喪，天下之通喪也。予也有三年之愛於其父母乎？」
		</region>
		<region typus="comment" subtype="" id="1649" explains="1648">
宰我既出，夫子懼其真以為可安而遂行之，故深探其本而斥之。言由其不仁，故愛親之薄如此也。懷，抱也。又言君子所以不忍於親，而喪必三年之故。使之聞之，或能反求而終得其本心也。范氏曰：「喪雖止於三年，然賢者之情則無窮也。特以聖人為之中制而不敢過，故必俯而就之。非以三年之喪，為足以報其親也。所謂三年然後免於父母之懷，特以責宰我之無恩，欲其有以跂而及之爾。」
		</region>
	</paragraph>
	<paragraph index="24">
		<region typus="original" subtype="" id="1650" explains="">
子曰：「飽食終日，無所用心，難矣哉！不有博弈者乎，為之猶賢乎已。」
		</region>
		<region typus="comment" subtype="" id="1651" explains="1650">
博，局戲也。弈，圍棋也。已，止也。李氏曰：「聖人非教人博弈也，所以甚言無所用心之不可爾。」
		</region>
	</paragraph>
	<paragraph index="25">
		<region typus="original" subtype="" id="1652" explains="">
子路曰：「君子尚勇乎？」子曰：「君子義以為上。君子有勇而無義為亂，小人有勇而無義為盜。」
		</region>
		<region typus="comment" subtype="" id="1653" explains="1652">
尚，上之也。君子為亂，小人為盜，皆以位而言者也。尹氏曰：「義以為尚，則其勇也大矣。子路好勇，故夫子以此救其失也。」胡氏曰：「疑此子路初見孔子時問答也。」
		</region>
	</paragraph>
	<paragraph index="26">
		<region typus="original" subtype="" id="1654" explains="">
子貢曰：「君子亦有惡乎？」子曰：「有惡：惡稱人之惡者，惡居下流而訕上者，惡勇而無禮者，惡果敢而窒者。」
		</region>
		<region typus="comment" subtype="" id="1655" explains="1654">
惡，去聲，下同。惟惡者之惡如字。訕，所諫反。訕，謗毀也。窒，不通也。稱人惡，則無仁厚之意。下訕上，則無忠敬之心。勇無禮，則為亂。果而窒，則妄作。故夫子惡之。
		</region>
		<region typus="original" subtype="" id="1656" explains="">
曰：「賜也亦有惡乎？」「惡徼以為知者，惡不孫以為勇者，惡訐以為直者。」
		</region>
		<region typus="comment" subtype="" id="1657" explains="1656">
徼，古堯反。知、孫，並去聲。訐，居謁反。惡徼以下，子貢之言也。徼，伺察也。訐，謂攻發人之陰私。楊氏曰：「仁者無不愛，則君子疑若無惡矣。子貢之有是心也，故問焉以質其是非。」侯氏曰：「聖賢之所惡如此，所謂唯仁者能惡人也。」
		</region>
	</paragraph>
	<paragraph index="27">
		<region typus="original" subtype="" id="1658" explains="">
子曰：「唯女子與小人為難養也，近之則不孫，遠之則怨。」
		</region>
		<region typus="comment" subtype="" id="1659" explains="1658">
近、孫、遠，並去聲。此小人，亦謂僕隸下人也。君子之於臣妾，莊以莅之，慈以畜之，則無二者之患矣。
		</region>
	</paragraph>
	<paragraph index="28">
		<region typus="original" subtype="" id="1660" explains="">
子曰：「年四十而見惡焉，其終也已。」
		</region>
		<region typus="comment" subtype="" id="1661" explains="1660">
惡，去聲。四十，成德之時。見惡於人，則止於此而已，勉人及時遷善改過也。蘇氏曰「此亦有為而言，不知其為誰也。」
		</region>
	</paragraph>
</text>
