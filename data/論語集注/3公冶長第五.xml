<?xml version='1.0' encoding='UTF-8'?>
<text title="論語集注" section="公冶長第五" juan="3" original_title="論語">
	<paragraph index="0">
		<region typus="original" subtype="title" id="278" explains="">
論語集注 公冶長第五
		</region>
	</paragraph>
	<paragraph index="1">
		<region typus="summary" subtype="" id="279" explains="">
e|此篇皆論古今人物賢否得失，蓋格物窮理之一端也。凡二十七章。胡氏以為疑多子貢之徒所記雲。
		</region>
	</paragraph>
	<paragraph index="2">
		<region typus="original" subtype="" id="280" explains="">
子謂公冶長，「可妻也。雖在縲紲之中，非其罪也」。以其子妻之。
		</region>
		<region typus="comment" subtype="" id="281" explains="280">
妻，去聲，下同。縲，力追反。紲，息列反。公冶長，孔子弟子。妻，為之妻也。縲，黑索也。紲，攣也。古者獄中以黑索拘攣罪人。長之為人無所考，而夫子稱其可妻，其必有以取之矣。又言其人雖嘗陷於縲紲之中，而非其罪，則固無害於可妻也。夫有罪無罪，在我而已，豈以自外至者為榮辱哉？
		</region>
		<region typus="original" subtype="" id="282" explains="">
子謂南容，「邦有道，不廢；邦無道，免於刑戮」。以其兄之子妻之。
		</region>
		<region typus="comment" subtype="" id="283" explains="282">
南容，孔子弟子，居南宮。名絛，又名適。字子容，謚敬叔。孟懿子之兄也。不廢，言必見用也。以其謹於言行，故能見用於治朝，免禍於亂世也。事又見第十一篇。或曰：「公冶長之賢不及南容，故聖人以其子妻長，而以兄子妻容，蓋厚于兄而薄於己也。」程子曰：「此以己之私心窺聖人也。凡人避嫌者，皆內不足也，聖人自至公，何避嫌之有？況嫁女必量其才而求配，尤不當有所避也。若孔子之事，則其年之長幼、時之先後皆不可知，惟以為避嫌則大不可。避嫌之事，賢者且不為，況聖人乎？」
		</region>
	</paragraph>
	<paragraph index="3">
		<region typus="original" subtype="" id="284" explains="">
子謂子賤，「君子哉若人！魯無君子者，斯焉取斯」？
		</region>
		<region typus="comment" subtype="" id="285" explains="284">
焉，於虔反。子賤，孔子弟子，姓宓，名不齊。上斯斯此人，下斯斯此德。子賤蓋能尊賢取友以成其德者。故夫子既歎其賢，而又言若魯無君子，則此人何所取以成此德乎？因以見魯之多賢也。蘇氏曰：「稱人之善，必本其父兄師友，厚之至也。」
		</region>
	</paragraph>
	<paragraph index="4">
		<region typus="original" subtype="" id="286" explains="">
子貢問曰：「賜也何如？」子曰：「女器也。」曰：「何器也？」曰：「瑚璉也。」
		</region>
		<region typus="comment" subtype="" id="287" explains="286">
女，音汝。瑚，音胡。璉，力展反。器者，有用之成材。夏曰瑚，商曰璉，周曰簠簋，皆宗廟盛黍稷之器而飾以玉，器之貴重而華美者也。子貢見孔子以君子許子賤，故以己為問，而孔子告之以此。然則子貢雖未至於不器，其亦器之貴者歟？
		</region>
	</paragraph>
	<paragraph index="5">
		<region typus="original" subtype="" id="288" explains="">
或曰：「雍也仁而不佞。」
		</region>
		<region typus="comment" subtype="" id="289" explains="288">
雍，孔子弟子，姓冉，字仲弓。佞，口才也。仲弓為人重厚簡默，而時人以佞為賢，故美其優於德，而病其短於才也。
		</region>
		<region typus="original" subtype="" id="290" explains="">
子曰：「焉用佞？御人以口給，屢憎於人。不知其仁，焉用佞？」
		</region>
		<region typus="comment" subtype="" id="291" explains="290">
焉，於虔反。御，當也，猶應答也。給，辨也。憎，惡也。言何用佞乎？佞人所以應答人者，但以口取辨而無情實，徒多為人所憎惡爾。我雖未知仲弓之仁，然其不佞乃所以為賢，不足以為病也。再言焉用佞，所以深曉之。或疑仲弓之賢而夫子不許其仁，何也？曰：仁道至大，非全體而不息者，不足以當之。如顏子亞聖，猶不能無違於三月之後；況仲弓雖賢，未及顏子，聖人固不得而輕許之也。」
		</region>
	</paragraph>
	<paragraph index="6">
		<region typus="original" subtype="" id="292" explains="">
子使漆雕開仕。對曰：「吾斯之未能信。」子說。
		</region>
		<region typus="comment" subtype="" id="293" explains="292">
說，音悅。漆雕開，孔子弟子，字子若。斯，指此理而言。信，謂真知其如此，而無毫髮之疑也。開自言未能如此，未可以治人，故夫子說其篤志。程子曰：「漆雕開已見大意，故夫子說之。」又曰：「古人見道分明，故其言如此。」謝氏曰：「開之學無可考。然聖人使之仕，必其材可以仕矣。至於心術之微，則一毫不自得，不害其為未信。此聖人所不能知，而開自知之。其材可以仕，而其器不安於小成，他日所就，其可量乎？夫子所以說之也。」
		</region>
	</paragraph>
	<paragraph index="7">
		<region typus="original" subtype="" id="294" explains="">
子曰：「道不行，乘桴浮於海。從我者其由與？」子路聞之喜。子曰：「由也好勇過我，無所取材。」
		</region>
		<region typus="comment" subtype="" id="295" explains="294">
桴，音孚。從、好，並去聲。與，平聲。材，與裁同，古字借用。桴，筏也。程子曰：「浮海之歎，傷天下之無賢君也。子路勇於義，故謂其能從己，皆假設之言耳。子路以為實然，而喜夫子之與己，故夫子美其勇，而譏其不能裁度事理，以適於義也。」
		</region>
	</paragraph>
	<paragraph index="8">
		<region typus="original" subtype="" id="296" explains="">
孟武伯問：「子路仁乎？」子曰：「不知也。」
		</region>
		<region typus="comment" subtype="" id="297" explains="296">
子路之於仁，蓋日月至焉者。或在或亡，不能必其有無，故以不知告之。
		</region>
		<region typus="original" subtype="" id="298" explains="">
又問。子曰：「由也，千乘之國，可使治其賦也，不知其仁也。」
		</region>
		<region typus="comment" subtype="" id="299" explains="298">
乘，去聲。賦，兵也。古者以田賦出兵，故謂兵為賦，春秋傳所謂「悉索敝賦」是也。言子路之才，可見者如此，仁則不能知也。
		</region>
		<region typus="original" subtype="" id="300" explains="">
「求也何如？」子曰：「求也，千室之邑，百乘之家，可使為之宰也，不知其仁也。」
		</region>
		<region typus="comment" subtype="" id="301" explains="300">
千室，大邑。百乘，卿大夫之家。宰，邑長家臣之通號。
		</region>
		<region typus="original" subtype="" id="302" explains="">
「赤也何如？」子曰：「赤也，束帶立於朝，可使與賓客言也，不知其仁也。」
		</region>
		<region typus="comment" subtype="" id="303" explains="302">
朝，音潮。赤，孔子弟子，姓公西，字子華。
		</region>
	</paragraph>
	<paragraph index="9">
		<region typus="original" subtype="" id="304" explains="">
子謂子貢曰：「女與回也孰愈？」
		</region>
		<region typus="comment" subtype="" id="305" explains="304">
女，音汝，下同。愈，勝也。
		</region>
		<region typus="original" subtype="" id="306" explains="">
對曰：「賜也何敢望回。回也聞一以知十，賜也聞一以知二。」
		</region>
		<region typus="comment" subtype="" id="307" explains="306">
一，數之始。十，數之終。二者，一之對也。顏子明睿所照，即始而見終；子貢推測而知，因此而識彼。「無所不悅，告往知來」，是其驗矣。
		</region>
		<region typus="original" subtype="" id="308" explains="">
子曰：「弗如也！吾與女弗如也。」
		</region>
		<region typus="comment" subtype="" id="309" explains="308">
與，許也。胡氏曰：「子貢方人，夫子既語以不暇，又問其與回孰愈，以觀其自知之如何。聞一知十，上知之資，生知之亞也。聞一知二，中人以上之資，學而知之之才也。子貢平日以己方回，見其不可企及，故喻之如此。夫子以其自知之明，而又不難於自屈，故既然之，又重許之。此其所以終聞性與天道，不特聞一知二而已也。」
		</region>
	</paragraph>
	<paragraph index="10">
		<region typus="original" subtype="" id="310" explains="">
宰予晝寢。子曰：「朽木不可雕也，糞土之牆不可杇也，於予與何誅。」
		</region>
		<region typus="comment" subtype="" id="311" explains="310">
朽，許久反。杇，音污。與，平聲，下同。晝寢，謂當晝而寐。朽，腐也。雕，刻畫也。杇，鏝也。言其志氣昏惰，教無所施也。與，語辭。誅，責也。言不足責，乃所以深責之。
		</region>
		<region typus="original" subtype="" id="312" explains="">
子曰：「始吾於人也，聽其言而信其行；今吾於人也，聽其言而觀其行。於予與改是。」
		</region>
		<region typus="comment" subtype="" id="313" explains="312">
行，去聲。宰予能言而行不逮，故孔子自言於予之事而改此失，亦以重警之也。胡氏曰：「『子曰』疑衍文，不然，則非一日之言也。」范氏曰：「君子之於學，惟日孜孜，斃而後已，惟恐其不及也。宰予晝寢，自棄孰甚焉，故夫子責之。」胡氏曰：「宰予不能以志帥氣，居然而倦。是宴安之氣勝，儆戒之志惰也。古之聖賢未嘗不以懈惰荒寧為懼，勤勵不息自強，此孔子所以深責宰予也。聽言觀行，聖人不待是而後能，亦非緣此而盡疑學者。特因此立教，以警群弟子，使謹於言而敏於行耳。」
		</region>
	</paragraph>
	<paragraph index="11">
		<region typus="original" subtype="" id="314" explains="">
子曰：「吾未見剛者。」或對曰：「申棖。」子曰：「棖也欲，焉得剛？」
		</region>
		<region typus="comment" subtype="" id="315" explains="314">
焉，於虔反。剛，堅強不屈之意，最人所難能者，故夫子歎其未見。申棖，弟子姓名。欲，多嗜欲也。多嗜欲，則不得為剛矣。程子曰：「人有欲則無剛，剛則不屈於欲。」謝氏曰：「剛與欲正相反。能勝物之謂剛，故常伸於萬物之上；為物揜之謂欲，故常屈於萬物之下。自古有志者少，無志者多，宜夫子之未見也。棖之欲不可知，其為人得非悻悻自好者乎？故或者疑以為剛，然不知此其所以為欲爾。」
		</region>
	</paragraph>
	<paragraph index="12">
		<region typus="original" subtype="" id="316" explains="">
子貢曰：「我不欲人之加諸我也，吾亦欲無加諸人。」子曰：「賜也，非爾所及也。」
		</region>
		<region typus="comment" subtype="" id="317" explains="316">
子貢言我所不欲人加於我之事，我亦不欲以此加之於人。此仁者之事，不待勉強，故夫子以為非子貢所及。程子曰：「我不欲人之加諸我，吾亦欲無加諸人，仁也；施諸己而不願，亦勿施於人，恕也。恕則子貢或能勉之，仁則非所及矣。」愚謂無者自然而然，勿者禁止之謂，此所以為仁恕之別。
		</region>
	</paragraph>
	<paragraph index="13">
		<region typus="original" subtype="" id="318" explains="">
子貢曰：「夫子之文章，可得而聞也；夫子之言性與天道，不可得而聞也。」
		</region>
		<region typus="comment" subtype="" id="319" explains="318">
文章，德之見乎外者，威儀文辭皆是也。性者，人所受之天理；天道者，天理自然之本體，其實一理也。言夫子之文章，日見乎外，固學者所共聞；至於性與天道，則夫子罕言之，而學者有不得聞者。蓋聖門教不躐等，子貢至是始得聞之，而歎其美也。程子曰：「此子貢聞夫子之至論而歎美之言也。」
		</region>
	</paragraph>
	<paragraph index="14">
		<region typus="original" subtype="" id="320" explains="">
子路有聞，未之能行，唯恐有聞。
		</region>
		<region typus="comment" subtype="" id="321" explains="320">
前所聞者既未及行，故恐復有所聞而行之不給也。范氏曰：「子路聞善，勇於必行，門人自以為弗及也，故著之。若子路，可謂能用其勇矣。」
		</region>
	</paragraph>
	<paragraph index="15">
		<region typus="original" subtype="" id="322" explains="">
子貢問曰：「孔文子何以謂之文也？」子曰：「敏而好學，不恥下問，是以謂之文也。」
		</region>
		<region typus="comment" subtype="" id="323" explains="322">
好，去聲。孔文子，衛大夫，名圉。凡人性敏者多不好學，位高者多恥下問。故謚法有以「勤學好問」為文者，蓋亦人所難也。孔圉得謚為文，以此而已。蘇氏曰：「孔文子使太叔疾出其妻而妻之。疾通於初妻之娣，文子怒，將攻之。訪於仲尼，仲尼不對，命駕而行。疾奔宋，文子使疾弟遺室孔姞。其為人如此而謚曰文，此子貢之所以疑而問也。孔子不沒其善，言能如此，亦足以為文矣，非經天緯地之文也。」
		</region>
	</paragraph>
	<paragraph index="16">
		<region typus="original" subtype="" id="324" explains="">
子謂子產，「有君子之道四焉：其行己也恭，其事上也敬，其養民也惠，其使民也義。」
		</region>
		<region typus="comment" subtype="" id="325" explains="324">
子產，鄭大夫公孫僑。恭，謙遜也。敬，謹恪也。惠，愛利也。使民義，如都鄙有章、上下有服、田有封洫、廬井有伍之類。吳氏曰：「數其事而責之者，其所善者多也，臧文仲不仁者三、不知者三是也。數其事而稱之者，猶有所未至也，子產有君子之道四焉是也。今或以一言蓋一人、一事蓋一時，皆非也。」
		</region>
	</paragraph>
	<paragraph index="17">
		<region typus="original" subtype="" id="326" explains="">
子曰：「晏平仲善與人交，久而敬之。」
		</region>
		<region typus="comment" subtype="" id="327" explains="326">
晏平仲，齊大夫，名嬰。程子曰：「人交久則敬衰，久而能敬，所以為善。」
		</region>
	</paragraph>
	<paragraph index="18">
		<region typus="original" subtype="" id="328" explains="">
子曰：「臧文仲居蔡，山節藻梲，何如其知也？」
		</region>
		<region typus="comment" subtype="" id="329" explains="328">
梲，章悅反。知，去聲。臧文仲，魯大夫臧孫氏，名辰。居，猶藏也。蔡，大龜也。節，柱頭斗栱也。藻，水草名。梲，樑上短柱也。蓋為藏龜之室，而刻山於節、畫藻於梲也。當時以文仲為知，孔子言其不務民義，而諂瀆鬼神如此，安得為知？春秋傳所謂作虛器，即此事也。張子曰：「山節藻梲為藏龜之室，祀爰居之義，同歸於不知宜矣。」
		</region>
	</paragraph>
	<paragraph index="19">
		<region typus="original" subtype="" id="330" explains="">
子張問曰：「令尹子文三仕為令尹，無喜色；三已之，無慍色。舊令尹之政，必以告新令尹。何如？」子曰：「忠矣。」曰：「仁矣乎？」曰：「未知，焉得仁？」
		</region>
		<region typus="comment" subtype="" id="331" explains="330">
知，如字。焉，於虔反。令尹，官名，楚上卿執政者也。子文，姓鬥，名谷於菟。其為人也，喜怒不形，物我無閒，知有其國而不知有其身，其忠盛矣，故子張疑其仁。然其所以三仕三已而告新令尹者，未知其皆出於天理而無人欲之私也，是以夫子但許其忠，而未許其仁也。
		</region>
		<region typus="original" subtype="" id="332" explains="">
「崔子弒齊君，陳文子有馬十乘，棄而違之。至於他邦，則曰：『猶吾大夫崔子也。』違之。之一邦，則又曰：『猶吾大夫崔子也。』違之。何如？」子曰：「清矣。」曰：「仁矣乎？」曰：「未知。焉得仁？」
		</region>
		<region typus="comment" subtype="" id="333" explains="332">
乘，去聲。崔子，齊大夫，名杼。齊君，莊公，名光。陳文子，亦齊大夫，名須無。十乘，四十匹也。違，去也。文子潔身去亂，可謂清矣，然未知其心果見義理之當然，而能脫然無所累乎？抑不得已於利害之私，而猶未免於怨悔也。故夫子特許其清，而不許其仁。愚聞之師曰：「當理而無私心，則仁矣。今以是而觀二子之事，雖其制行之高若不可及，然皆未有以見其必當於理，而真無私心也。子張未識仁體，而悅於苟難，遂以小者信其大者，夫子之不許也宜哉。」讀者於此，更以上章「不知其仁」、後篇「仁則吾不知」之語并與三仁夷齊之事觀之，則彼此交盡，而仁之為義可識矣。今以他書考之，子文之相楚，所謀者無非僭王猾夏之事。文子之仕齊，既失正君討賊之義，又不數歲而復反於齊焉，則其不仁亦可見矣。
		</region>
	</paragraph>
	<paragraph index="20">
		<region typus="original" subtype="" id="334" explains="">
季文子三思而後行。子聞之，曰：「再，斯可矣。」
		</region>
		<region typus="comment" subtype="" id="335" explains="334">
三，去聲。季文子，魯大夫，名行父。每事必三思而後行，若使晉而求遭喪之禮以行，亦其一事也。斯，語辭。程子曰：「為惡之人，未嘗知有思，有思則為善矣。然至於再則已審，三則私意起而反惑矣，故夫子譏之。」愚按：季文子慮事如此，可謂詳審，而宜無過舉矣。而宣公篡立，文子乃不能討，反為之使齊而納賂焉，豈非程子所謂私意起而反惑之驗歟？是以君子務窮理而貴果斷，不徒多思之為尚。
		</region>
	</paragraph>
	<paragraph index="21">
		<region typus="original" subtype="" id="336" explains="">
子曰：「寗武子邦有道則知，邦無道則愚。其知可及也，其愚不可及也。」
		</region>
		<region typus="comment" subtype="" id="337" explains="336">
知，去聲。
		</region>
		<region typus="original" subtype="" id="338" explains="">
寗武子，衛大夫，名俞。按春秋傳，武子仕衛，當文公、成公之時。文公有道，而武子無事可見，此其知之可及也。成公無道，至於失國，而武子周旋其閒，盡心竭力，不避艱險。凡其所處，皆智巧之士所深避而不肯為者，而能卒保其身以濟其君，此其愚之不可及也。程子曰：「邦無道能沈晦以免患，故曰不可及也。亦有不當愚者，比干是也。」
		</region>
	</paragraph>
	<paragraph index="22">
		<region typus="original" subtype="" id="339" explains="">
子在陳曰：「歸與！歸與！吾黨之小子狂簡，斐然成章，不知所以裁之。」
		</region>
		<region typus="comment" subtype="" id="340" explains="339">
與，平聲。斐，音匪。此孔子周流四方，道不行而思歸之歎也。吾黨小子，指門人之在魯者。狂簡，志大而略於事也。斐，文貌。成章，言其文理成就，有可觀者。裁，割正也。夫子初心，欲行其道於天下，至是而知其終不用也。於是始欲成就後學，以傳道於來世。又不得中行之士而思其次，以為狂士志意高遠，猶或可與進於道也。但恐其過中失正，而或陷於異端耳，故欲歸而裁之也。
		</region>
	</paragraph>
	<paragraph index="23">
		<region typus="original" subtype="" id="341" explains="">
子曰：「伯夷、叔齊不念舊惡，怨是用希。」
		</region>
		<region typus="comment" subtype="" id="342" explains="341">
伯夷、叔齊，孤竹君之二子。孟子稱其「不立於惡人之朝，不與惡人言。與鄉人立，其冠不正，望望然去之，若將浼焉。」其介如此，宜若無所容矣，然其所惡之人，能改即止，故人亦不甚怨之也。
		</region>
		<region typus="original" subtype="" id="343" explains="">
程子曰：「不念舊惡，此清者之量。」又曰：「二子之心，非夫子孰能知之？」
		</region>
	</paragraph>
	<paragraph index="24">
		<region typus="original" subtype="" id="344" explains="">
子曰：「孰謂微生高直？或乞醯焉，乞諸其鄰而與之。」
		</region>
		<region typus="comment" subtype="" id="345" explains="344">
醯，呼西反。微生姓，高名，魯人，素有直名者。醯，醋也。人來乞時，其家無有，故乞諸鄰家以與之。夫子言此，譏其曲意殉物，掠美市恩，不得為直也。程子曰：「微生高所枉雖小，害直為大。」范氏曰「是曰是、非曰非、有謂有、無謂無，曰直。聖人觀人於其一介之取予，而千駟萬鐘從可知焉。故以微事斷之，所以教人不可不謹也。」
		</region>
	</paragraph>
	<paragraph index="25">
		<region typus="original" subtype="" id="346" explains="">
子曰：「巧言、令色、足恭，左丘明恥之，丘亦恥之。匿怨而友其人，左丘明恥之，丘亦恥之。」
		</region>
		<region typus="comment" subtype="" id="347" explains="346">
足，將樹反。足，過也。程子曰：「左丘明，古之聞人也。」謝氏曰：「二者之可恥，有甚於穿窬也。左丘明恥之，其所養可知矣。夫子自言『丘亦恥之』，蓋竊比老、彭之意。又以深戒學者，使察乎此而立心以直也。」
		</region>
	</paragraph>
	<paragraph index="26">
		<region typus="original" subtype="" id="348" explains="">
顏淵、季路侍。子曰：「盍各言爾志？」
		</region>
		<region typus="comment" subtype="" id="349" explains="348">
盍，音合。盍，何不也。
		</region>
		<region typus="original" subtype="" id="350" explains="">
子路曰：「願車馬、衣輕裘，與朋友共。敝之而無憾。」
		</region>
		<region typus="comment" subtype="" id="351" explains="350">
衣，去聲。衣，服之也。裘，皮服。敝，壞也。憾，恨也。
		</region>
		<region typus="original" subtype="" id="352" explains="">
顏淵曰：「願無伐善，無施勞。」
		</region>
		<region typus="comment" subtype="" id="353" explains="352">
伐，誇也。善，謂有能。施，亦張大之意。勞，謂有功，易曰「勞而不伐」是也。或曰：「勞，勞事也。勞事非己所欲，故亦不欲施之於人。」亦通。
		</region>
		<region typus="original" subtype="" id="354" explains="">
子路曰：「願聞子之志。」子曰：「老者安之，朋友信之，少者懷之。」
		</region>
		<region typus="comment" subtype="" id="355" explains="354">
老者養之以安，朋友與之以信，少者懷之以恩。一說：安之，安我也；信之，信我也；懷之，懷我也。亦通。程子曰：「夫子安仁，顏淵不違仁，子路求仁。」又曰：「子路、顏淵、孔子之志，皆與物共者也，但有小大之差爾。」又曰「子路勇於義者，觀其志，豈可以勢利拘之哉？亞於浴沂者也。顏子不自私己，故無伐善；知同於人，故無施勞。其志可謂大矣，然未免出於有意也。至於夫子，則如天地之化工，付與萬物而己不勞焉，此聖人之所為也。今夫羈靮以御馬而不以制牛，人皆知羈靮之作在乎人，而不知羈靮之生由於馬，聖人之化，亦猶是也。先觀二子之言，後觀聖人之言，分明天地氣象。凡看論語，非但欲理會文字，須要識得聖賢氣象。」
		</region>
	</paragraph>
	<paragraph index="27">
		<region typus="original" subtype="" id="356" explains="">
子曰：「已矣乎！吾未見能見其過而內自訟者也。」
		</region>
		<region typus="comment" subtype="" id="357" explains="356">
已矣乎者，恐其終不得見而歎之也。內自訟者。口不言而心自咎也。人有過而能自知者鮮矣，知過而能內自訟者為尤鮮。能內自訟，則其悔悟深切而能改必矣。夫子自恐終不得見而歎之，其警學者深矣。
		</region>
	</paragraph>
	<paragraph index="28">
		<region typus="original" subtype="" id="358" explains="">
子曰：「十室之邑，必有忠信如丘者焉，不如丘之好學也。」
		</region>
		<region typus="comment" subtype="" id="359" explains="358">
焉，如字，屬上句。好，去聲。十室，小邑也。忠信如聖人，生質之美者也。夫子生知而未嘗不好學，故言此以勉人。言美質易得，至道難聞，學之至則可以為聖人，不學則不免為鄉人而已。可不勉哉？
		</region>
	</paragraph>
</text>
