<?xml version='1.0' encoding='UTF-8'?>
<text title="論語集注" section="季氏第十六" juan="8" original_title="論語">
	<paragraph index="0">
		<region typus="original" subtype="title" id="1476" explains="">
論語集注 季氏第十六
		</region>
	</paragraph>
	<paragraph index="1">
		<region typus="summary" subtype="" id="1477" explains="">
e|洪氏曰：「此篇或以為齊論。」凡十四章。
		</region>
	</paragraph>
	<paragraph index="2">
		<region typus="original" subtype="" id="1478" explains="">
季氏將伐顓臾。
		</region>
		<region typus="comment" subtype="" id="1479" explains="1478">
顓，音專。臾，音俞。◯ 顓臾，國名。魯附庸也。
		</region>
		<region typus="original" subtype="" id="1480" explains="">
冉有、季路見於孔子曰：「季氏將有事於顓臾。」
		</region>
		<region typus="comment" subtype="" id="1481" explains="1480">
見，賢遍反。◯ 按左傳史記，二子仕季氏不同時。此云爾者，疑子路嘗從孔子自衛反魯，再仕季氏，不久而復之衛也。
		</region>
		<region typus="original" subtype="" id="1482" explains="">
孔子曰：「求！無乃爾是過與？
		</region>
		<region typus="comment" subtype="" id="1483" explains="1482">
與，平聲。◯ 冉求為季氏聚斂，尤用事。故夫子獨責之。
		</region>
		<region typus="original" subtype="" id="1484" explains="">
夫顓臾，昔者先王以為東蒙主，且在邦域之中矣，是社稷之臣也。何以伐為？」
		</region>
		<region typus="comment" subtype="" id="1485" explains="1484">
夫，音扶。◯ 東蒙，山名。先王封顓臾於此山之下，使主其祭，在魯地七百里之中。社稷，猶-
		</region>
		<region typus="original" subtype="" id="1486" explains="">
云
		</region>
		<region typus="original" subtype="" id="1487" explains="">
-公家。是時四分魯國，季氏取其二，孟孫叔孫各有其一。獨附庸之國尚為公臣，季氏又欲取以自益。故孔子言顓臾乃先王封國，則不可伐；在邦域之中，則不必伐；是社稷之臣，則非季氏所當伐也。此事理之至當，不易之定體，而一言盡其曲折如此，非聖人不能也。
		</region>
		<region typus="original" subtype="" id="1488" explains="">
冉有曰：「夫子欲之，吾二臣者皆不欲也。」
		</region>
		<region typus="comment" subtype="" id="1489" explains="1488">
夫子，指季孫。冉有實與謀，以孔子非之，故歸咎於季氏。
		</region>
		<region typus="original" subtype="" id="1490" explains="">
孔子曰：「求！周任有言曰：『陳力就列，不能者止。』危而不持，顛而不扶，則將焉用彼相矣？
		</region>
		<region typus="comment" subtype="" id="1491" explains="1490">
任，平聲。焉，於虔反。相，去聲，下同。◯ 周任，古之良史。陳，布也。列，位也。相，瞽者之相也。言二子不欲則當諫，諫而不聽，則當去也。
		</region>
		<region typus="original" subtype="" id="1492" explains="">
且爾言過矣。虎兕出於柙，龜玉毀於櫝中，是誰之過與？」
		</region>
		<region typus="comment" subtype="" id="1493" explains="1492">
兕，徐履反。柙，戶甲反。櫝，音獨。與，平聲。◯ 兕，野牛也。柙，檻也。櫝，匱也。言在柙而逸，在櫝而毀，典守者不得辭其過。明二子居其位而不去，則季氏之惡，己不得不任其責也。
		</region>
		<region typus="original" subtype="" id="1494" explains="">
冉有曰：「今夫顓臾，固而近於費。今不取，後世必為子孫憂。」
		</region>
		<region typus="comment" subtype="" id="1495" explains="1494">
夫，音扶。◯ 固，謂城郭完固。費，季氏之私邑。此則冉求之飾辭，然亦可見其實與季氏之謀矣。
		</region>
		<region typus="original" subtype="" id="1496" explains="">
孔子曰：「求！君子疾夫舍曰欲之，而必為之辭。
		</region>
		<region typus="comment" subtype="" id="1497" explains="1496">
夫，音扶。舍，上聲。◯ 欲之，謂貪其利。
		</region>
		<region typus="original" subtype="" id="1498" explains="">
丘也聞有國有家者，不患寡而患不均，不患貧而患不安。蓋均無貧，和無寡，安無傾。
		</region>
		<region typus="comment" subtype="" id="1499" explains="1498">
寡，謂民少。貧，謂財乏。均，謂各得其分。安，謂上下相安。季氏之欲取顓臾，患寡與貧耳。然是時季氏據國，而魯公無民，則不均矣。君弱臣強，互生嫌隙，則不安矣。均則不患於貧而和，和則不患於寡而安，安則不相疑忌，而無傾覆之患。
		</region>
		<region typus="original" subtype="" id="1500" explains="">
夫如是，故遠人不服，則修文德以來之。既來之，則安之。
		</region>
		<region typus="comment" subtype="" id="1501" explains="1500">
夫，音扶。◯ 內治修，然後遠人服。有不服，則修德以來之，亦不當勤兵於遠。
		</region>
		<region typus="original" subtype="" id="1502" explains="">
今由與求也，相夫子，遠人不服而不能來也；邦分崩離析而不能守也。
		</region>
		<region typus="comment" subtype="" id="1503" explains="1502">
子路雖不與謀，而素不能輔之以義，亦不得為無罪，故并責之。遠人，謂顓臾。分崩離析，謂四分公室，家臣屢叛。
		</region>
		<region typus="original" subtype="" id="1504" explains="">
而謀動干戈於邦內。吾恐季孫之憂，不在顓臾，而在蕭牆之內也。」
		</region>
		<region typus="comment" subtype="" id="1505" explains="1504">
干，楯也。戈，戟也。蕭牆，屏也。言不均不和，內變將作。其後哀公果欲以越伐魯而去季氏。◯ 謝氏曰：「當是時，三家強，公室弱，冉求又欲伐顓臾以附益之。夫子所以深罪之，為其瘠魯以肥三家也。」洪氏曰：「二子仕於季氏，凡季氏所欲為，必以告於夫子。則因夫子之言而救止者，宜亦多矣。伐顓臾之事，不見於經傳，其以夫子之言而止也與？」
		</region>
	</paragraph>
	<paragraph index="3">
		<region typus="original" subtype="" id="1506" explains="">
孔子曰：「天下有道，則禮樂征伐自天子出；天下無道，則禮樂征伐自諸侯出。自諸侯出，蓋十世希不失矣；自大夫出，五世希不失矣；陪臣執國命，三世希不失矣。
		</region>
		<region typus="comment" subtype="" id="1507" explains="1506">
先王之制，諸侯不得變禮樂，專征伐。陪臣，家臣也。逆理愈甚，則其失之愈速。大約世數，不過如此。
		</region>
		<region typus="original" subtype="" id="1508" explains="">
天下有道，則政不在大夫。
		</region>
		<region typus="comment" subtype="" id="1509" explains="1508">
言不得專政。
		</region>
		<region typus="original" subtype="" id="1510" explains="">
天下有道，則庶人不議。」
		</region>
		<region typus="comment" subtype="" id="1511" explains="1510">
上無失政，則下無私議。非箝其口使不敢言也。此章通論天下之勢。
		</region>
	</paragraph>
	<paragraph index="4">
		<region typus="original" subtype="" id="1512" explains="">
孔子曰：「祿之去公室，五世矣；政逮於大夫，四世矣；故夫三桓之子孫，微矣。」
		</region>
		<region typus="comment" subtype="" id="1513" explains="1512">
夫，音扶。◯ 魯自文公薨，公子遂殺子赤，立宣公，而君失其政。歷成、襄、昭、定，凡五公。逮，及也。自季武子始專國政，歷悼、平、桓子，凡四世，而為家臣陽虎所執。三桓，三家，皆桓公之後。此以前章之說推之，而知其當然也。此章專論魯事，疑與前章皆定公時語。◯ 蘇氏曰：「禮樂征伐自諸侯出，宜諸侯之強也，而魯以失政。政逮於大夫，宜大夫之強也，而三桓以微。何也？強生於安，安生於上下之分定。今諸侯大夫皆陵其上，則無以令其下矣。故皆不久而失之也。」
		</region>
	</paragraph>
	<paragraph index="5">
		<region typus="original" subtype="" id="1514" explains="">
孔子曰：「益者三友，損者三友。友直，友諒，友多聞，益矣。友便辟，友善柔，友便佞，損矣。」
		</region>
		<region typus="comment" subtype="" id="1515" explains="1514">
便，平聲。辟，婢亦反。◯ 友直，則聞其過。友諒，則進於誠。友多聞，則進於明。便，習熟也。便辟，謂習於威儀而不直。善柔，謂工於媚悅而不諒。便佞，謂習於口語，而無聞見之實。三者損益，正相反也。◯ 尹氏曰：「自天子至於庶人，未有不須友以成者。而其損益有如是者，可不謹哉？」
		</region>
	</paragraph>
	<paragraph index="6">
		<region typus="original" subtype="" id="1516" explains="">
孔子曰：「益者三樂，損者三樂。樂節禮樂，樂道人之善，樂多賢友，益矣。樂驕樂，樂佚遊，樂宴樂，損矣。」
		</region>
		<region typus="comment" subtype="" id="1517" explains="1516">
樂，五教反。禮樂之樂，音岳。驕樂宴樂之樂，音洛。◯ 節，謂辨其制度聲容之節。驕樂，則侈肆而不知節。佚遊，則惰慢而惡聞善。宴樂，則淫溺而狎小人。三者損益，亦相反也。◯ 尹氏曰：「君子之於好樂，可不謹哉？」
		</region>
	</paragraph>
	<paragraph index="7">
		<region typus="original" subtype="" id="1518" explains="">
孔子曰：「侍於君子有三愆：言未及之而言謂之躁，言及之而不言謂之隱，未見顏色而言謂之瞽。」
		</region>
		<region typus="comment" subtype="" id="1519" explains="1518">
君子，有德位之通稱。愆，過也。瞽，無目，不能察言觀色。◯ 尹氏曰：「時然後言，則無三者之過矣。」
		</region>
	</paragraph>
	<paragraph index="8">
		<region typus="original" subtype="" id="1520" explains="">
孔子曰：「君子有三戒：少之時，血氣未定，戒之在色；及其壯也，血氣方剛，戒之在鬥；及其老也，血氣既衰，戒之在得。」
		</region>
		<region typus="comment" subtype="" id="1521" explains="1520">
血氣，形之所待以生者，血陰而氣陽也。得，貪得也。隨時知戒，以理勝之，則不為血氣所使也。◯ 范氏曰：「聖人同於人者，血氣也；異於人者，志氣也。血氣有時而衰，志氣則無時而衰也。少未定、壯而剛、老而衰者，血氣也。戒於色、戒於鬥、戒於得者，志氣也。君子養其志氣，故不為血氣所動，是以年彌高而德彌邵也。」
		</region>
	</paragraph>
	<paragraph index="9">
		<region typus="original" subtype="" id="1522" explains="">
孔子曰：「君子有三畏：畏天命，畏大人，畏聖人之言。
		</region>
		<region typus="comment" subtype="" id="1523" explains="1522">
畏者，嚴憚之意也。天命者，天所賦之正理也。知其可畏，則其戒謹恐懼，自有不能已者。而付畀之重，可以不失矣。大人聖言，皆天命所當畏。知畏天命，則不得不畏之矣。
		</region>
		<region typus="original" subtype="" id="1524" explains="">
小人不知天命而不畏也，狎大人，侮聖人之言。」
		</region>
		<region typus="comment" subtype="" id="1525" explains="1524">
侮，戲玩也。不知天命，故不識義理，而無所忌憚如此。◯ 尹氏曰：「三畏者，修己之誠當然也。小人不務修身誠己，則何畏之有？」
		</region>
	</paragraph>
	<paragraph index="10">
		<region typus="original" subtype="" id="1526" explains="">
孔子曰：「生而知之者，上也；學而知之者，次也；困而學之，又其次也；困而不學，民斯為下矣。」
		</region>
		<region typus="comment" subtype="" id="1527" explains="1526">
困，謂有所不通。言人之氣質不同，大約有此四等。◯ 楊氏曰：「生知學知以至困學，雖其質不同，然及其知之一也。故君子惟學之為貴。困而不學，然後為下。」
		</region>
	</paragraph>
	<paragraph index="11">
		<region typus="original" subtype="" id="1528" explains="">
孔子曰：「君子有九思：視思明，聽思聰，色思溫，貌思恭，言思忠，事思敬，疑思問，忿思難，見得思義。」
		</region>
		<region typus="comment" subtype="" id="1529" explains="1528">
難，去聲。◯ 視無所蔽，則明無不見。聽無所壅，則聰無不聞。色，見於面者。貌，舉身而言。思問，則疑不蓄。思難，則忿必懲。思義，則得不苟。◯ 程子曰：「九思各專其一。」謝氏曰：「未至於從容中道，無時而不自省察也。雖有不存焉者寡矣，此之謂思誠。」
		</region>
	</paragraph>
	<paragraph index="12">
		<region typus="original" subtype="" id="1530" explains="">
孔子曰：「見善如不及，見不善如探湯。吾見其人矣，吾聞其語矣。
		</region>
		<region typus="comment" subtype="" id="1531" explains="1530">
探，吐南反。◯ 真知善惡而誠好惡之，顏、曾、閔、冉之徒，蓋能之矣。語，蓋古語也。
		</region>
		<region typus="original" subtype="" id="1532" explains="">
隱居以求其志，行義以達其道。吾聞其語矣，未見其人也。」
		</region>
		<region typus="comment" subtype="" id="1533" explains="1532">
求其志，守其所達之道也。達其道，行其所求之志也。蓋惟伊尹、太公之流，可以當之。當時若顏子，亦庶乎此。然隱而未見，又不幸而蚤死，故夫子云然。
		</region>
	</paragraph>
	<paragraph index="13">
		<region typus="original" subtype="" id="1534" explains="">
齊景公有馬千駟，死之日，民無德而稱焉。伯夷叔齊餓於首陽之下，民到于今稱之。
		</region>
		<region typus="comment" subtype="" id="1535" explains="1534">
駟，四馬也。首陽，山名。
		</region>
		<region typus="original" subtype="" id="1536" explains="">
其斯之謂與？
		</region>
		<region typus="comment" subtype="" id="1537" explains="1536">
與，平聲。◯ 胡氏曰：「程子以為第十二篇錯簡『誠不以富，亦只以異』，當在此章之首。今詳文勢，似當在此句之上。言人之所稱，不在於富，而在於異也。」愚謂此說近是，而章首當有孔子曰字，蓋闕文耳。大抵此書後十篇多闕誤。
		</region>
	</paragraph>
	<paragraph index="14">
		<region typus="original" subtype="" id="1538" explains="">
陳亢問於伯魚曰：「子亦有異聞乎？」
		</region>
		<region typus="comment" subtype="" id="1539" explains="1538">
亢，音剛。◯ 亢以私意窺聖人，疑必陰厚其子。
		</region>
		<region typus="original" subtype="" id="1540" explains="">
對曰：「未也。嘗獨立，鯉趨而過庭。曰：『學詩乎？』對曰：『未也。』『不學詩，無以言。』鯉退而學詩。
		</region>
		<region typus="comment" subtype="" id="1541" explains="1540">
事理通達，而心氣和平，故能言。
		</region>
		<region typus="original" subtype="" id="1542" explains="">
他日又獨立，鯉趨而過庭。曰：『學禮乎？』對曰：『未也。』『不學禮，無以立。』鯉退而學禮。
		</region>
		<region typus="comment" subtype="" id="1543" explains="1542">
品節詳明，而德性堅定，故能立。
		</region>
		<region typus="original" subtype="" id="1544" explains="">
聞斯二者。」
		</region>
		<region typus="comment" subtype="" id="1545" explains="1544">
當獨立之時，所聞不過如此，其無異聞可知。
		</region>
		<region typus="original" subtype="" id="1546" explains="">
陳亢退而喜曰：「問一得三，聞詩，聞禮，又聞君子之遠其子也。」
		</region>
		<region typus="comment" subtype="" id="1547" explains="1546">
遠，去聲。◯ 尹氏曰：「孔子之教其子，無異於門人，故陳亢以為遠其子。」
		</region>
	</paragraph>
	<paragraph index="15">
		<region typus="original" subtype="" id="1548" explains="">
邦君之妻，君稱之曰夫人，夫人自稱曰小童；邦人稱之曰君夫人，稱諸異邦曰寡小君；異邦人稱之亦曰君夫人。
		</region>
		<region typus="comment" subtype="" id="1549" explains="1548">
寡，寡德，謙辭。◯ 吳氏曰：「凡語中所載如此類者，不知何謂。或古有之，或夫子嘗言之，不可考也。」
		</region>
	</paragraph>
</text>
