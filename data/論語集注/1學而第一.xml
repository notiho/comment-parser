<?xml version='1.0' encoding='UTF-8'?>
<text title="論語集注" section="學而第一" juan="1" original_title="論語">
	<paragraph index="0">
		<region typus="original" subtype="title" id="0" explains="">
論語集注 學而第一
		</region>
	</paragraph>
	<paragraph index="1">
		<region typus="summary" subtype="" id="1" explains="">
e|此為書之首篇，故所記多務本之意，乃入道之門、積德之基、學者之先務也。凡十六章。
		</region>
	</paragraph>
	<paragraph index="2">
		<region typus="original" subtype="" id="2" explains="">
子曰：「學而時習之，不亦說乎？
		</region>
		<region typus="comment" subtype="" id="3" explains="2">
說、悅同。學之為言效也。人性皆善，而覺有先後，後覺者必效先覺之所為，乃可以明善而復其初也。習，鳥數飛也。學之不已，如鳥數飛也。說，喜意也。既學而又時時習之，則所學者熟，而中心喜說，其進自不能已矣。程子曰「習，重習也。時復思繹，浹洽於中，則說也。」又曰：「學者，將以行之也。時習之，則所學者在我，故說。」謝氏曰：「時習者，無時而不習。坐如屍，坐時習也；立①如齊，立時習也。」
		</region>
		<region typus="original" subtype="" id="4" explains="">
有朋自遠方來，不亦樂乎？
		</region>
		<region typus="comment" subtype="" id="5" explains="4">
樂，音洛。朋，同類也。自遠方來，則近者可知。程子曰：「以善及人，而信從者眾，故可樂。」又曰：「說在心，樂主發散在外。」
		</region>
		<region typus="original" subtype="" id="6" explains="">
人不知而不慍，不亦君子乎？」
		</region>
		<region typus="comment" subtype="" id="7" explains="6">
慍，紆問反。慍，含怒意。君子，成德之名。尹氏曰：「學在己，知不知在人，何慍之有。」程子曰：「雖樂於及人，不見是而無悶，乃所謂君子。」愚謂及人而樂者順而易，不知而不慍者逆而難，故惟成德者能之。然德之所以成，亦曰學之正、習之熟、說之深，而不已焉耳。程子曰：「樂由說而後得，非樂不足以語君子。」
		</region>
	</paragraph>
	<paragraph index="3">
		<region typus="summary" subtype="" id="8" explains="">
e|①「立」，原作「一」，據清仿宋大字本改。
		</region>
	</paragraph>
	<paragraph index="4">
		<region typus="original" subtype="" id="9" explains="">
有子曰：「其為人也孝弟，而好犯上者，鮮矣；不好犯上，而好作亂者，未之有也。
		</region>
		<region typus="comment" subtype="" id="10" explains="9">
弟、好，皆去聲。鮮，上聲，下同。有子，孔子弟子，名若。善事父母為孝，善事兄長為弟。犯上，謂干犯在上之人。鮮，少也。作亂，則為悖逆爭鬥之事矣。此言人能孝弟，則其心和順，少好犯上，必不好作亂也。
		</region>
		<region typus="original" subtype="" id="11" explains="">
君子務本，本立而道生。孝弟也者，其為仁之本與！」
		</region>
		<region typus="comment" subtype="" id="12" explains="11">
與，平聲。務，專力也。本，猶根也。仁者，愛之理，心之德也。為仁，猶曰行仁。與者，疑辭，謙退不敢質言也。言君子凡事專用力於根本，根本既立，則其道自生。若上文所謂孝弟，乃是為仁之本，學者務此，則仁道自此而生也。程子曰：「孝弟，順德也，故不好犯上，豈復有逆理亂常之事。德有本，本立則其道充大。孝弟行於家，而後仁愛及於物，所謂親親而仁民也。故為仁以孝弟為本。論性，則以仁為孝弟之本。」或問：「孝弟為仁之本，此是由孝弟可以至仁否？」曰：「非也。謂行仁自孝弟始，孝弟是仁之一事。謂之行仁之本則可，謂是仁之本則不可。蓋仁是性也，孝弟是用也，性中只有個仁、義、禮、智四者而已，曷嘗有孝弟來。然仁主於愛，愛莫大於愛親，故曰孝弟也者，其為仁之本與！」
		</region>
	</paragraph>
	<paragraph index="5">
		<region typus="original" subtype="" id="13" explains="">
子曰：「巧言令色，鮮矣仁！」
		</region>
		<region typus="comment" subtype="" id="14" explains="13">
巧，好。令，善也。好其言，善其色，致飾於外，務以悅人，則人欲肆而本心之德亡矣。聖人辭不迫切，專言鮮，則絕無可知，學者所當深戒也。程子曰：「知巧言令色之非仁，則知仁矣。」
		</region>
	</paragraph>
	<paragraph index="6">
		<region typus="original" subtype="" id="15" explains="">
曾子曰：「吾日三省吾身：為人謀而不忠乎？與朋友交而不信乎？傳不習乎？」
		</region>
		<region typus="comment" subtype="" id="16" explains="15">
省，悉井反。為，去聲。傳，平聲。曾子，孔子弟子，名參，字子輿。盡己之謂忠。以實之謂信。傳，謂受之於師。習，謂熟之於己。曾子以此三者日省其身，有則改之，無則加勉，其自治誠切如此，可謂得為學之本矣。而三者之序，則又以忠信為傳習之本也。尹氏曰：「曾子守約，故動必求諸身。」謝氏曰：「諸子之學，皆出於聖人，其後愈遠而愈失其真。獨曾子之學，專用心於內，故傳之無弊，觀於子思孟子可見矣。惜乎！其嘉言善行，不盡傳於世也。其倖存而未泯者，學者其可不盡心乎！」
		</region>
	</paragraph>
	<paragraph index="7">
		<region typus="original" subtype="" id="17" explains="">
子曰：「道千乘之國：敬事而信，節用而愛人，使民以時。」
		</region>
		<region typus="comment" subtype="" id="18" explains="17">
道、乘，皆去聲。道，治也。馬氏云：「八百家出車一乘。」①千乘，諸侯之國，其地可出兵車千乘者也。敬者，主一無適之謂。敬事而信者，敬其事而信於民也。時，謂農隙之時。言治國之要，在此五者，亦務本之意也。程子曰：「此言至淺，然當時諸侯果能此，亦足以治其國矣。聖人言雖至近，上下皆通。此三言者，若推其極，堯舜之治亦不過此。若常人之言近，則淺近而已矣。」楊氏曰：「上不敬則下慢，不信則下疑，下慢而疑，事不立矣。敬事而信，以身先之也。易曰：『節以制度，不傷財，不害民。』蓋侈用則傷財，傷財必至於害民，故愛民必先於節用。然使之不以其時，則力本者不獲自盡，雖有愛人之心，而人不被其澤矣。然此特論其所存而已，未及為政也。苟無是心，則雖有政，不行焉。」胡氏曰：「凡此數者，又皆以敬為主。」愚謂五者反覆相因，各有次第，讀者宜細推之。
		</region>
	</paragraph>
	<paragraph index="8">
		<region typus="summary" subtype="" id="19" explains="">
e|①「馬氏云八百家出車一乘」十字，據清仿宋大字本補。
		</region>
	</paragraph>
	<paragraph index="9">
		<region typus="original" subtype="" id="20" explains="">
子曰：「弟子入則孝，出則弟，謹而信，泛愛眾，而親仁。行有餘力，則以學文。」
		</region>
		<region typus="comment" subtype="" id="21" explains="20">
弟子之弟，上聲。則弟之弟，去聲。謹者，行之有常也。信者，言之有實也。泛，廣也。眾，謂眾人。親，近也。仁，謂仁者。餘力，猶言暇日。以，用也。文，謂詩書六藝之文。程子曰：「為弟子之職，力有餘則學文，不修其職而先文，非為己之學也。」尹氏曰：「德行，本也。文藝，末也。窮其本末，知所先後，可以入德矣。」洪氏曰：「未有餘力而學文，則文滅其質；有餘力而不學文，則質勝而野。」愚謂力行而不學文，則無以考聖賢之成法，識事理之當然，而所行或出於私意，非但失之於野而已。
		</region>
	</paragraph>
	<paragraph index="10">
		<region typus="original" subtype="" id="22" explains="">
子夏曰：「賢賢易色，事父母能竭其力，事君能致其身，與朋友交言而有信。雖曰未學，吾必謂之學矣。」
		</region>
		<region typus="comment" subtype="" id="23" explains="22">
子夏，孔子弟子，姓卜，名商。賢人之賢，而易其好色之心，好善有誠也。致，猶委也。委致其身，謂不有其身也。四者皆人倫之大者，而行之必盡其誠，學求如是而已。故子夏言有能如是之人，苟非生質之美，必其務學之至。雖或以為未嘗為學，我必謂之已學也。游氏曰：「三代之學，皆所以明人倫也。能是四者，則於人倫厚矣。學之為道，何以加此。子夏以文學名，而其言如此，則古人之所謂學者可知矣。故學而一篇，大抵皆在於務本。」吳氏曰：「子夏之言，其意善矣。然辭氣之間，抑揚太過，其流之弊，將或至於廢學。必若上章夫子之言，然後為無弊也。」
		</region>
	</paragraph>
	<paragraph index="11">
		<region typus="original" subtype="" id="24" explains="">
子曰：「君子不重則不威，學則不固。
		</region>
		<region typus="comment" subtype="" id="25" explains="24">
重，厚重。威，威嚴。固，堅固也。輕乎外者，必不能堅乎內，故不厚重則無威嚴，而所學亦不堅固也。
		</region>
		<region typus="original" subtype="" id="26" explains="">
主忠信。
		</region>
		<region typus="comment" subtype="" id="27" explains="26">
人不忠信，則事皆無實，為惡則易，為善則難，故學者必以是為主焉。程子曰：「人道惟在忠信，不誠則無物，且出入無時，莫知其鄉者，人心也。若無忠信，豈復有物乎？」
		</region>
		<region typus="original" subtype="" id="28" explains="">
無友不如己者。
		</region>
		<region typus="comment" subtype="" id="29" explains="28">
無、毋通，禁止辭也。友所以輔仁，不如己，則無益而有損。
		</region>
		<region typus="original" subtype="" id="30" explains="">
過則勿憚改。」
		</region>
		<region typus="comment" subtype="" id="31" explains="30">
勿，亦禁止之辭。憚，畏難也。自治不勇，則惡日長，故有過則當速改，不可畏難而苟安也。程子曰：「學問之道無他也，知其不善，則速改以從善而已。」程子曰：「君子自修之道當如是也。」游氏曰：「君子之道，以威重為質，而學以成之。學之道，必以忠信為主，而以勝己者輔之。然或吝於改過，則終無以入德，而賢者亦未必樂告以善道，故以過勿憚改終焉。」
		</region>
	</paragraph>
	<paragraph index="12">
		<region typus="original" subtype="" id="32" explains="">
曾子曰：「慎終追遠，民德歸厚矣。」
		</region>
		<region typus="comment" subtype="" id="33" explains="32">
慎終者，喪盡其禮。追遠者，祭盡其誠。民德歸厚，謂下民化之，其德亦歸於厚。蓋終者，人之所易忽也，而能謹之；遠者，人之所易忘也，而能追之：厚之道也。故以此自為，則己之德厚，下民化之，則其德亦歸於厚也。
		</region>
	</paragraph>
	<paragraph index="13">
		<region typus="original" subtype="" id="34" explains="">
子禽問於子貢曰：「夫子至於是邦也，必聞其政，求之與？抑與之與？」
		</region>
		<region typus="comment" subtype="" id="35" explains="34">
之與之與，平聲，下同。子禽，姓陳，名亢。子貢，姓端木，名賜。皆孔子弟子。或曰：「亢，子貢弟子。」未知孰是。抑，反語辭。
		</region>
		<region typus="original" subtype="" id="36" explains="">
子貢曰：「夫子溫、良、恭、儉、讓以得之。夫子之求之也，其諸異乎人之求之與？」
		</region>
		<region typus="comment" subtype="" id="37" explains="36">
溫，和厚也。良，易直也。恭，莊敬也。儉，節制也。讓，謙遜也。五者，夫子之盛德光輝接於人者也。其諸，語辭也。人，他人也。言夫子未嘗求之，但其德容如是，故時君敬信，自以其政就而問之耳，非若他人必求之而後得也。聖人過化存神之妙，未易窺測，然即此而觀，則其德盛禮恭而不願乎外，亦可見矣。學者所當潛心而勉學也。謝氏曰：「學者觀於聖人威儀之間，亦可以進德矣。若子貢亦可謂善觀聖人矣，亦可謂善言德行矣。今去聖人千五百年，以此五者想見其形容，尚能使人興起，而況於親炙之者乎？」張敬夫曰：「夫子至是邦必聞其政，而未有能委國而授之以政者。蓋見聖人之儀刑而樂告之者，秉彝好德之良心也，而私慾害之，是以終不能用耳。」
		</region>
	</paragraph>
	<paragraph index="14">
		<region typus="original" subtype="" id="38" explains="">
子曰：「父在，觀其志；父沒，觀其行；三年無改於父之道，可謂孝矣。」
		</region>
		<region typus="comment" subtype="" id="39" explains="38">
行，去聲。
		</region>
		<region typus="original" subtype="" id="40" explains="">
父在，子不得自專，而志則可知。父沒，然後其行可見。故觀此足以知其人之善惡，然又必能三年無改於父之道，乃見其孝，不然，則所行雖善，亦不得為孝矣。
		</region>
		<region typus="original" subtype="" id="41" explains="">
尹氏曰：「如其道，雖終身無改可也。如其非道，何待三年。然則三年無改者，孝子之心有所不忍故也。」游氏曰：「三年無改，亦謂在所當改而可以未改者耳。」
		</region>
	</paragraph>
	<paragraph index="15">
		<region typus="original" subtype="" id="42" explains="">
有子曰：「禮之用，和為貴。先王之道斯為美，小大由之。
		</region>
		<region typus="comment" subtype="" id="43" explains="42">
禮者，天理之節文，人事之儀則也。和者，從容不迫之意。蓋禮之為體雖嚴，而皆出於自然之理，故其為用，必從容而不迫，乃為可貴。先王之道，此其所以為美，而小事大事無不由之也。
		</region>
		<region typus="original" subtype="" id="44" explains="">
有所不行，知和而和，不以禮節之，亦不可行也。」
		</region>
		<region typus="comment" subtype="" id="45" explains="44">
承上文而言，如此而復有所不行者，以其徒知和之為貴而一於和，不復以禮節之，則亦非復理之本然矣，所以流蕩忘反，而亦不可行也。程子曰：「禮勝則離，故禮之用和為貴。先王之道以斯為美，而小大由之。樂勝則流，故有所不行者，知和而和，不以禮節之，亦不可行。」范氏曰：「凡禮之體主於敬，而其用則以和為貴。敬者，禮之所以立也；和者，樂之所由生也。若有子可謂達禮樂之本矣。」愚謂嚴而泰，和而節，此理之自然，禮之全體也。毫釐有差，則失其中正，而各倚於一偏，其不可行均矣。
		</region>
	</paragraph>
	<paragraph index="16">
		<region typus="original" subtype="" id="46" explains="">
有子曰：「信近於義，言可復也；恭近於禮，遠恥辱也；因不失其親，亦可宗也。」
		</region>
		<region typus="comment" subtype="" id="47" explains="46">
近、遠，皆去聲。信，約信也。義者，事之宜也。復，踐言也。恭，致敬也。禮，節文也。因，猶依也。宗，猶主也。言約信而合其宜，則言必可踐矣。致恭而中其節，則能遠恥辱矣。所依者不失其可親之人，則亦可以宗而主之矣。此言人之言行交際，皆當謹之於始而慮其所終，不然，則因仍苟且之間，將有不勝其自失之悔者矣。
		</region>
	</paragraph>
	<paragraph index="17">
		<region typus="original" subtype="" id="48" explains="">
子曰：「君子食無求飽，居無求安，敏於事而慎於言，就有道而正焉，可謂好學也已。」
		</region>
		<region typus="comment" subtype="" id="49" explains="48">
好，去聲。不求安飽者，志有在而不暇及也。敏於事者，勉其所不足。慎於言者，不敢盡其所有餘也。然猶不敢自是，而必就有道之人，以正其是非，則可謂好學矣。凡言道者，皆謂事物當然之理，人之所共由者也。尹氏曰：「君子之學，能是四者，可謂篤志力行者矣。然不取正於有道，未免有差，如楊墨學仁義而差者也，其流至於無父無君，謂之好學可乎？」
		</region>
	</paragraph>
	<paragraph index="18">
		<region typus="original" subtype="" id="50" explains="">
子貢曰：「貧而無諂，富而無驕，何如？」子曰：「可也。未若貧而樂，富而好禮者也。」
		</region>
		<region typus="comment" subtype="" id="51" explains="50">
樂，音洛。好，去聲。諂，卑屈也。驕，矜肆也。常人溺於貧富之中，而不知所以自守，故必有二者之病。無諂無驕，則知自守矣，而未能超乎貧富之外也。凡曰可者，僅可而有所未盡之辭也。樂則心廣體胖而忘其貧，好禮則安處善，樂循理，亦不自知其富矣。子貢貨殖，蓋先貧後富，而嘗用力於自守者，故以此為問。而夫子答之如此，蓋許其所已能，而勉其所未至也。
		</region>
		<region typus="original" subtype="" id="52" explains="">
子貢曰：「詩云：『如切如磋，如琢如磨。』其斯之謂與？」
		</region>
		<region typus="comment" subtype="" id="53" explains="52">
磋，七多反。與，平聲。詩衛風淇澳之篇，言治骨角者，既切之而復磋之；治玉石者，既琢之而復磨之；治之已精，而益求其精也。子貢自以無諂無驕為至矣，聞夫子之言，又知義理之無窮，雖有得焉，而未可遽自足也，故引是詩以明之。
		</region>
		<region typus="original" subtype="" id="54" explains="">
子曰：「賜也，始可與言詩已矣！告諸往而知來者。」
		</region>
		<region typus="comment" subtype="" id="55" explains="54">
往者，其所已言者。來者，其所未言者。愚按：此章問答，其淺深高下，固不待辨說而明矣。然不切則磋無所施，不琢則磨無所措。故學者雖不可安於小成，而不求造道之極致；亦不可騖於虛遠，而不察切己之實病也。
		</region>
	</paragraph>
	<paragraph index="19">
		<region typus="original" subtype="" id="56" explains="">
子曰：「不患人之不己知，患不知人也。」
		</region>
		<region typus="comment" subtype="" id="57" explains="56">
尹氏曰：「君子求在我者，故不患人之不己知。不知人，則是非邪正或不能辨，故以為患也。」
		</region>
	</paragraph>
</text>
