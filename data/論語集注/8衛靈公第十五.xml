<?xml version='1.0' encoding='UTF-8'?>
<text title="論語集注" section="衛靈公第十五" juan="8" original_title="論語">
	<paragraph index="0">
		<region typus="original" subtype="title" id="1353" explains="">
論語集注 衛靈公第十五
		</region>
	</paragraph>
	<paragraph index="1">
		<region typus="summary" subtype="" id="1354" explains="">
e|凡四十一章。
		</region>
	</paragraph>
	<paragraph index="2">
		<region typus="original" subtype="" id="1355" explains="">
衛靈公問陳於孔子。孔子對曰：「俎豆之事，則嘗聞之矣；軍旅之事，未之學也。」明日遂行。
		</region>
		<region typus="comment" subtype="" id="1356" explains="1355">
陳，去聲。◯ 陳，謂軍師行伍之列。俎豆，禮器。◯ 尹氏曰：「衛靈公，無道之君也，復有志於戰伐之事，故答以未學而去之。」
		</region>
		<region typus="original" subtype="" id="1357" explains="">
在陳絕糧，從者病，莫能興。
		</region>
		<region typus="comment" subtype="" id="1358" explains="1357">
從，去聲。◯ 孔子去衛適陳。興，起也。
		</region>
		<region typus="original" subtype="" id="1359" explains="">
子路慍見曰：「君子亦有窮乎？」子曰：「君子固窮，小人窮斯濫矣。」
		</region>
		<region typus="comment" subtype="" id="1360" explains="1359">
見，賢遍反。◯ 何氏曰：「濫，溢也。言君子固有窮時，不若小人窮則放溢為非。」◯ 程子曰：「固窮者，固守其窮。」亦通。愚謂聖人當行而行，無所顧慮。處困而亨，無所怨悔。於此可見，學者宜深味之。
		</region>
	</paragraph>
	<paragraph index="3">
		<region typus="original" subtype="" id="1361" explains="">
子曰：「賜也，女以予為多學而識之者與？」
		</region>
		<region typus="comment" subtype="" id="1362" explains="1361">
女，音汝。識，音志。與，平聲，下同。◯ 子貢之學，多而能識矣。夫子欲其知所本也，故問以發之。
		</region>
		<region typus="original" subtype="" id="1363" explains="">
對曰：「然，非與？」
		</region>
		<region typus="comment" subtype="" id="1364" explains="1363">
方信而忽疑，蓋其積學功至，而亦將有得也。
		</region>
		<region typus="original" subtype="" id="1365" explains="">
曰：「非也，予一以貫之。」
		</region>
		<region typus="comment" subtype="" id="1366" explains="1365">
說見第四篇。然彼以行言，而此以知言也。◯ 謝氏曰：「聖人之道大矣，人不能遍觀而盡識，宜其以為多學而識之也。然聖人豈務博者哉？如天之於眾形，匪物物刻而雕之也。故曰：『予一以貫之。』『德輶如毛，毛猶有倫。上天之載，無聲無臭。至矣！』」尹氏曰：「孔子之於曾子，不待其問而直告之以此，曾子復深諭之曰：『唯』。若子貢則先發其疑而後告之，而子貢終亦不能如曾子之唯也。二子所學之淺深，於此可見。」愚按：夫子之於子貢，屢有以發之，而他人不與焉。則顏曾以下諸子所學之淺深，又可見矣。
		</region>
	</paragraph>
	<paragraph index="4">
		<region typus="original" subtype="" id="1367" explains="">
子曰：「由！知德者鮮矣。」
		</region>
		<region typus="comment" subtype="" id="1368" explains="1367">
鮮，上聲。◯ 由，呼子路之名而告之也。德，謂義理之得於己者。非己有之，不能知其意味之實也。自第一章至此，疑皆一時之言。此章蓋為慍見發也。
		</region>
	</paragraph>
	<paragraph index="5">
		<region typus="original" subtype="" id="1369" explains="">
子曰：「無為而治者，其舜也與？夫何為哉？恭己正南面而已矣。」
		</region>
		<region typus="comment" subtype="" id="1370" explains="1369">
與，平聲。夫，音扶。◯ 無為而治者，聖人德盛而民化，不待其有所作為也。獨稱舜者，紹堯之後，而又得人以任眾職，故尤不見其有為之跡也。恭己者，聖人敬德之容。既無所為，則人之所見如此而已。
		</region>
	</paragraph>
	<paragraph index="6">
		<region typus="original" subtype="" id="1371" explains="">
子張問行。
		</region>
		<region typus="comment" subtype="" id="1372" explains="1371">
猶問達之意也。
		</region>
		<region typus="original" subtype="" id="1373" explains="">
子曰：「言忠信，行篤敬，雖蠻貊之邦行矣；言不忠信，行不篤敬，雖州里行乎哉？
		</region>
		<region typus="comment" subtype="" id="1374" explains="1373">
行篤、行不之行，去聲。貊，亡百反。◯ 子張意在得行於外，故夫子反於身而言之，猶答干祿問達之意也。篤，厚也。蠻，南蠻。貊，北狄。二千五百家為州。
		</region>
		<region typus="original" subtype="" id="1375" explains="">
立，則見其參於前也；在輿，則見其倚於衡也。夫然後行。」
		</region>
		<region typus="comment" subtype="" id="1376" explains="1375">
參，七南反。夫，音扶。◯ 其者，指忠信篤敬而言。參，讀如毋往參焉之參，言與我相參也。衡，軛也。言其於忠信篤敬念念不忘，隨其所在，常若有見，雖欲頃刻離之而不可得。然後一言一行，自然不離於忠信篤敬，而蠻貊可行也。
		</region>
		<region typus="original" subtype="" id="1377" explains="">
子張書諸紳。
		</region>
		<region typus="comment" subtype="" id="1378" explains="1377">
紳，大帶之垂者。書之，欲其不忘也。◯ 程子曰：「學要鞭辟近裡，著己而已。博學而篤志，切問而近思；言忠信，行篤敬；立則見其參於前，在輿則見其倚於衡；只此是學。質美者明得盡，查滓便渾化，卻與天地同體。其次惟莊敬以持養之，及其至則一也。」
		</region>
	</paragraph>
	<paragraph index="7">
		<region typus="original" subtype="" id="1379" explains="">
子曰：「直哉史魚！邦有道，如矢；邦無道，如矢。」
		</region>
		<region typus="comment" subtype="" id="1380" explains="1379">
史，官名。魚，衛大夫，名鰌。如矢，言直也。史魚自以不能進賢退不肖，既死猶以尸諫，故夫子稱其直。事見家語。
		</region>
		<region typus="original" subtype="" id="1381" explains="">
君子哉蘧伯玉！邦有道，則仕；邦無道，則可卷而懷之。」
		</region>
		<region typus="comment" subtype="" id="1382" explains="1381">
伯玉出處，合於聖人之道，故曰君子。卷，收也。懷，藏也。如於孫林父寧殖放弒之謀，不對而出，亦其事也。◯ 楊氏曰：「史魚之直，未盡君子之道。若蘧伯玉，然後可免於亂世。若史魚之如矢，則雖欲卷而懷之，有不可得也。」
		</region>
	</paragraph>
	<paragraph index="8">
		<region typus="original" subtype="" id="1383" explains="">
子曰：「可與言而不與之言，失人；不可與言而與之言，失言。知者不失人，亦不失言。」
		</region>
		<region typus="comment" subtype="" id="1384" explains="1383">
知，去聲。
		</region>
	</paragraph>
	<paragraph index="9">
		<region typus="original" subtype="" id="1385" explains="">
子曰：「志士仁人，無求生以害仁，有殺身以成仁。」
		</region>
		<region typus="comment" subtype="" id="1386" explains="1385">
志士，有志之士。仁人，則成德之人也。理當死而求生，則於其心有不安矣，是害其心之德也。當死而死，則心安而德全矣。◯ 程子曰：「實理得之於心自別。實理者，實見得是，實見得非也。古人有捐軀隕命者，若不實見得，惡能如此？須是實見得生不重於義，生不安於死也。故有殺身以成仁者，只是成就一個是而已。」
		</region>
	</paragraph>
	<paragraph index="10">
		<region typus="original" subtype="" id="1387" explains="">
子貢問為仁。子曰：「工欲善其事，必先利其器。居是邦也，事其大夫之賢者，友其士之仁者。」
		</region>
		<region typus="comment" subtype="" id="1388" explains="1387">
賢以事言，仁以德言。夫子嘗謂子貢悅不若己者，故以是告之。欲其有所嚴憚切磋以成其德也。◯ 程子曰：「子貢問為仁，非問仁也，故孔子告之以為仁之資而已。」
		</region>
	</paragraph>
	<paragraph index="11">
		<region typus="original" subtype="" id="1389" explains="">
顏淵問為邦。
		</region>
		<region typus="comment" subtype="" id="1390" explains="1389">
顏子王佐之才，故問治天下之道。曰為邦者，謙辭。
		</region>
		<region typus="original" subtype="" id="1391" explains="">
子曰：「行夏之時，
		</region>
		<region typus="comment" subtype="" id="1392" explains="1391">
夏時，謂以斗柄初昏建寅之月為歲首也。天開於子，地辟於丑，人生於寅，故斗柄建此三辰之月，皆可以為歲首。而三代迭用之，夏以寅為人正，商以丑為地正，周以子為天正也。然時以作事，則歲月自當以人為紀。故孔子嘗曰：「吾得夏時焉。」而說者以為謂夏小正之屬。蓋取其時之正與其令之善，而於此又以告顏子也。
		</region>
		<region typus="original" subtype="" id="1393" explains="">
乘殷之輅，
		</region>
		<region typus="comment" subtype="" id="1394" explains="1393">
輅，音路，亦作路。◯ 商輅，木輅也。輅者，大車之名。古者以木為車而已，至商而有輅之名，蓋始異其制也。周人飾以金玉，則過侈而易敗，不若商輅之樸素渾堅而等威已辨，為質而得其中也。
		</region>
		<region typus="original" subtype="" id="1395" explains="">
服周之冕，
		</region>
		<region typus="comment" subtype="" id="1396" explains="1395">
周冕有五，祭服之冠也。冠上有覆，前後有旒。黃帝以來，蓋已有之，而制度儀等，至周始備。然其為物小，而加於眾體之上，故雖華而不為靡，雖費而不及奢。夫子取之，蓋亦以為文而得其中也。
		</region>
		<region typus="original" subtype="" id="1397" explains="">
樂則韶舞。
		</region>
		<region typus="comment" subtype="" id="1398" explains="1397">
取其盡善盡美。
		</region>
		<region typus="original" subtype="" id="1399" explains="">
放鄭聲，遠佞人。鄭聲淫，佞人殆。」
		</region>
		<region typus="comment" subtype="" id="1400" explains="1399">
遠，去聲。◯ 放，謂禁絕之。鄭聲，鄭國之音。佞人，卑諂辯給之人。殆，危也。◯ 程子曰：「問政多矣，惟顏淵告之以此。蓋三代之制，皆因時損益，及其久也，不能無弊。周衰，聖人不作，故孔子斟酌先王之禮，立萬世常行之道，發此以為之兆爾。由是求之，則余皆可考也。」張子曰：「禮樂，治之法也。放鄭聲，遠佞人，法外意也。一日不謹，則法壞矣。虞夏君臣更相飭戒，意蓋如此。」又曰：「法立而能守，則德可久，業可大。鄭聲佞人，能使人喪其所守，故放遠之。」尹氏曰：「此所謂百王不易之大法。孔子之作春秋，蓋此意也。孔顏雖不得行之於時，然其為治之法，可得而見矣。」
		</region>
	</paragraph>
	<paragraph index="12">
		<region typus="original" subtype="" id="1401" explains="">
子曰：「人無遠慮，必有近憂。」
		</region>
		<region typus="comment" subtype="" id="1402" explains="1401">
蘇氏曰：「人之所履者，容足之外，皆為無用之地，而不可廢也。故慮不在千里之外，則患在幾席之下矣。」
		</region>
	</paragraph>
	<paragraph index="13">
		<region typus="original" subtype="" id="1403" explains="">
子曰：「已矣乎！吾未見好德如好色者也。」
		</region>
		<region typus="comment" subtype="" id="1404" explains="1403">
好，去聲。◯ 已矣乎，歎其終不得而見也。
		</region>
	</paragraph>
	<paragraph index="14">
		<region typus="original" subtype="" id="1405" explains="">
子曰：「臧文仲其竊位者與？知柳下惠之賢，而不與立也。」
		</region>
		<region typus="comment" subtype="" id="1406" explains="1405">
者與之與，平聲。◯ 竊位，言不稱其位而有愧於心，如盜得而陰據之也。柳下惠，魯大夫展獲，字禽，食邑柳下，謚曰惠。與立，謂與之並立於朝。◯ 范氏曰：「臧文仲為政於魯，若不知賢，是不明也；知而不舉，是蔽賢也。不明之罪小，蔽賢之罪大。故孔子以為不仁，又以為竊位。」
		</region>
	</paragraph>
	<paragraph index="15">
		<region typus="original" subtype="" id="1407" explains="">
子曰：「躬自厚而薄責於人，則遠怨矣。」
		</region>
		<region typus="comment" subtype="" id="1408" explains="1407">
遠，去聲。◯ 責己厚，故身益修；責人薄，故人易從。所以人不得而怨之。
		</region>
	</paragraph>
	<paragraph index="16">
		<region typus="original" subtype="" id="1409" explains="">
子曰：「不曰『如之何如之何』者，吾末如之何也已矣。」
		</region>
		<region typus="comment" subtype="" id="1410" explains="1409">
如之何如之何者，熟思而審處之辭也。不如是而妄行，雖聖人亦無如之何矣。
		</region>
	</paragraph>
	<paragraph index="17">
		<region typus="original" subtype="" id="1411" explains="">
子曰：「群居終日，言不及義，好行小慧，難矣哉！」
		</region>
		<region typus="comment" subtype="" id="1412" explains="1411">
好，去聲。◯ 小慧，私智也。言不及義，則放辟邪侈之心滋。好行小慧，則行險僥倖之機熟。難矣哉者，言其無以入德，而將有患害也。
		</region>
	</paragraph>
	<paragraph index="18">
		<region typus="original" subtype="" id="1413" explains="">
子曰：「君子義以為質，禮以行之，孫以出之，信以成之。君子哉！」
		</region>
		<region typus="comment" subtype="" id="1414" explains="1413">
孫，去聲。◯ 義者制事之本，故以為質干。而行之必有節文，出之必以退遜，成之必在誠實，乃君子之道也。◯ 程子曰：「義以為質，如質干然。禮行此，孫出此，信成此。此四句只是一事，以義為本。」又曰：「『敬以直內，則義以方外。』『義以為質，則禮以行之，孫以出之，信以成之。』」
		</region>
	</paragraph>
	<paragraph index="19">
		<region typus="original" subtype="" id="1415" explains="">
子曰：「君子病無能焉，不病人之不己知也。」
		</region>
	</paragraph>
	<paragraph index="20">
		<region typus="original" subtype="" id="1416" explains="">
子曰：「君子疾沒世而名不稱焉。」
		</region>
		<region typus="comment" subtype="" id="1417" explains="1416">
范氏曰：「君子學以為己，不求人知。然沒世而名不稱焉，則無為善之實可知矣。」
		</region>
	</paragraph>
	<paragraph index="21">
		<region typus="original" subtype="" id="1418" explains="">
子曰：「君子求諸己，小人求諸人。」
		</region>
		<region typus="comment" subtype="" id="1419" explains="1418">
謝氏曰：「君子無不反求諸己，小人反是。此君子小人所以分也。」楊氏曰：「君子雖不病人之不己知，然亦疾沒世而名不稱也。雖疾沒世而名不稱，然所以求者，亦反諸己而已。小人求諸人，故違道干譽，無所不至。三者文不相蒙，而義實相足，亦記言者之意。」
		</region>
	</paragraph>
	<paragraph index="22">
		<region typus="original" subtype="" id="1420" explains="">
子曰：「君子矜而不爭，群而不黨。」
		</region>
		<region typus="comment" subtype="" id="1421" explains="1420">
莊以持己曰矜；然無乖戾之心，故不爭。和以處眾曰群；然無阿比之意，故不黨。
		</region>
	</paragraph>
	<paragraph index="23">
		<region typus="original" subtype="" id="1422" explains="">
子曰：「君子不以言舉人，不以人廢言。」
		</region>
	</paragraph>
	<paragraph index="24">
		<region typus="original" subtype="" id="1423" explains="">
子貢問曰：「有一言而可以終身行之者乎？」子曰：「其恕乎！己所不欲，勿施於人。」
		</region>
		<region typus="comment" subtype="" id="1424" explains="1423">
推己及物，其施不窮，故可以終身行之。尹氏曰：「學貴於知要。子貢之問，可謂知要矣。孔子告以求仁之方也。推而極之，雖聖人之無我，不出乎此。終身行之，不亦宜乎？」
		</region>
	</paragraph>
	<paragraph index="25">
		<region typus="original" subtype="" id="1425" explains="">
子曰：「吾之於人也，誰毀誰譽？如有所譽者，其有所試矣。
		</region>
		<region typus="comment" subtype="" id="1426" explains="1425">
譽，平聲。毀者，稱人之惡而損其真。譽者，揚人之善而過其實。夫子無是也。然或有所譽者，則必嘗有以試之，而知其將然矣。聖人善善之速，而無所苟如此。若其惡惡，則已緩矣。是以雖有以前知其惡，而終無所毀也。
		</region>
		<region typus="original" subtype="" id="1427" explains="">
斯民也，三代之所以直道而行也。」
		</region>
		<region typus="comment" subtype="" id="1428" explains="1427">
斯民者，今此之人也。三代，夏、商、周也。直道，無私曲也。言吾之所以無所毀譽者，蓋以此民，即三代之時所以善其善、惡其惡而無所私曲之民。故我今亦不得而枉其是非之實也。尹氏曰：「孔子之於人也，豈有意於毀譽之哉？其所以譽之者，蓋試而知其美故也。斯民也，三代所以直道而行，豈得容私於其閒哉？
		</region>
	</paragraph>
	<paragraph index="26">
		<region typus="original" subtype="" id="1429" explains="">
子曰：「吾猶及史之闕文也，有馬者借人乘之。今亡矣夫！」
		</region>
		<region typus="comment" subtype="" id="1430" explains="1429">
夫，音扶。楊氏曰：「史闕文、馬借人，此二事孔子猶及見之。今亡矣夫，悼時之益偷也。」愚謂此必有為而言。蓋雖細故，而時變之大者可知矣。胡氏曰：「此章義疑，不可強解。」
		</region>
	</paragraph>
	<paragraph index="27">
		<region typus="original" subtype="" id="1431" explains="">
子曰：「巧言亂德，小不忍則亂大謀。」
		</region>
		<region typus="comment" subtype="" id="1432" explains="1431">
巧言，變亂是非，聽之使人喪其所守。小不忍，如婦人之仁、匹夫之勇皆是。
		</region>
	</paragraph>
	<paragraph index="28">
		<region typus="original" subtype="" id="1433" explains="">
子曰：「眾惡之，必察焉；眾好之，必察焉。」
		</region>
		<region typus="comment" subtype="" id="1434" explains="1433">
好、惡，並去聲。◯ 楊氏曰：「惟仁者能好惡人。眾好惡之而不察，則或蔽於私矣。」
		</region>
	</paragraph>
	<paragraph index="29">
		<region typus="original" subtype="" id="1435" explains="">
子曰：「人能弘道，非道弘人。」
		</region>
		<region typus="comment" subtype="" id="1436" explains="1435">
弘，廓而大之也。人外無道，道外無人。然人心有覺，而道體無為；故人能大其道，道不能大其人也。◯ 張子曰：「心能盡性，人能弘道也；性不知檢其心，非道弘人也。」
		</region>
	</paragraph>
	<paragraph index="30">
		<region typus="original" subtype="" id="1437" explains="">
子曰：「過而不改，是謂過矣。」
		</region>
		<region typus="comment" subtype="" id="1438" explains="1437">
過而能改，則復於無過。惟不改則其過遂成，而將不及改矣。
		</region>
	</paragraph>
	<paragraph index="31">
		<region typus="original" subtype="" id="1439" explains="">
子曰：「吾嘗終日不食，終夜不寢，以思，
		</region>
		<region typus="comment" subtype="" id="1440" explains="1439">
句。
		</region>
		<region typus="original" subtype="" id="1441" explains="">
無益，
		</region>
		<region typus="comment" subtype="" id="1442" explains="1441">
句。
		</region>
		<region typus="original" subtype="" id="1443" explains="">
不如學也。」
		</region>
		<region typus="comment" subtype="" id="1444" explains="1443">
此為思而不學者言之。蓋勞心以必求，不如遜志而自得也。◯ 李氏曰：「夫子非思而不學者，特垂語以教人爾。」
		</region>
	</paragraph>
	<paragraph index="32">
		<region typus="original" subtype="" id="1445" explains="">
子曰：「君子謀道不謀食。耕也，餒在其中矣；學也，祿在其中矣。君子憂道不憂貧。」
		</region>
		<region typus="comment" subtype="" id="1446" explains="1445">
餒，奴罪反。耕所以謀食，而未必得食。學所以謀道，而祿在其中。然其學也，憂不得乎道而已；非為憂貧之故，而欲為是以得祿也。◯ 尹氏曰：「君子治其本而不恤其末，豈以在外者為憂樂哉？」
		</region>
	</paragraph>
	<paragraph index="33">
		<region typus="original" subtype="" id="1447" explains="">
子曰：「知及之，仁不能守之；雖得之，必失之。
		</region>
		<region typus="comment" subtype="" id="1448" explains="1447">
知，去聲。知足以知此理，而私慾間之，則無以有之於身矣。
		</region>
		<region typus="original" subtype="" id="1449" explains="">
知及之，仁能守之。不莊以涖之，則民不敬。
		</region>
		<region typus="comment" subtype="" id="1450" explains="1449">
涖，臨也。謂臨民也。知此理而無私慾以間之，則所知者在我而不失矣。然猶有不莊者，蓋氣習之偏，或有厚於內而不嚴於外者，是以民不見其可畏而慢易之。下句放此。
		</region>
		<region typus="original" subtype="" id="1451" explains="">
知及之，仁能守之，莊以涖之。動之不以禮，未善也。」
		</region>
		<region typus="comment" subtype="" id="1452" explains="1451">
動之，動民也。猶曰鼓舞而作興之云爾。禮，謂義理之節文。愚謂學至於仁，則善有諸己而大本立矣。涖之不莊，動之不以禮，乃其氣稟學問之小疵，然亦非盡善之道也。故夫子歷言之，使知德愈全則責愈備，不可以為小節而忽之也。
		</region>
	</paragraph>
	<paragraph index="34">
		<region typus="original" subtype="" id="1453" explains="">
子曰：「君子不可小知，而可大受也；小人不可大受，而可小知也。」
		</region>
		<region typus="comment" subtype="" id="1454" explains="1453">
此言觀人之法。知，我知之也。受，彼所受也。蓋君子於細事未必可觀，而材德足以任重；小人雖器量淺狹，而未必無一長可取。
		</region>
	</paragraph>
	<paragraph index="35">
		<region typus="original" subtype="" id="1455" explains="">
子曰：「民之於仁也，甚於水火。水火，吾見蹈而死者矣，未見蹈仁而死者也。」
		</region>
		<region typus="comment" subtype="" id="1456" explains="1455">
民之於水火，所賴以生，不可一日無。其於仁也亦然。但水火外物，而仁在己。無水火，不過害人之身，而不仁則失其心。是仁有甚於水火，而尤不可以一日無也。況水火或有時而殺人，仁則未嘗殺人，亦何憚而不為哉？◯ 李氏曰：「此夫子勉人為仁之語。」下章放此。
		</region>
	</paragraph>
	<paragraph index="36">
		<region typus="original" subtype="" id="1457" explains="">
子曰：「當仁不讓於師。」
		</region>
		<region typus="comment" subtype="" id="1458" explains="1457">
當仁，以仁為己任也。雖師亦無所遜，言當勇往而必為也。蓋仁者，人所自有而自為之，非有爭也，何遜之有？◯ 程子曰：「為仁在己，無所與遜。若善名為①外，則不可不遜。」
		</region>
	</paragraph>
	<paragraph index="37">
		<region typus="summary" subtype="" id="1459" explains="">
e|①「為」，清仿宋大字本作「在」。
		</region>
	</paragraph>
	<paragraph index="38">
		<region typus="original" subtype="" id="1460" explains="">
子曰：「君子貞而不諒。」
		</region>
		<region typus="comment" subtype="" id="1461" explains="1460">
貞，正而固也。諒，則不擇是非而必於信。
		</region>
	</paragraph>
	<paragraph index="39">
		<region typus="original" subtype="" id="1462" explains="">
子曰：「事君，敬其事而後其食。」
		</region>
		<region typus="comment" subtype="" id="1463" explains="1462">
後，與後獲之後同。食，祿也。君子之仕也，有官守者修其職，有言責者盡其忠。皆以敬吾之事而已，不可先有求祿之心也。
		</region>
	</paragraph>
	<paragraph index="40">
		<region typus="original" subtype="" id="1464" explains="">
子曰：「有教無類。」
		</region>
		<region typus="comment" subtype="" id="1465" explains="1464">
人性皆善，而其類有善惡之殊者，氣習之染也。故君子有教，則人皆可以復於善，而不當復論其類之惡矣。
		</region>
	</paragraph>
	<paragraph index="41">
		<region typus="original" subtype="" id="1466" explains="">
子曰：「道不同，不相為謀。」
		</region>
		<region typus="comment" subtype="" id="1467" explains="1466">
為，去聲。不同，如善惡邪正之異。
		</region>
	</paragraph>
	<paragraph index="42">
		<region typus="original" subtype="" id="1468" explains="">
子曰：「辭達而已矣。」
		</region>
		<region typus="comment" subtype="" id="1469" explains="1468">
辭，取達意而止，不以富麗為工。
		</region>
	</paragraph>
	<paragraph index="43">
		<region typus="original" subtype="" id="1470" explains="">
師冕見，及階，子曰：「階也。」及席，子曰：「席也。」皆坐，子告之曰：「某在斯，某在斯。」
		</region>
		<region typus="comment" subtype="" id="1471" explains="1470">
見，賢遍反。◯ 師，樂師，瞽者。冕，名。再言某在斯，歷舉在坐之人以詔之。
		</region>
		<region typus="original" subtype="" id="1472" explains="">
師冕出。子張問曰：「與師言之道與？」
		</region>
		<region typus="comment" subtype="" id="1473" explains="1472">
與，平聲。◯ 聖門學者，於夫子之一言一動，無不存心省察如此。
		</region>
		<region typus="original" subtype="" id="1474" explains="">
子曰：「然。固相師之道也。」
		</region>
		<region typus="comment" subtype="" id="1475" explains="1474">
相，去聲。◯ 相，助也。古者瞽必有相，其道如此。蓋聖人於此，非作意而為之，但盡其道而已。◯ 尹氏曰：「聖人處己為人，其心一致，無不盡其誠故也。有志於學者，求聖人之心，於斯亦可見矣。」范氏曰：「聖人不侮鰥寡，不虐無告，可見於此。推之天下，無一物不得其所矣。」
		</region>
	</paragraph>
</text>
