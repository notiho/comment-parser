<?xml version='1.0' encoding='UTF-8'?>
<text title="史記三家注" section="五帝本紀第一" juan="1" original_title="史記">
	<paragraph index="0">
		<region typus="original" subtype="title" id="0" explains="">
史記三家注 五帝本紀第一
		</region>
	</paragraph>
	<paragraph index="1">
		<region typus="summary" subtype="" id="1" explains="">
【集解】凡是徐氏義，稱徐姓名以別之。餘者悉是駰注解，并集眾家義。【索隱】紀者，記也。本其事而記之，故曰本紀。又紀，理也，絲縷有紀。而帝王書稱紀者，言爲後代綱紀也。【正義】鄭玄注《中候敕省圖》云：「德合五帝坐星者，稱帝。」又坤靈圖云：「德配天地，在正不在私，曰帝。」案：太史公依《世本》、《大戴禮》，以黃帝、顓頊、帝嚳、唐堯、虞舜爲五帝。譙周、應劭、宋均皆同。而孔安國《尚書·序》，皇甫謐《帝王世紀》，孫氏注《世本》，並以伏犧、神農、黃帝爲三皇，少昊、顓頊、高辛、唐、虞爲五帝。裴松之《史目》云「天子稱本紀，諸侯曰世家」。本者，繫其本系，故曰本；紀者，理也，統理眾事，繫之年月，名之曰紀；第者，次序之目；一者，舉數之由，故曰《五帝本紀第一》。《禮》云：「動則左史書之，言則右史書之。」《正義》云：「左陽，故記動。右陰，故記言。言爲《尚書》，事爲《春秋》。」案：春秋時置左右史，故云《史記》也。〕
		</region>
	</paragraph>
	<paragraph index="2">
		<region typus="original" subtype="" id="2" explains="">
黃帝者，
		</region>
		<region typus="comment" subtype="" id="3" explains="2">
〔【集解】徐廣曰：「號有熊。」【索隱】案：有土德之瑞，土色黃，故稱黃帝，猶神農火德王而稱炎帝然也。此以黃帝爲五帝之首，蓋依《大戴禮·五帝德》。又譙周、宋均亦以爲然。而孔安國、皇甫謐《帝王代紀》及孫氏注《系本》並以伏犧、神農、黃帝爲三皇，少昊、高陽、高辛、唐、虞爲五帝。注「號有熊」者，以其本是有熊國君之子故也。亦號軒轅氏。皇甫謐云：「居軒轅之丘，因以爲名，又以爲號。」又據《左傳》，亦號帝鴻氏也。【正義】《輿地志》云：「涿鹿本名彭城，黃帝初都，遷有熊也。」案：黃帝有熊國君，乃少典國君之次子，號曰有熊氏，又曰縉雲氏，又曰帝鴻氏，亦曰帝軒氏。母曰附寶，之祁野，見大電繞北斗樞星，感而懷孕，二十四月而生黃帝於壽丘。壽丘在魯東門之北，今在兗州曲阜縣東北六里。生日角龍顏，有景雲之瑞，以土德王，故曰黃帝。封泰山，禪亭亭。亭亭在牟陰。〕
		</region>
		<region typus="original" subtype="" id="4" explains="">
少典之子，
		</region>
		<region typus="comment" subtype="" id="5" explains="4">
〔【集解】譙周曰：「有熊國君，少典之子也。」皇甫謐曰：「有熊，今河南新鄭是也。」【索隱】少典者，諸侯國號，非人名也。又案：《國語》云「少典娶有蟜氏女，生黃帝、炎帝」。然則炎帝亦少典之子。炎黃二帝雖則相承，如帝王代紀中閒凡隔八帝，五百餘年。若以少典是其父名，豈黃帝經五百餘年而始代炎帝後爲天子乎？何其年之長也！又案：秦本紀云「顓頊氏之裔孫曰女脩，吞鳥之卵而生大業，大業娶少典氏而生柏翳」。明少典是國號，非人名也。黃帝即少典氏後代之子孫，賈逵亦謂然，故《左傳》「高陽氏有才子八人」，亦謂其後代子孫而稱爲子是也。譙周字允南，蜀人，魏散騎常侍徵，不拜。此注所引者，是其人所著古史考之說也。皇甫謐字士安，晉人，號玄晏先生。今所引者，是其所作帝王代紀也。〕
		</region>
		<region typus="original" subtype="" id="6" explains="">
姓公孫，名曰軒轅。
		</region>
		<region typus="comment" subtype="" id="7" explains="6">
〔【索隱】案：皇甫謐云「黃帝生於壽丘，長於姬水，因以爲姓。居軒轅之丘，因以爲名，又以爲號」。是本姓公孫，長居姬水，因改姓姬。〕
		</region>
		<region typus="original" subtype="" id="8" explains="">
生而神靈，弱而能言，
		</region>
		<region typus="comment" subtype="" id="9" explains="8">
〔【索隱】弱謂幼弱時也。蓋未合能言之時而黃帝即言，所以爲神異也。潘岳有哀弱子篇，其子未七旬曰弱。【正義】言神異也。易曰「陰陽不測之謂神」，書云「人惟萬物之靈」，故謂之神靈也。〕
		</region>
		<region typus="original" subtype="" id="10" explains="">
幼而徇齊，
		</region>
		<region typus="comment" subtype="" id="11" explains="10">
〔【集解】徐廣曰：「墨子『年踰十五，則聰明心慮無不徇通矣』。」駰案：徇，疾；齊，速也。言聖德幼而疾速也。【索隱】斯文未是。今案：徇，齊，皆德也。書曰「聰明齊聖」，《左傳》曰「子雖齊聖」，謂聖德齊肅也。又案：孔子家語及大戴禮並作「叡齊」，一本作「慧齊」。叡，慧，皆智也。太史公採大戴禮而爲此紀，今彼文無作「徇」者。史記舊本亦有作「濬齊」。蓋古字假借「徇」爲「濬」，濬，深也，義亦並通。《爾雅》「齊」「速」俱訓爲疾。《尚書大傳》曰「多聞而齊給」。鄭注云「齊，疾也」。今裴氏注云徇亦訓疾，未見所出。或當讀「徇」爲「迅」，迅於《爾雅》與齊俱訓疾，則迅濬雖異字，而音同也。又《爾雅》曰「宣，徇，遍也。濬，通也」。是「遍」之與「通」義亦相近。言黃帝幼而才智周遍，且辯給也。故墨子亦云「年踰五十，則聰明心慮不徇通矣」。俗本作「十五」，非是。案：謂年老踰五十不聰明，何得云「十五」？〕
		</region>
		<region typus="original" subtype="" id="12" explains="">
長而敦敏，成而聰明。
		</region>
		<region typus="comment" subtype="" id="13" explains="12">
〔【正義】成謂二十冠，成人也。聰明，聞見明辯也。此以上至「軒轅」，皆大戴禮文。〕
		</region>
	</paragraph>
	<paragraph index="3">
		<region typus="original" subtype="" id="14" explains="">
軒轅之時，神農氏世衰。
		</region>
		<region typus="comment" subtype="" id="15" explains="14">
〔【集解】皇甫謐曰：「易稱庖犧氏沒，神農氏作，是爲炎帝。」班固曰：「教民耕農，故號曰神農。」【索隱】世衰，謂神農氏後代子孫道德衰薄，非指炎帝之身，即班固所謂「參盧」，皇甫謐所云「帝榆罔」是也。【正義】《帝王世紀》云：「神農氏，姜姓也。母曰任姒，有蟜氏女，登爲少典妃，遊華陽，有神龍首，感生炎帝。人身牛首，長於姜水。有聖德，以火德王，故號炎帝。初都陳，又徙魯。又曰魁隗氏，又曰連山氏，又曰列山氏。」《括地志》云：「厲山在隨州隨縣北百里，山東有石穴。（曰）
		</region>
		<region typus="comment" subtype="" id="16" explains="14">
〔昔〕
		</region>
		<region typus="original" subtype="" id="17" explains="">
神農生於厲鄉，所謂列山氏也。春秋時爲厲國。」〕
		</region>
		<region typus="original" subtype="" id="18" explains="">
諸侯相侵伐，暴虐百姓，而神農氏弗能征。於是軒轅乃習用干戈，以征不享，
		</region>
		<region typus="comment" subtype="" id="19" explains="18">
〔【索隱】謂用干戈以征諸侯之不朝享者。本或作「亭」，亭訓直，以征諸侯之不直者。〕
		</region>
		<region typus="original" subtype="" id="20" explains="">
諸侯咸來賓從。而蚩尤最爲暴，莫能伐。
		</region>
		<region typus="comment" subtype="" id="21" explains="20">
〔【集解】應劭曰：「蚩尤，古天子。」瓚曰：「孔子三朝紀曰『蚩尤，庶人之貪者』。」【索隱】案：此紀云「諸侯相侵伐，蚩尤最爲暴」，則蚩尤非爲天子也。又管子曰「蚩尤受盧山之金而作五兵」，明非庶人，蓋諸侯號也。劉向別錄云「孔子見魯哀公問政，比三朝，退而爲此記，故曰三朝。凡七篇，並入大戴記」。今此注見用兵篇也。【正義】龍魚河圖云：「黃帝攝政，有蚩尤兄弟八十一人，並獸身人語，銅頭鐵額，食沙石子，造立兵仗刀戟大弩，威振天下，誅殺無道，不慈仁。萬民欲令黃帝行天子事，黃帝以仁義不能禁止蚩尤，乃仰天而歎。天遣玄女下授黃帝兵信神符，制伏蚩尤，帝因使之主兵，以制八方。蚩尤沒後，天下復擾亂，黃帝遂畫蚩尤形像以威天下，天下咸謂蚩尤，不死，八方萬邦皆爲弭服。」《山海經》云：「黃帝令應龍攻蚩尤。蚩尤請風伯、雨師以從，大風雨。黃帝乃下天女曰『魃』，以止雨。雨止，遂殺蚩尤。」孔安國曰「九黎君號蚩尤」是也。〕
		</region>
		<region typus="original" subtype="" id="22" explains="">
炎帝欲侵陵諸侯，諸侯咸歸軒轅。軒轅乃修德振兵，
		</region>
		<region typus="comment" subtype="" id="23" explains="22">
〔【正義】振，整也。〕
		</region>
		<region typus="original" subtype="" id="24" explains="">
治五氣，
		</region>
		<region typus="comment" subtype="" id="25" explains="24">
〔【集解】王肅曰：「五行之氣。」【索隱】謂春甲乙木氣，夏丙丁火氣之屬，是五氣也。〕
		</region>
		<region typus="original" subtype="" id="26" explains="">
蓺五種，
		</region>
		<region typus="comment" subtype="" id="27" explains="26">
〔【集解】駰案：蓺，樹也。詩云「蓺之荏菽」。周禮曰「榖宜五種」。鄭玄曰「五種，黍、稷、菽、麥、稻也」。【索隱】藝，種也，樹也。五種即五穀也，音朱用反。此注所引見詩大雅生民之篇。《爾雅》云「荏菽，戎菽」也，郭璞曰「今之胡豆」，鄭氏曰「豆之大者」是也。【正義】蓺，音魚曳反。種音腫。〕
		</region>
		<region typus="original" subtype="" id="28" explains="">
撫萬民，度四方，
		</region>
		<region typus="comment" subtype="" id="29" explains="28">
〔【集解】王肅曰：「度四方而安撫之。」【正義】度，音徒洛反。〕
		</region>
		<region typus="original" subtype="" id="30" explains="">
教熊羆貔貅貙虎，
		</region>
		<region typus="comment" subtype="" id="31" explains="30">
〔【索隱】書云「如虎如貔」，《爾雅》云「貔，白狐」，禮曰「前有摯獸，則載貔貅」是也。《爾雅》又曰「貙獌似貍」。此六者猛獸，可以教戰。周禮有服不氏，掌教擾猛獸。即古服牛乘馬，亦其類也。【正義】熊音雄。羆音碑。膍音毗。貅音休。貙音丑于反。羆如熊，黃白色。郭璞云：「貔，執夷，虎屬也。」案：言教士卒習戰，以猛獸之名名之，用威敵也。〕
		</region>
		<region typus="original" subtype="" id="32" explains="">
以與炎帝戰於阪泉之野。
		</region>
		<region typus="comment" subtype="" id="33" explains="32">
〔【集解】服虔曰：「阪泉，地名。」皇甫謐曰：「在上谷。」【正義】阪音白板反。《括地志》云：「阪泉，今名黃帝泉，在嬀州懷戎縣東五十六里。出五里至涿鹿東北，與涿水合。又有涿鹿故城，在嬀州東南五十里，本黃帝所都也。晉太康地里志云『涿鹿城東一里有阪泉，上有黃帝祠』。」案：阪泉之野則平野之地也。〕
		</region>
		<region typus="original" subtype="" id="34" explains="">
三戰，然後得其志。
		</region>
		<region typus="comment" subtype="" id="35" explains="34">
〔【正義】謂黃帝克炎帝之後。〕
		</region>
		<region typus="original" subtype="" id="36" explains="">
蚩尤作亂，不用帝命。
		</region>
		<region typus="comment" subtype="" id="37" explains="36">
〔【正義】言蚩尤不用黃帝之命也。〕
		</region>
		<region typus="original" subtype="" id="38" explains="">
於是黃帝乃徵師諸侯，與蚩尤戰於涿鹿之野，
		</region>
		<region typus="comment" subtype="" id="39" explains="38">
〔【集解】服虔曰：「涿鹿，山名，在涿郡。」張晏曰：「涿鹿在上谷。」【索隱】或作「濁鹿」，古今字異耳。案：地理志上谷有涿鹿縣，然則服虔云「在涿郡」者，誤也。〕
		</region>
		<region typus="original" subtype="" id="40" explains="">
遂禽殺蚩尤。
		</region>
		<region typus="comment" subtype="" id="41" explains="40">
〔【集解】皇覽曰：「蚩尤冢在東平郡壽張縣闞鄉城中，高七丈，民常十月祀之。有赤氣出，如匹絳帛，民名爲蚩尤旗。肩髀冢在山陽郡鉅野縣重聚，大小與闞冢等。傳言黃帝與蚩尤戰於涿鹿之野，黃帝殺之，身體異處，故別葬之。」【索隱】案：皇甫謐云「黃帝使應龍殺蚩尤于凶黎之谷」。或曰，黃帝斬蚩尤于中冀，因名其地曰「絕轡之野。」注「皇覽」，書名也。記先代冢墓之處，宜皇王之省覽，故日皇覽。是魏人王象、繆襲等所撰也。〕
		</region>
		<region typus="original" subtype="" id="42" explains="">
而諸侯咸尊軒轅爲天子，代神農氏，是爲黃帝。天下有不順者，黃帝從而征之，平者去之，
		</region>
		<region typus="comment" subtype="" id="43" explains="42">
〔【正義】平服者即去之。〕
		</region>
		<region typus="original" subtype="" id="44" explains="">
披山通道，
		</region>
		<region typus="comment" subtype="" id="45" explains="44">
〔【集解】徐廣曰：「披，他本亦作『陂』。字蓋當音詖，陂者旁其邊之謂也。披語誠合今世，然古今不必同也。」【索隱】披音如字，謂披山林草木而行以通道也。徐廣音詖，恐稍紆也。〕
		</region>
		<region typus="original" subtype="" id="46" explains="">
未嘗寧居。
		</region>
	</paragraph>
	<paragraph index="4">
		<region typus="original" subtype="" id="47" explains="">
東至于海，登丸山，
		</region>
		<region typus="comment" subtype="" id="48" explains="47">
〔【集解】徐廣曰：「丸，一作『凡』。」駰案：地理志曰丸山在郎邪朱虛縣。【索隱】注「丸，一作『凡』」，凡音扶嚴反。【正義】丸音桓。《括地志》云：「丸山即丹山，在青州臨朐縣界朱虛故縣西北二十里，丹水出焉。」丸音紈。守節案：地志唯有凡山，蓋凡山丸山是一山耳。諸處字誤，或「丸」或「凡」也。漢書郊祀志云「禪丸山」，顏師古云「在朱虛」，亦與《括地志》相合，明丸山是也。〕
		</region>
		<region typus="original" subtype="" id="49" explains="">
及岱宗。
		</region>
		<region typus="comment" subtype="" id="50" explains="49">
〔【正義】泰山，東岳也。在兗州博城縣西北三十里也。〕
		</region>
		<region typus="original" subtype="" id="51" explains="">
西至于空桐，
		</region>
		<region typus="comment" subtype="" id="52" explains="51">
〔【集解】應劭曰：「山名。」韋昭曰：「在隴右。」〕
		</region>
		<region typus="original" subtype="" id="53" explains="">
登雞頭。
		</region>
		<region typus="comment" subtype="" id="54" explains="53">
〔【索隱】山名也。後漢王孟塞雞頭道，在隴西。一曰崆峒山之別名。【正義】《括地志》云：「空桐山在肅州福祿縣東南六十里。《抱朴子》內篇云『黃帝西見中黃子，受九品之方，過空桐，從廣成子受自然之經』，即此山。」《括地志》又云：「笄頭山一名崆峒山，在原州平高縣西百里，《禹貢》涇水所出。《輿地志》云或即雞頭山也。酈元云蓋大隴山異名也。莊子云廣成子學道崆峒山，黃帝問道於廣成子，蓋在此。」案：二處崆峒皆云黃帝登之，未詳孰是。〕
		</region>
		<region typus="original" subtype="" id="55" explains="">
南至于江，登熊、湘。
		</region>
		<region typus="comment" subtype="" id="56" explains="55">
〔【集解】封禪書曰：「南伐至于召陵，登熊山。」地理志曰湘山在長沙益陽縣。【正義】《括地志》云：「熊耳山在商州上洛縣西十里，齊桓公登之以望江漢也。湘山一名艑山，在岳州巴陵南十八里也。」〕
		</region>
		<region typus="original" subtype="" id="57" explains="">
北逐葷粥，
		</region>
		<region typus="comment" subtype="" id="58" explains="57">
〔【集解】匈奴傳曰：「唐虞以上有山戎、獫狁、葷粥，居于北蠻。」【索隱】匈奴別名也。唐虞已上曰山戎，亦曰熏粥，夏曰淳維，殷曰鬼方，周曰玁狁，漢曰匈奴。【正義】葷音薰。粥音育。〕
		</region>
		<region typus="original" subtype="" id="59" explains="">
合符釜山，
		</region>
		<region typus="comment" subtype="" id="60" explains="59">
〔【索隱】合諸侯符契圭瑞，而朝之於釜山，猶禹會諸侯於塗山然也。又案：郭子橫洞冥記稱東方朔云「東海大明之墟有釜山，山出瑞雲，應王者之符命」，如堯時有赤雲之祥之類。蓋黃帝黃雲之瑞，故曰「合符應於釜山」也。【正義】《括地志》云：「釜山在嬀州懷戎縣北三里，山上有舜廟。」〕
		</region>
		<region typus="original" subtype="" id="61" explains="">
而邑于涿鹿之阿。
		</region>
		<region typus="comment" subtype="" id="62" explains="61">
〔【正義】廣平曰阿。涿鹿，山名，已見上。涿鹿故城在山下，即黃帝所都之邑於山下平地。〕
		</region>
		<region typus="original" subtype="" id="63" explains="">
遷徙往來無常處，以師兵爲營衛。
		</region>
		<region typus="comment" subtype="" id="64" explains="63">
〔【正義】環繞軍兵爲營以自衛，若轅門即其遺象。〕
		</region>
		<region typus="original" subtype="" id="65" explains="">
官名皆以雲命，爲雲師。
		</region>
		<region typus="comment" subtype="" id="66" explains="65">
〔【集解】應劭曰：「黃帝受命，有雲瑞，故以雲紀事也。春官爲青雲，夏官爲縉雲，秋官爲白雲，冬官爲黑雲，中官爲黃雲。」張晏曰：「黃帝有景雲之應，因以名師與官。」〕
		</region>
		<region typus="original" subtype="" id="67" explains="">
置左右大監，監于萬國。
		</region>
		<region typus="comment" subtype="" id="68" explains="67">
〔【正義】監，上監去聲，下監平聲。若周邵分陝也。〕
		</region>
		<region typus="original" subtype="" id="69" explains="">
萬國和，而鬼神山川封禪與爲多焉。
		</region>
		<region typus="comment" subtype="" id="70" explains="69">
〔【集解】徐廣曰：「多，一作『朋』。」【索隱】與音羊汝反。與猶許也。言萬國和同，而鬼神山川封禪祭祀之事，自古以來帝皇之中，推許黃帝以爲多。多猶大也。〕
		</region>
		<region typus="original" subtype="" id="71" explains="">
獲寶鼎，迎日推筴。
		</region>
		<region typus="comment" subtype="" id="72" explains="71">
〔【集解】晉灼曰：「策，數也，迎數之也。」瓚曰：「日月朔望未來而推之，故曰迎日。」【索隱】封禪書曰「黃帝得寶鼎神策」，下云「於是推策迎日」，則神策者，神蓍也。黃帝得蓍以推筭曆數，於是逆知節氣日辰之將來，故曰推策迎日也。【正義】筴音策。迎，逆也。黃帝受神筴，命大撓造甲子，容成造曆是也。〕
		</region>
		<region typus="original" subtype="" id="73" explains="">
舉風后、力牧、常先、大鴻
		</region>
		<region typus="comment" subtype="" id="74" explains="73">
〔【集解】鄭玄曰：「風后，黃帝三公也。」班固曰：「力牧，黃帝相也。」大鴻，見封禪書。【正義】舉，任用。四人皆帝臣也。帝王世紀云：「黃帝夢大風吹，天下之塵垢皆去，又夢人執千鈞之弩，驅羊萬群。帝寤而歎曰：『風爲號令，執政者也。垢去土，后在也。天下豈有姓風名后者哉？夫千鈞之弩，異力者也。驅羊數萬群，能牧民爲善者也，天下豈有姓力名牧者哉？』於是依二占而求之，得風后於海隅，登以爲相；得力牧於大澤，進以爲將。黃帝因著占夢經十一卷。」藝文志云：「風后兵法十三篇，圖二卷，孤虛二十卷，力牧兵法十五篇。」鄭玄云：「風后，黃帝之三公也。」案：黃帝仰天地置列侯眾官，以風后配上台，天老配中台，五聖配下台，謂之三公也。封禪書云「鬼臾區號大鴻，黃帝大臣也。死葬雍，故鴻冢是」。藝文志云「鬼容區兵法三篇」也。〕
		</region>
		<region typus="original" subtype="" id="75" explains="">
以治民。順天地之紀，
		</region>
		<region typus="comment" subtype="" id="76" explains="75">
〔【正義】言黃帝順天地陰陽四時之紀也。〕
		</region>
		<region typus="original" subtype="" id="77" explains="">
幽明之占，
		</region>
		<region typus="comment" subtype="" id="78" explains="77">
〔【正義】幽，陰；明，陽也。占，數也。言陰陽五行，黃帝占數而知之。此文見大戴禮。〕
		</region>
		<region typus="original" subtype="" id="79" explains="">
死生之說，
		</region>
		<region typus="comment" subtype="" id="80" explains="79">
〔【集解】徐廣曰：「一云『幽明之數，合死生之說』。」【正義】說謂儀制也。民之生死。此謂作儀制禮則之說。〕
		</region>
		<region typus="original" subtype="" id="81" explains="">
存亡之難。
		</region>
		<region typus="comment" subtype="" id="82" explains="81">
〔【索隱】存亡猶安危也。易曰「危者安其位，亡者保其存」是也。難猶說也。凡事是非未盡，假以往來之詞，則曰難。又上文有「死生之說」，故此云「存亡之難」，所以韓非著書有說林、說難也。【正義】難音乃憚反。存亡猶生死也。黃帝之前，未有衣裳屋宇。及黃帝造屋宇，制衣服，營殯葬，萬民故免存亡之難。〕
		</region>
		<region typus="original" subtype="" id="83" explains="">
時播百穀草木，
		</region>
		<region typus="comment" subtype="" id="84" explains="83">
〔【集解】王肅曰：「時，是也。」【索隱】爲一句。【正義】言順四時之所宜而布種百穀草木也。〕
		</region>
		<region typus="original" subtype="" id="85" explains="">
淳化鳥獸蟲蛾，
		</region>
		<region typus="comment" subtype="" id="86" explains="85">
〔【索隱】爲一句。蛾音牛綺反。一作「豸」。（豸）言淳化廣被及之。【正義】蛾音魚起反。又音豸，豸音直氏反。蟻，蚍蜉也。《爾雅》曰：「有足曰蟲，無足曰豸。」〕
		</region>
		<region typus="original" subtype="" id="87" explains="">
旁羅日月星辰水波
		</region>
		<region typus="comment" subtype="" id="88" explains="87">
〔【集解】徐廣曰：「一作『沃』。」〕
		</region>
		<region typus="original" subtype="" id="89" explains="">
土石金玉，
		</region>
		<region typus="comment" subtype="" id="90" explains="89">
〔【索隱】旁，非一方。羅，廣布也。今案：大戴禮作「歷離」。離即羅也。言帝德旁羅日月星辰水波，及至土石金玉。謂日月揚光，海水不波，山不藏珍，皆是帝德廣被也。【正義】旁羅猶遍布也。日月，陰陽時節也。星，二十八宿也。辰，日月所會也。水波，瀾漪也。言天不異災，土無別害，水少波浪，山出珍寶。〕
		</region>
		<region typus="original" subtype="" id="91" explains="">
勞勤心力耳目，節用水火材物。
		</region>
		<region typus="comment" subtype="" id="92" explains="91">
〔【正義】節，時節也。水，陂障決洩也。火，山野禁放也。材，木也。物，事也。言黃帝教民，江湖陂澤山林原隰皆收採禁捕以時，用之有節，令得其利也。大戴禮云：「宰我問於孔子曰：『予聞榮伊曰黃帝三百年。請問黃帝者人耶？何以至三百年？』」孔子曰：『勞勤心力耳目，節用水火材物，生而民得其利百年，死而民畏其神百年，亡而民用其教百年，故曰三百年也。』」〕
		</region>
		<region typus="original" subtype="" id="93" explains="">
有土德之瑞，故號黃帝。
		</region>
		<region typus="comment" subtype="" id="94" explains="93">
〔【索隱】炎帝火，黃帝土代之，即「黃龍地螾見」是也。螾，土精，大五六圍，長十餘丈。螾音引。【正義】螾音以刃反。〕
		</region>
	</paragraph>
	<paragraph index="5">
		<region typus="original" subtype="" id="95" explains="">
黃帝二十五子，其得姓者十四人。
		</region>
		<region typus="comment" subtype="" id="96" explains="95">
〔【索隱】舊解破四爲三，言得姓十三人耳。今案：《國語·胥臣》云：「黃帝之子二十五宗，其得姓者十四人，爲十二姓，姬、酉、祁、己、滕、葴、任、荀、僖、姞、儇、衣是也。唯青陽與夷鼓同己姓」。又云「青陽與蒼林爲姬姓」。是則十四人爲十二姓，其文甚明。唯姬姓再稱青陽與蒼林，蓋《國語》文誤，所以致令前儒共疑。其姬姓青陽當爲玄囂，是帝嚳祖本與黃帝同姬姓。其《國語》上文青陽，即是少昊金天氏爲己姓者耳。既理在不疑，無煩破四爲三。〕
		</region>
	</paragraph>
	<paragraph index="6">
		<region typus="original" subtype="" id="97" explains="">
黃帝居軒轅之丘，
		</region>
		<region typus="comment" subtype="" id="98" explains="97">
〔【集解】皇甫謐曰：「受國於有熊，居軒轅之丘，故因以爲名，又以爲號。《山海經》曰『在窮山之際，西射之南』。」張晏曰：「作軒冕之服，故謂之軒轅。」〕
		</region>
		<region typus="original" subtype="" id="99" explains="">
而娶於西陵之女，
		</region>
		<region typus="comment" subtype="" id="100" explains="99">
〔【正義】西陵，國名也。〕
		</region>
		<region typus="original" subtype="" id="101" explains="">
是爲嫘祖
		</region>
		<region typus="comment" subtype="" id="102" explains="101">
〔【集解】徐廣曰：「祖，一作『俎』。嫘，力追反。」【索隱】一曰雷祖，音力堆反。【正義】一作「傫」。〕
		</region>
		<region typus="original" subtype="" id="103" explains="">
。嫘祖爲黃帝正妃，
		</region>
		<region typus="comment" subtype="" id="104" explains="103">
〔【索隱】案：黃帝立四妃，象后妃四星。皇甫謐云：「元妃西陵氏女，曰累祖，生昌意。次妃方雷氏女，曰女節，生青陽。次妃彤魚氏女，生夷鼓，一名蒼林。次妃嫫母，班在三人之下。」案：《國語》夷鼓、蒼林是二人。又案：《漢書·古今人表》彤魚氏生夷鼓，嫫母生蒼林，不得如謐所說。太史公乃據《大戴禮》，以累祖生昌意及玄囂，玄囂即青陽也。皇甫謐以青陽爲少昊，乃方雷氏所生，是其所見異也。〕
		</region>
		<region typus="original" subtype="" id="105" explains="">
生二子，其後皆有天下：其一曰玄囂，是爲青陽，
		</region>
		<region typus="comment" subtype="" id="106" explains="105">
〔【索隱】玄囂，帝嚳之祖。案：皇甫謐及宋衷皆云玄囂青陽即少昊也。今此紀下云「玄囂不得在帝位」，則太史公意青陽非少昊明矣。而此又云「玄囂是爲青陽」，當是誤也。謂二人皆黃帝子，並列其名，所以前史因誤以玄囂青陽爲一人耳。宋衷又云：「玄囂青陽是爲少昊，繼黃帝立者，而史不敘，蓋少昊金德王，非五運之次，故敘五帝不數之也。」〕
		</region>
		<region typus="original" subtype="" id="107" explains="">
青陽降居江水；
		</region>
		<region typus="comment" subtype="" id="108" explains="107">
〔【正義】《括地志》云：「安陽故城在豫州新息縣西南八十里。應劭云古江國也。地理志亦云安陽古江國也。」〕
		</region>
		<region typus="original" subtype="" id="109" explains="">
其二曰昌意，降居若水。
		</region>
		<region typus="comment" subtype="" id="110" explains="109">
〔【索隱】降，下也。言帝子爲諸侯，降居江水、
		</region>
		<region typus="comment" subtype="" id="111" explains="109">
〔若水〕
		</region>
		<region typus="original" subtype="" id="112" explains="">
。江水、若水皆在蜀，即所封國也。《水經》曰「水出旄牛徼外，東南至故關爲若水，南過邛都，又東北至朱提縣爲盧江水」，是蜀有此二水也。〕
		</region>
		<region typus="original" subtype="" id="113" explains="">
昌意娶蜀山氏女，曰昌僕，生高陽，高陽有聖德焉。
		</region>
		<region typus="comment" subtype="" id="114" explains="113">
〔【正義】《華陽國志》及《十三州志》云：「蜀之先肇於人皇之際。黃帝爲子昌意娶蜀山氏，後子孫因封焉。帝顓頊高陽氏，黃帝之孫，昌意之子，母曰昌僕，亦謂之女樞。」《河圖》云：「瑤光如蜺貫月，正白，感女樞於幽房之宮，生顓頊，首戴干戈，有德文也。」〕
		</region>
		<region typus="original" subtype="" id="115" explains="">
黃帝崩，
		</region>
		<region typus="comment" subtype="" id="116" explains="115">
〔【集解】皇甫謐曰：「在位百年而崩，年百一十一歲。」【索隱】案：大戴禮「宰我問孔子曰：『榮伊言黃帝三百年，請問黃帝何人也？抑非人也？何以至三百年乎？』對曰：『生而人得其利百年，死而人畏其神百年，亡而人用其教百年。』」則士安之說略可憑矣。【正義】列仙傳云：「軒轅自擇亡日與群臣辭。還葬橋山，山崩，棺空，唯有劍舄在棺焉。」〕
		</region>
		<region typus="original" subtype="" id="117" explains="">
葬橋山。
		</region>
		<region typus="comment" subtype="" id="118" explains="117">
〔【集解】皇覽曰：「黃帝冢在上郡橋山。」【索隱】地理志橋山在上郡陽周縣，山有黃帝冢也。【正義】《括地志》云：「黃帝陵在寧州羅川縣東八十里子午山。地理志云上郡陽周縣橋山南有黃帝冢。」案：陽周，隋改爲羅川。《爾雅》云山銳而高曰橋也。」〕
		</region>
		<region typus="original" subtype="" id="119" explains="">
其孫昌意之子高陽立，是爲帝顓頊也。
		</region>
	</paragraph>
	<paragraph index="7">
		<region typus="original" subtype="" id="120" explains="">
帝顓頊高陽者，
		</region>
		<region typus="comment" subtype="" id="121" explains="120">
〔【集解】皇甫謐曰：「都帝丘，今東郡濮陽是也。」【索隱】宋衷云：「顓頊，名；高陽，有天下號也。」張晏云：「高陽者，所興地名也。」〕
		</region>
		<region typus="original" subtype="" id="122" explains="">
黃帝之孫而昌意之子也。靜淵以有謀，疏通而知事；養材以任地，
		</region>
		<region typus="comment" subtype="" id="123" explains="122">
〔【索隱】言能養材物以任地。大戴禮作「養財」。〕
		</region>
		<region typus="original" subtype="" id="124" explains="">
載時
		</region>
		<region typus="comment" subtype="" id="125" explains="124">
〔【索隱】載，行也。言行四時以象天。大戴禮作「履時以象天」。履亦踐而行也。〕
		</region>
		<region typus="original" subtype="" id="126" explains="">
以象天，依鬼神以制義，
		</region>
		<region typus="comment" subtype="" id="127" explains="126">
〔【索隱】鬼神聰明正直，當盡心敬事，因制尊卑之義，故禮曰「降于祖廟之謂仁義」是也。【正義】鬼之靈者曰神也。鬼神謂山川之神也，能興雲致雨，潤養萬物也，故己依馮之剬義也。剬，古制字。〕
		</region>
		<region typus="original" subtype="" id="128" explains="">
治氣
		</region>
		<region typus="comment" subtype="" id="129" explains="128">
〔【索隱】謂理四時五行之氣以教化萬人也。〕
		</region>
		<region typus="original" subtype="" id="130" explains="">
以教化，絜誠以祭祀。北至于幽陵，
		</region>
		<region typus="comment" subtype="" id="131" explains="130">
〔【正義】幽州也。〕
		</region>
		<region typus="original" subtype="" id="132" explains="">
南至于交阯，
		</region>
		<region typus="comment" subtype="" id="133" explains="132">
〔【正義】阯音止，交州也。〕
		</region>
		<region typus="original" subtype="" id="134" explains="">
西至于流沙，
		</region>
		<region typus="comment" subtype="" id="135" explains="134">
〔【集解】地理志曰流沙在張掖居延縣。【正義】濟，渡也。《括地志》云：「居延海南，甘州張掖縣東北千六十四里是。」〕
		</region>
		<region typus="original" subtype="" id="136" explains="">
東至于蟠木。
		</region>
		<region typus="comment" subtype="" id="137" explains="136">
〔【集解】海外經曰：「東海中有山焉，名曰度索。上有大桃樹，屈蟠三千里。東北有門，名曰鬼門，萬鬼所聚也。天帝使神人守之，一名神荼，一名鬱壘，主閱領萬鬼。若害人之鬼，以葦索縛之，射以桃弧，投虎食也。」〕
		</region>
		<region typus="original" subtype="" id="138" explains="">
動靜之物，
		</region>
		<region typus="comment" subtype="" id="139" explains="138">
〔【正義】動物謂鳥獸之類，靜物謂草木之類。〕
		</region>
		<region typus="original" subtype="" id="140" explains="">
大小之神，
		</region>
		<region typus="comment" subtype="" id="141" explains="140">
〔【正義】大謂五嶽、四瀆，小謂丘陵墳衍。〕
		</region>
		<region typus="original" subtype="" id="142" explains="">
日月所照，莫不砥屬。
		</region>
		<region typus="comment" subtype="" id="143" explains="142">
〔【集解】王肅曰：「砥，平也。四遠皆平而來服屬。」【索隱】依王肅音止蜀，據大戴禮作「砥礪」也。〕
		</region>
	</paragraph>
	<paragraph index="8">
		<region typus="original" subtype="" id="144" explains="">
帝顓頊生子曰窮蟬。
		</region>
		<region typus="comment" subtype="" id="145" explains="144">
〔【索隱】系本作「窮係」。宋衷云：「一云窮係，謚也。」【正義】帝舜之高祖也。〕
		</region>
		<region typus="original" subtype="" id="146" explains="">
顓頊崩，
		</region>
		<region typus="comment" subtype="" id="147" explains="146">
〔【集解】皇甫謐曰：「在位七十八年，年九十八。」皇覽曰：「顓頊冢在東郡濮陽頓丘城門外廣陽里中。頓丘者城門，名頓丘道。」【索隱】皇甫謐云：「據左氏，歲在鶉火而崩，葬東郡。」又《山海經》曰：「顓頊葬鮒魚山之陽，九嬪葬其陰。」〕
		</region>
		<region typus="original" subtype="" id="148" explains="">
而玄囂之孫高辛立，是爲帝嚳。
		</region>
	</paragraph>
	<paragraph index="9">
		<region typus="original" subtype="" id="149" explains="">
帝嚳高辛者，
		</region>
		<region typus="comment" subtype="" id="150" explains="149">
〔【集解】張晏曰：「少昊以前，天下之號象其德。顓頊以來，天下之號因其名。高陽、高辛皆所興之地名；顓頊與嚳皆以字爲號：上古質故也。」【索隱】宋衷曰：「高辛地名，因以爲號。嚳，名也。」皇甫謐云：「帝嚳名夋也。」【正義】《帝王紀》云：「俈母無聞焉。」〕
		</region>
		<region typus="original" subtype="" id="151" explains="">
黃帝之曾孫也。高辛父曰蟜極，
		</region>
		<region typus="comment" subtype="" id="152" explains="151">
〔【正義】蟜音居兆反。本作「橋」，音同。又巨遙反。帝堯之祖也。〕
		</region>
		<region typus="original" subtype="" id="153" explains="">
蟜極父曰玄囂，玄囂父曰黃帝。自玄囂與蟜極皆不得在位，至高辛即帝位。
		</region>
		<region typus="comment" subtype="" id="154" explains="153">
〔【集解】皇甫謐曰：「都亳，今河南偃師是。」〕
		</region>
		<region typus="original" subtype="" id="155" explains="">
高辛於顓頊爲族子。
		</region>
	</paragraph>
	<paragraph index="10">
		<region typus="original" subtype="" id="156" explains="">
高辛生而神靈，自言其名。
		</region>
		<region typus="comment" subtype="" id="157" explains="156">
〔【正義】《帝王紀》云：「帝俈高辛，姬姓也。其母生見其神異，自言其名曰岌。齠齔有聖德，年十五而佐顓頊，三十登位，都亳，以人事紀官也。」〕
		</region>
		<region typus="original" subtype="" id="158" explains="">
普施利物，不於其身。聰以知遠，明以察微。順天之義，知民之急。仁而威，惠而信，脩身而天下服。取地之財而節用之，撫教萬民而利誨之，曆日月而迎送之，
		</region>
		<region typus="comment" subtype="" id="159" explains="158">
〔【正義】言作曆弦、望、晦、朔，日月未至而迎之，過而送之，上「迎日推策」是也。〕
		</region>
		<region typus="original" subtype="" id="160" explains="">
明鬼神而敬事之。
		</region>
		<region typus="comment" subtype="" id="161" explains="160">
〔【正義】天神曰神，人神曰鬼。又云聖人之精氣謂之神，賢人之精氣謂之鬼。言明識鬼而敬事也。〕
		</region>
		<region typus="original" subtype="" id="162" explains="">
其色郁郁，其德嶷嶷。
		</region>
		<region typus="comment" subtype="" id="163" explains="162">
〔【索隱】郁郁猶穆穆也。嶷嶷，德高也。今案：大戴禮「郁」作「神」，「嶷」作「俟」。〕
		</region>
		<region typus="original" subtype="" id="164" explains="">
其動也時，其服也士。
		</region>
		<region typus="comment" subtype="" id="165" explains="164">
〔【索隱】舉動應天時，衣服服士服，言其公且廉也。〕
		</region>
		<region typus="original" subtype="" id="166" explains="">
帝嚳溉執中而遍天下，
		</region>
		<region typus="comment" subtype="" id="167" explains="166">
〔【集解】徐廣曰：「古『既』字作水旁。『遍』字一作『尹』。」【索隱】即《尚書》「允執厥中」是也。【正義】溉音既。言帝俈治民，若水之溉灌，平等而執中正，遍於天下也。〕
		</region>
		<region typus="original" subtype="" id="168" explains="">
日月所照，風雨所至，莫不從服。
		</region>
		<region typus="comment" subtype="" id="169" explains="168">
〔【正義】以上大戴文也。〕
		</region>
	</paragraph>
	<paragraph index="11">
		<region typus="original" subtype="" id="170" explains="">
帝嚳娶陳鋒氏女，
		</region>
		<region typus="comment" subtype="" id="171" explains="170">
〔【索隱】鋒音峰。案：系本作「陳酆氏」。皇甫謐云「陳鋒氏女曰慶都」。慶都，名也。【正義】鋒音峰。又作「豐」。《帝王紀》云「帝俈有四妃，卜其子皆有天下。元妃有邰氏女，曰姜嫄，生后稷。次妃有娀氏女，曰簡狄，生卨，次妃陳豐氏女，曰慶都，生放勛。次妃娵訾氏女，曰常儀，生帝摯」也。〕
		</region>
		<region typus="original" subtype="" id="172" explains="">
生放勳；
		</region>
		<region typus="comment" subtype="" id="173" explains="172">
〔【正義】放音方往反。勳亦作「勛」，音許云反。言堯能放上代之功，故曰放勛。謚堯。姓伊祁氏。《帝王紀》云：「帝堯陶唐氏，祁姓也。母慶都，十四月生堯。」〕
		</region>
		<region typus="original" subtype="" id="174" explains="">
娶娵訾氏女，生摯。
		</region>
		<region typus="comment" subtype="" id="175" explains="174">
〔【索隱】案：皇甫謐云「女名常宜」也。【正義】娵，足須反。訾，紫移反。〕
		</region>
		<region typus="original" subtype="" id="176" explains="">
帝嚳崩，
		</region>
		<region typus="comment" subtype="" id="177" explains="176">
〔【集解】皇甫謐曰：「在位七十年，年百五歲。」皇覽曰：「帝嚳冢在東郡濮陽頓丘城南臺陰野中。」〕
		</region>
		<region typus="original" subtype="" id="178" explains="">
而摯代立。帝摯立，不善（崩），
		</region>
		<region typus="comment" subtype="" id="179" explains="178">
〔【索隱】古本作「不著」，音張慮反。俗本作「不善」。不善謂微弱，不著猶不著明。衛宏云：「摯立九年而唐侯德盛，因禪位焉。」【正義】《帝王紀》云：「帝摯之母於四人中，班最在下，而摯於兄弟最長，得登帝位。封異母弟放勛爲唐侯。摯在位九年，政微弱，而唐侯德盛，諸侯歸之，摯服其義，乃率群臣造唐而致禪。唐侯自知有天命，乃受帝禪，乃封摯於高辛。」今定州唐縣也。〕
		</region>
		<region typus="original" subtype="" id="180" explains="">
而弟放勳立，是爲帝堯。
		</region>
	</paragraph>
	<paragraph index="12">
		<region typus="original" subtype="" id="181" explains="">
帝堯者，
		</region>
		<region typus="comment" subtype="" id="182" explains="181">
〔【集解】謚法曰：「翼善傳聖曰堯。」【索隱】堯，謚也。放勳，名。帝嚳之子，姓伊祁氏。案：皇甫謐云「堯初生時，其母在三阿之南，寄於伊長孺之家，故從母所居爲姓也」。【正義】徐廣云：「號陶唐。」《帝王紀》云：「堯都平陽，於詩爲唐國。」徐才宗國都城記云：「唐國，帝堯之裔子所封。其北，帝夏禹都，漢曰太原郡，在古冀州太行恆山之西。其南有晉水。」《括地志》云：「今晉州所理平陽故城是也。平陽河水一名晉水也。」〕
		</region>
		<region typus="original" subtype="" id="183" explains="">
放勳。
		</region>
		<region typus="comment" subtype="" id="184" explains="183">
〔【集解】徐廣曰：「號陶唐。」皇甫謐曰：「堯以甲申歲生，甲辰即帝位，甲午徵舜，甲寅舜代行天子事，辛巳崩，年百一十八，在位九十八年。」〕
		</region>
		<region typus="original" subtype="" id="185" explains="">
其仁如天，
		</region>
		<region typus="comment" subtype="" id="186" explains="185">
〔【索隱】如天之函養也。〕
		</region>
		<region typus="original" subtype="" id="187" explains="">
其知如神。
		</region>
		<region typus="comment" subtype="" id="188" explains="187">
〔【索隱】如神之微妙也。〕
		</region>
		<region typus="original" subtype="" id="189" explains="">
就之如日，
		</region>
		<region typus="comment" subtype="" id="190" explains="189">
〔【索隱】如日之照臨，人咸依就之，若葵藿傾心以向日也。〕
		</region>
		<region typus="original" subtype="" id="191" explains="">
望之如雲。
		</region>
		<region typus="comment" subtype="" id="192" explains="191">
〔【索隱】如雲之覆渥，言德化廣大而浸潤生人，人咸仰望之，故曰如百穀之仰膏雨也。〕
		</region>
		<region typus="original" subtype="" id="193" explains="">
富而不驕，貴而不舒。
		</region>
		<region typus="comment" subtype="" id="194" explains="193">
〔【索隱】舒猶慢也。大戴禮作「不豫」。〕
		</region>
		<region typus="original" subtype="" id="195" explains="">
黃收純衣，
		</region>
		<region typus="comment" subtype="" id="196" explains="195">
〔【集解】徐廣曰：「純，一作『絞』。」駰案：太古冠冕圖云「夏名冕曰收」。禮記曰「野夫黃冠」。鄭玄曰「純衣，士之祭服」。【索隱】收，冕名。其色黃，故曰黃收，象古質素也。純，讀曰緇。〕
		</region>
		<region typus="original" subtype="" id="197" explains="">
彤車乘白馬。能明馴德，
		</region>
		<region typus="comment" subtype="" id="198" explains="197">
〔【集解】徐廣曰：「馴，古訓字。」【索隱】史記「馴」字徐廣皆讀曰訓。訓，順也。言聖德能順人也。案：《尚書》作「俊德」，孔安國云「能明用俊德之士」，與此文意別也。〕
		</region>
		<region typus="original" subtype="" id="199" explains="">
以親九族。九族既睦，便章百姓。
		</region>
		<region typus="comment" subtype="" id="200" explains="199">
〔【集解】徐廣曰：「下云『便程東作』，然則訓平爲便也。」駰案：《尚書》並作「平」字。孔安國曰「百姓，百官」。鄭玄曰「百姓，群臣之父子兄弟」。【索隱】古文《尚書》作「平」，此文蓋讀「平」爲浦耕反。平既訓便，因作「便章」。其今文作「辯章」。古「平」字亦作「便」，音婢緣反。便則訓辯，遂爲辯章。鄒誕生本亦同也。〕
		</region>
		<region typus="original" subtype="" id="201" explains="">
百姓昭明，合和萬國。
		</region>
	</paragraph>
	<paragraph index="13">
		<region typus="original" subtype="" id="202" explains="">
乃命羲、和，
		</region>
		<region typus="comment" subtype="" id="203" explains="202">
〔【集解】孔安國曰：「重黎之後，羲氏、和氏世掌天地之官。」【正義】《呂刑傳》云：「重即羲，黎即和，雖別爲氏族，而出自重黎也。」案：聖人不獨治，必須賢輔，乃命相天地之官，若周禮天官卿、地官卿也。〕
		</region>
		<region typus="original" subtype="" id="204" explains="">
敬順昊天，
		</region>
		<region typus="comment" subtype="" id="205" explains="204">
〔【正義】敬猶恭勤也。元氣昊然廣大，故云昊天。釋天云：「春爲蒼天，夏爲昊天，秋爲旻天，冬爲上天。」而獨言昊天者，以堯能敬天，大，故以昊大言之。〕
		</region>
		<region typus="original" subtype="" id="206" explains="">
數法
		</region>
		<region typus="comment" subtype="" id="207" explains="206">
〔【索隱】《尚書》作「曆象日月」，則此言「數法」，是訓「曆象」二字，謂命羲和以曆數之法觀察日月星辰之早晚，以敬授人時也。〕
		</region>
		<region typus="original" subtype="" id="208" explains="">
日月星辰，
		</region>
		<region typus="comment" subtype="" id="209" explains="208">
〔【正義】曆數之法，日之甲乙，月之大小，昏明遞中之星，日月所會之辰，定其天數，以爲一歲之曆。〕
		</region>
		<region typus="original" subtype="" id="210" explains="">
敬授民時。
		</region>
		<region typus="comment" subtype="" id="211" explains="210">
〔【正義】《尚書考靈耀》云：「主春者，張昏中，可以種稷。主夏者，火昏中，可以種黍菽。主秋者，虛昏中，可以種麥。主冬者，昴昏中，可以收斂也。」天子視四星之中，知民緩急，故云敬授民時也。〕
		</region>
		<region typus="original" subtype="" id="212" explains="">
分命羲仲，居郁夷，曰暘谷。
		</region>
		<region typus="comment" subtype="" id="213" explains="212">
〔【集解】《尚書》作「嵎夷」。孔安國曰：「東表之地稱嵎夷。日出於暘谷。羲仲，治東方之官。」【索隱】舊本作「湯谷」，今並依《尚書》字。案：《淮南子》曰「日出湯谷，浴於咸池」，則湯谷亦有他證明矣。又下曰「昧谷」，徐廣云「一作『柳』」，柳亦日入處地名。太史公博採經記而爲此史，廣記異聞，不必皆依《尚書》。蓋郁夷亦地之別名也。【正義】郁音隅。陽或作「暘」。《禹貢·青州》云：「嵎夷既略。」案：嵎夷，青州也。堯命羲仲理東方青州嵎夷之地，日所出處，名曰陽明之谷。羲仲主東方之官，若周禮春官卿。〕
		</region>
		<region typus="original" subtype="" id="214" explains="">
敬道日出，便程東作。
		</region>
		<region typus="comment" subtype="" id="215" explains="214">
〔【集解】孔安國曰：「敬道出日，平均次序東作之事，以務農也。」【索隱】劉伯莊傳皆依古史作平秩音。然《尚書大傳》曰「辯秩東作」，則是訓秩爲程，言便課其作程者也。【正義】道音導。便，程，並如字，後同。導，訓也。三春主東，故言日出。耕作在春，故言東作。命羲仲恭勤道訓萬民東作之事，使有程期。〕
		</region>
		<region typus="original" subtype="" id="216" explains="">
日中，星鳥，以殷中春。
		</region>
		<region typus="comment" subtype="" id="217" explains="216">
〔【集解】孔安國曰：「日中謂春分之日也。鳥，南方朱鳥七宿也。殷，正也。春分之昏，鳥星畢見，以正仲春之氣節。轉以推孟、季，則可知也。」【正義】下「中」音仲，夏、秋、冬並同。〕
		</region>
		<region typus="original" subtype="" id="218" explains="">
其民析，鳥獸字微。
		</region>
		<region typus="comment" subtype="" id="219" explains="218">
〔【集解】孔安國曰：「春事既起，丁壯就功，言其民老壯分析也。」乳化曰字。《尚書》「微」作「尾」字。說（文）云「尾，交接也」。〕
		</region>
		<region typus="original" subtype="" id="220" explains="">
申命羲叔，居南交。
		</region>
		<region typus="comment" subtype="" id="221" explains="220">
〔【集解】孔安國曰：「夏與春交，此治南方之官也。」【索隱】孔注未是。然則冬與秋交，何故下無其文﹖且東嵎夷，西昧谷，北幽都，三方皆言地，而夏獨不言地，乃云與春交，斯不例之甚也。然南方地有名交阯者，或古文略舉一字名地，南交則是交阯不疑也。【正義】羲叔主南方官，若周禮夏官卿也。〕
		</region>
		<region typus="original" subtype="" id="222" explains="">
便程南爲，敬致。
		</region>
		<region typus="comment" subtype="" id="223" explains="222">
〔【集解】孔安國曰：「爲，化也。平序分南方化育之事，敬行其教，以致其功也。」【索隱】爲依字讀。春言東作，夏言南爲，皆是耕作營爲勸農之事。孔安國強讀爲「訛」字，雖則訓化，解釋亦甚紆回也。【正義】爲音于僞反。命羲叔宜恭勤民事。致其種殖，使有程期也。〕
		</region>
		<region typus="original" subtype="" id="224" explains="">
日永，星火，以正中夏。
		</region>
		<region typus="comment" subtype="" id="225" explains="224">
〔【集解】孔安國曰：「永，長也，謂夏至之日。火，蒼龍之中星，舉中則七星見可知也，以正中夏之（氣）節。」馬融、王肅謂日長晝漏六十刻，鄭玄曰五十五刻。〕
		</region>
		<region typus="original" subtype="" id="226" explains="">
其民因，鳥獸希革。
		</region>
		<region typus="comment" subtype="" id="227" explains="226">
〔【集解】孔安國曰：「因，謂老弱因就在田之丁壯以助農也。夏時鳥獸毛羽希少改易也。革，改也。」〕
		</region>
		<region typus="original" subtype="" id="228" explains="">
申命和仲，
		</region>
		<region typus="comment" subtype="" id="229" explains="228">
〔【正義】和仲主西方之官，若周禮秋官卿也。〕
		</region>
		<region typus="original" subtype="" id="230" explains="">
居西土，
		</region>
		<region typus="comment" subtype="" id="231" explains="230">
〔【集解】徐廣曰：「一無『土』字。以爲西者，今天水之西縣也。」駰案：鄭玄曰「西者，隴西之西，今人謂之兌山」。〕
		</region>
		<region typus="original" subtype="" id="232" explains="">
曰昧谷。
		</region>
		<region typus="comment" subtype="" id="233" explains="232">
〔【集解】徐廣曰：「一作『柳谷』。」駰案：孔安國曰「日入于谷而天下冥，故曰昧谷。此居治西方之官，掌秋天之政也」。〕
		</region>
		<region typus="original" subtype="" id="234" explains="">
敬道日入，便程西成。
		</region>
		<region typus="comment" subtype="" id="235" explains="234">
〔【集解】孔安國曰：「秋，西方，萬物成也。」〕
		</region>
		<region typus="original" subtype="" id="236" explains="">
夜中，星虛，
		</region>
		<region typus="comment" subtype="" id="237" explains="236">
〔【索隱】虛，舊依字讀，而鄒誕生音墟。案：虛星主墳墓，鄒氏或得其理。〕
		</region>
		<region typus="original" subtype="" id="238" explains="">
以正中秋。
		</region>
		<region typus="comment" subtype="" id="239" explains="238">
〔【集解】孔安國曰：「春言日，秋言夜，互相備也。虛，玄武之中星。亦言七星皆以秋分日見，以正三秋也。」〕
		</region>
		<region typus="original" subtype="" id="240" explains="">
其民夷易，鳥獸毛毨。
		</region>
		<region typus="comment" subtype="" id="241" explains="240">
〔【集解】孔安國曰：「夷，平也。老壯者在田，與夏平也。毨，理也。毛更生（曰）整理。」〕
		</region>
		<region typus="original" subtype="" id="242" explains="">
申命和叔；居北方，曰幽都。
		</region>
		<region typus="comment" subtype="" id="243" explains="242">
〔【集解】孔安國曰：「北稱幽都，謂所聚也。」【索隱】《山海經》曰「北海之內有山名幽都」，蓋是也。【正義】案：北方幽州，陰聚之地，命和叔居理之。北方之官，若周禮冬官卿。〕
		</region>
		<region typus="original" subtype="" id="244" explains="">
便在伏物。
		</region>
		<region typus="comment" subtype="" id="245" explains="244">
〔【索隱】使和叔察北方藏伏之物，謂人畜積聚等冬皆藏伏。尸子亦曰「北方者，伏方也」。《尚書》作「平在朔易」。今案：《大傳》云「便在伏物」，太史公據之而書。〕
		</region>
		<region typus="original" subtype="" id="246" explains="">
日短，星昴，以正中冬。
		</region>
		<region typus="comment" subtype="" id="247" explains="246">
〔【集解】孔安國曰：「日短，冬至之日也。昴，白虎之中星。亦以七星並見，以正冬節也。」馬融、王肅謂日短晝漏四十刻。鄭玄曰四十五刻，失之。〕
		</region>
		<region typus="original" subtype="" id="248" explains="">
其民燠，鳥獸氄毛。
		</region>
		<region typus="comment" subtype="" id="249" explains="248">
〔【集解】徐廣曰：「氄音茸。」駰案：孔安國曰「民入室處，鳥獸皆生氄毳細毛以自溫也」。〕
		</region>
		<region typus="original" subtype="" id="250" explains="">
歲三百六十六日，以閏月正四時。
		</region>
		<region typus="comment" subtype="" id="251" explains="250">
〔【索隱】夫周天三百六十五度四分度之一，是天度數也。而日行遲，一歲一周天；月行疾，一月一周天。日一日行一度，月一日行十三度十九分度之七。至二十九日半強，月行天一匝，又逐及日而與會。一年十二會，是爲十二月。每月二十九日過半。年分出小月六，是每歲餘六日。又大歲三百六十六日，小歲三百五十五日，舉全數云六十六日。其實一歲唯餘十一日弱。未滿三歲，已成一月，則置閏。若三年不置閏，則正月爲二月。九年差三月，則以春爲夏。十七年差六月，則四時皆反。以此四時不正，歲不成矣。故傳曰「歸餘於終，事則不悖」是也。〕
		</region>
		<region typus="original" subtype="" id="252" explains="">
信飭
		</region>
		<region typus="comment" subtype="" id="253" explains="252">
〔【集解】徐廣曰：「古『敕』字。」〕
		</region>
		<region typus="original" subtype="" id="254" explains="">
百官，眾功皆興。
		</region>
	</paragraph>
	<paragraph index="14">
		<region typus="original" subtype="" id="255" explains="">
堯曰：「誰可順此事﹖」
		</region>
		<region typus="comment" subtype="" id="256" explains="255">
〔【正義】言將登用之嗣位也。〕
		</region>
		<region typus="original" subtype="" id="257" explains="">
放齊曰：「嗣子丹朱開明。」
		</region>
		<region typus="comment" subtype="" id="258" explains="257">
〔【集解】孔安國曰：「放齊，臣名。」【正義】放音方往反。鄭玄云：「帝堯胤嗣之子，名曰丹朱，開明也。」案：開，解而達也。《帝王紀》云：「堯娶散宜氏女，曰女皇，生丹朱。」汲冢紀年云：「后稷放帝子丹朱。」范汪荊州記云：「丹水縣在丹川，堯子朱之所封也。」《括地志》云：「丹水故城在鄧州內鄉縣西南百三十里。丹水故爲縣。」〕
		</region>
		<region typus="original" subtype="" id="259" explains="">
堯曰：「吁！頑凶，不用。」
		</region>
		<region typus="comment" subtype="" id="260" explains="259">
〔【集解】孔安國曰：「吁，疑怪之辭。」【正義】《左傳》云：「口不道忠信之言爲嚚，心不則德義之經爲頑。」凶，訟也。言丹朱心既頑嚚，又好爭訟，不可用之。〕
		</region>
		<region typus="original" subtype="" id="261" explains="">
堯又曰：「誰可者﹖」讙兜曰：「共工旁聚布功，可用。」
		</region>
		<region typus="comment" subtype="" id="262" explains="261">
〔【集解】孔安國曰：「讙兜，臣名。」鄭玄曰：「共工，水官名。」【正義】兜音斗侯反。〕
		</region>
		<region typus="original" subtype="" id="263" explains="">
堯曰：「共工善言，其用僻，似恭漫天，不可。」
		</region>
		<region typus="comment" subtype="" id="264" explains="263">
〔【正義】漫音莫干反。共工善爲言語，用意邪僻也。似於恭敬，罪惡漫天，不可用也。〕
		</region>
		<region typus="original" subtype="" id="265" explains="">
堯又曰：「嗟，四嶽，
		</region>
		<region typus="comment" subtype="" id="266" explains="265">
〔【集解】鄭玄曰：「四嶽，四時官，主方嶽之事。」【正義】嗟嘆鴻水，問四嶽誰能理也。孔安國云：「四嶽，即上羲和四子也。分掌四嶽之諸侯，故稱焉。」〕
		</region>
		<region typus="original" subtype="" id="267" explains="">
湯湯洪水滔天，浩浩懷山襄陵，
		</region>
		<region typus="comment" subtype="" id="268" explains="267">
〔【集解】孔安國曰：「懷，包；襄，上也。」【正義】湯音商，今讀如字。蕩蕩，廣平之貌。言水奔突有所滌除，地上之物爲水漂流蕩蕩然。案：懷，藏，包裹之義，故懷爲包。釋言以襄爲駕，駕乘牛馬皆在上也。言水襄上乘陵，浩浩盛大，勢若漫天。〕
		</region>
		<region typus="original" subtype="" id="269" explains="">
下民其憂，有能使治者﹖」皆曰鯀可。
		</region>
		<region typus="comment" subtype="" id="270" explains="269">
〔【集解】馬融曰：「鯀，臣名，禹父。」〕
		</region>
		<region typus="original" subtype="" id="271" explains="">
堯曰：「鯀負命毀族，不可。」
		</region>
		<region typus="comment" subtype="" id="272" explains="271">
〔【正義】負音佩，依字通。負，違也。族，類也。鯀性很戾，違負教命，毀敗善類，不可用也。詩云「貪人敗類」也。〕
		</region>
		<region typus="original" subtype="" id="273" explains="">
嶽曰：「异哉，試不可用而已。」
		</region>
		<region typus="comment" subtype="" id="274" explains="273">
〔【正義】异音異。孔安國云：「异，已；已，退也。言餘人盡已，唯鯀可試，無成乃退。」〕
		</region>
		<region typus="original" subtype="" id="275" explains="">
堯於是聽嶽用鯀。九歲，功用不成。
		</region>
		<region typus="comment" subtype="" id="276" explains="275">
〔【正義】《爾雅》釋天云：「載，歲也。夏曰祀，周曰年，唐、虞曰載。」李巡云：「各自紀事，示不相襲也。」孫炎云：「歲，取歲星行一次也。祀，取四時祭祀一訖也。年，取禾穀一熟也。載，取萬物終更始也。載者，年之別名，故以載爲年也。」案：功用不成，水害不息，故放退也。至明年得舜，乃殛之羽山，而用其子禹也。〕
		</region>
	</paragraph>
	<paragraph index="15">
		<region typus="original" subtype="" id="277" explains="">
堯曰：「嗟！四嶽：朕在位七十載，汝能庸命，踐朕位﹖」
		</region>
		<region typus="comment" subtype="" id="278" explains="277">
〔【集解】鄭玄曰：「言汝諸侯之中有能順事用天命者，入處我位，統治天子之事者乎？」【正義】孔安國云：「堯年十六，以唐侯升爲天子，在位七十載，時八十六，老將求代也。」〕
		</region>
		<region typus="original" subtype="" id="279" explains="">
嶽應曰：「鄙德忝帝位。」
		</region>
		<region typus="comment" subtype="" id="280" explains="279">
〔【正義】四嶽皆云，鄙俚無德，若便行天子事，是辱帝位。言己等不堪也。〕
		</region>
		<region typus="original" subtype="" id="281" explains="">
堯曰：「悉舉貴戚及疏遠隱匿者。」眾皆言於堯曰：「有矜在民閒，曰虞舜。」
		</region>
		<region typus="comment" subtype="" id="282" explains="281">
〔【集解】孔安國曰：「無妻曰矜。」【正義】矜，古頑反。〕
		</region>
		<region typus="original" subtype="" id="283" explains="">
堯曰：「然，朕聞之。其何如﹖」嶽曰：「盲者子。父頑，母嚚，弟傲，能和以孝，烝烝治，不至姦。」
		</region>
		<region typus="comment" subtype="" id="284" explains="283">
〔【集解】孔安國曰：「不至於姦惡。」【正義】烝，之升反，進也。言父頑，母嚚，弟傲，舜皆和以孝，進之於善，不至於姦惡也。〕
		</region>
		<region typus="original" subtype="" id="285" explains="">
堯曰：「吾其試哉。」
		</region>
		<region typus="comment" subtype="" id="286" explains="285">
〔【正義】欲以二女試舜，觀其理家之道也。〕
		</region>
		<region typus="original" subtype="" id="287" explains="">
於是堯妻之二女，
		</region>
		<region typus="comment" subtype="" id="288" explains="287">
〔【正義】妻音七計反。二女，娥皇、女英也。娥皇無子，女英生商均。舜升天子，娥皇爲后，女英爲妃。〕
		</region>
		<region typus="original" subtype="" id="289" explains="">
觀其德於二女。
		</region>
		<region typus="comment" subtype="" id="290" explains="289">
〔【正義】視其爲德行於二女，以理家而觀國也。〕
		</region>
		<region typus="original" subtype="" id="291" explains="">
舜飭下二女於嬀汭，
		</region>
		<region typus="comment" subtype="" id="292" explains="291">
〔【集解】孔安國曰：「舜所居嬀水之汭。」【索隱】列女傳云二女長曰娥皇，次曰女英。系本作「女瑩」。大戴禮作「女匽」。皇甫謐云：「嬀水在河東虞鄉縣歷山西。汭，水涯也，猶洛汭、渭汭然也。」【正義】飭音敕。下音胡亞反。汭音芮。舜能整齊二女以義理，下二女之心於嬀汭，使行婦道於虞氏也。《括地志》云：「嬀汭水源出蒲州河東南山。許慎云：『水涯曰汭。』案：地記云『河東郡青山東山中有二泉，下南流者嬀水，北流者汭水。二水異源，合流出谷，西注河。嬀水北曰汭也』。又云『河東縣二里故蒲阪城，舜所都也。城中有舜廟，城外有舜宅及二妃壇』。」〕
		</region>
		<region typus="original" subtype="" id="293" explains="">
如婦禮。堯善之，乃使舜慎和五典，
		</region>
		<region typus="comment" subtype="" id="294" explains="293">
〔【集解】鄭玄曰：「五典，五教也。蓋試以司徒之職。」〕
		</region>
		<region typus="original" subtype="" id="295" explains="">
五典能從。乃遍入百官，百官時序。賓於四門，四門穆穆，諸侯遠方賓客皆敬。
		</region>
		<region typus="comment" subtype="" id="296" explains="295">
〔【集解】馬融曰：「四門，四方之門。諸侯群臣朝者，舜賓迎之，皆有美德也。」〕
		</region>
		<region typus="original" subtype="" id="297" explains="">
堯使舜入山林
		</region>
		<region typus="comment" subtype="" id="298" explains="297">
〔【索隱】《尚書》云「納于大麓」，穀梁傳云「林屬於山曰麓」，是山足曰麓，故此以爲入山林不迷。孔氏以麓訓錄，言令舜大錄萬幾之政，與此不同。〕
		</region>
		<region typus="original" subtype="" id="299" explains="">
川澤，暴風雷雨，舜行不迷。堯以爲聖，召舜曰：「女謀事至而言可績，三年矣。
		</region>
		<region typus="comment" subtype="" id="300" explains="299">
〔【集解】鄭玄曰：「三年者，賓四門之後三年也。」〕
		</region>
		<region typus="original" subtype="" id="301" explains="">
女登帝位。」舜讓於德不懌。
		</region>
		<region typus="comment" subtype="" id="302" explains="301">
〔【集解】徐廣曰：「音亦。今文《尚書》作『不怡』。怡，懌也。」【索隱】古文作「不嗣」，今文作「不怡」，怡即懌也。謂辭讓於德不堪，所以心意不悅懌也。俗本作「澤」，誤爾，亦當爲「懌」。〕
		</region>
		<region typus="original" subtype="" id="303" explains="">
正月上日，
		</region>
		<region typus="comment" subtype="" id="304" explains="303">
〔【集解】馬融曰：「上日，朔日也。」【正義】鄭玄云：「帝王易代，莫不改正。堯正建丑，舜正建子，此時未改，故依堯正月上日也。」〕
		</region>
		<region typus="original" subtype="" id="305" explains="">
舜受終於文祖。文祖者，堯大祖也。
		</region>
		<region typus="comment" subtype="" id="306" explains="305">
〔【集解】鄭玄曰：「文祖者，五府之大名，猶周之明堂。」【索隱】《尚書》帝命驗曰：「五府，五帝之廟。蒼曰靈府，赤曰文祖，黃曰神斗，白曰顯紀，黑曰玄矩。唐虞謂之五府，夏謂世室，殷謂重屋，周謂明堂，皆祀五帝之所也。」【正義】舜受堯終帝之事於文祖也。《尚書》帝命驗云：「帝者承天立五府，以尊天重象也。五府者，黃曰神斗。」注云：「唐虞謂之天府，夏謂之世室，殷謂之重屋，周謂之明堂，皆祀五帝之所也。文祖者，赤帝熛怒之府，名曰文祖。火精光明，文章之祖，故謂之文祖。周曰明堂。神斗者，黃帝含樞紐之府，名曰神斗。斗，主也。土精澄靜，四行之主，故謂之神斗。周曰太室。顯紀者，白帝招拒之府，名顯紀。紀，法也。金精斷割萬物，故謂之顯紀。周曰總章。玄矩者，黑帝汁光紀之府，名曰玄矩。矩，法也。水精玄味，能權輕重，故謂之玄矩。周曰玄堂。靈府者，蒼帝靈威仰之府，名曰靈府。周曰青陽。」〕
		</region>
	</paragraph>
	<paragraph index="16">
		<region typus="original" subtype="" id="307" explains="">
於是帝堯老，命舜攝行天子之政，以觀天命。舜乃在璿璣玉衡，以齊七政。
		</region>
		<region typus="comment" subtype="" id="308" explains="307">
〔【集解】鄭玄曰：「璿璣，玉衡，渾天儀也。七政，日月五星也。」【正義】說文云：「璿，赤玉也。」案：舜雖受堯命，猶不自安，更以璿璣玉衡以正天文。璣爲運轉，衡爲橫簫，運璣使動於下，以衡望之，是王者正天文器也，觀其齊與不齊。今七政齊，則己受禪爲是。蔡邕云：「玉衡長八尺，孔徑一寸，下端望之，以視星宿，並縣璣以象天，而以衡望之，轉璣窺衡，以知星宿。璣徑八尺，圓周二丈五尺而強也。」鄭玄云：「運轉者爲璣，持正者爲衡。」《尚書大傳》云：「政者，齊中也。謂春秋冬夏天文地理人道，所以爲政也，道正而萬事順成，故天道政之大也。」〕
		</region>
		<region typus="original" subtype="" id="309" explains="">
遂類于上帝，
		</region>
		<region typus="comment" subtype="" id="310" explains="309">
〔【集解】鄭玄曰：「禮祭上帝于圜丘。」【正義】《五經異義》云：「非時祭天謂之類，言以事類告也。時舜告攝，非常祭也。」王制云：「天子將出，類于上帝。」鄭玄云：「昊天上帝謂天皇大帝，北辰之星。」〕
		</region>
		<region typus="original" subtype="" id="311" explains="">
禋于六宗，
		</region>
		<region typus="comment" subtype="" id="312" explains="311">
〔【集解】鄭玄曰：「六宗，星、辰、司中、司命、風師、雨師也。」駰案：六宗義眾矣。愚謂鄭說爲長。【正義】周語云「精意以享曰禋」也。孫炎云：「禋，絜敬之祭也。」案：星，五緯星也。辰，日月所會十二次也。司中、司命，文昌第五、第四星也。風師，箕星也。雨師，畢星也。孔安國云：「四時寒暑也，日月星也，水旱也。」禮祭法云：「埋少牢於大昭，祭時也。禳祈於坎壇，祭寒暑也。王宮，祭日也。夜明，祭月也。幽禜，祭星。雩禜，祭水旱也。」司馬彪續漢書云：「安帝立六宗，祀於洛陽城西北亥地，禮比大社。魏因之。至晉初，荀顗言新祀，以六宗之神諸家說不同，乃廢之也。」〕
		</region>
		<region typus="original" subtype="" id="313" explains="">
望于山川，
		</region>
		<region typus="comment" subtype="" id="314" explains="313">
〔【集解】徐廣曰：「名山大川。」【正義】望者，遙望而祭山川也。山川，五嶽、四瀆也。《爾雅》云：「梁山，晉望也。」〕
		</region>
		<region typus="original" subtype="" id="315" explains="">
辯于群神。
		</region>
		<region typus="comment" subtype="" id="316" explains="315">
〔【集解】徐廣曰：「辯音班。」駰案：鄭玄曰「群神若丘陵墳衍」。【正義】辯音遍。謂祭群神也。〕
		</region>
		<region typus="original" subtype="" id="317" explains="">
揖五瑞，擇吉月日，見四嶽諸牧，班瑞。
		</region>
		<region typus="comment" subtype="" id="318" explains="317">
〔【集解】馬融曰：「揖，斂也。五瑞，公侯伯子男所執，以爲瑞信也。堯將禪舜，使群牧斂之，使舜親往班之。」【正義】揖音集。周禮典瑞云：「王執鎮圭，尺二寸。公執桓圭，九寸。侯執信圭，七寸。伯執躬圭，五寸。子執穀璧，男執蒲璧，皆五寸。言五瑞者，王不在中也。」孔文祥云：「宋末，會稽修禹廟，於廟庭山土中得五等圭璧百餘枚，形與周禮同，皆短小。此即禹會諸侯於會稽，執以禮山神而埋之。其璧今猶有在也。」〕
		</region>
		<region typus="original" subtype="" id="319" explains="">
歲二月，東巡狩，至於岱宗，祡，
		</region>
		<region typus="comment" subtype="" id="320" explains="319">
〔【集解】馬融曰：「舜受終後五年之二月。」鄭玄曰：「建卯之月也。祡祭東嶽者，考績。祡，燎也。」【正義】案：既班瑞群后即東巡者，守土之諸侯會岱宗之嶽，焚柴告至也。王者巡狩，以諸侯自專一國，威福任己，恐其壅遏上命，澤不下流，故巡行問人疾苦也。風俗通云：「太，山之尊者，一曰岱宗，始也，長也，萬物之始，陰陽交代，故爲五嶽之長也。」案：二月，仲月也。仲，中也，言得其中也。〕
		</region>
		<region typus="original" subtype="" id="321" explains="">
望秩於山川。
		</region>
		<region typus="comment" subtype="" id="322" explains="321">
〔【正義】乃以秩望祭東方諸侯境內之名山大川也。言秩者，五嶽視三公，四瀆視諸侯。〕
		</region>
		<region typus="original" subtype="" id="323" explains="">
遂見東方君長，合時月正日，
		</region>
		<region typus="comment" subtype="" id="324" explains="323">
〔【集解】鄭玄曰：「協正四時之月數及日名，備有失誤。」【正義】既見東方君長，乃合同四時氣節，月之大小，日之甲乙，使齊一也。周禮：「太史掌正歲年以序事，頒正朔於邦國。」則節氣晦朔皆天子頒之。猶恐諸侯國異，或不齊同，因巡狩合正之。〕
		</region>
		<region typus="original" subtype="" id="325" explains="">
同律度量衡，
		</region>
		<region typus="comment" subtype="" id="326" explains="325">
〔【集解】鄭玄曰：「律，音律；度，丈尺；量，斗斛；衡，斤兩也。」【正義】律之十二律，度之丈尺，量之斗斛，衡之斤兩，皆使天下相同，無制度長短輕重異也。漢律曆志云：「虞書云『同律度量衡』，所以齊遠近，立民信也。律有十二，陽六爲律，陰六爲呂。律以統氣類物，一曰黃鍾，二曰太蔟，三曰姑洗，四曰蕤賓，五曰夷則，六曰無射。呂以旅陽宣氣，一曰林鍾，二曰南呂，三曰應鍾，四曰大呂，五曰夾鍾，六曰中呂。度者，分、寸、尺、丈、引也，所以度長短也。本起黃鍾之管長，以子穀秬黍中者一黍爲一分，十分爲一寸，十寸爲尺，十尺爲丈，十丈爲引，而五度審矣。量者，龠、合、升、斗、斛也，所以量多少也。本起黃鍾之龠，以子穀秬黍中者千有二百實爲一龠，合龠爲合，十合爲升，十升爲斗，十斗爲斛，而五量嘉矣。衡權者，銖、兩、斤、鈞、石也，所以稱物輕重也。本起於黃鍾之重，一龠容千二百黍，重十二銖，二十四銖爲兩，十六兩爲斤，三十斤爲鈞，四鈞爲石，而五權謹矣。衡，平也。權，重也。」〕
		</region>
		<region typus="original" subtype="" id="327" explains="">
脩五禮
		</region>
		<region typus="comment" subtype="" id="328" explains="327">
〔【集解】馬融曰：「吉、凶、賓、軍、嘉也。」【正義】周禮「以吉禮事邦國之鬼神祇，以凶禮哀邦國之憂，以賓禮親邦國，以軍禮同邦國，以嘉禮親萬民」也。《尚書·堯典》云「類于上帝」，吉禮也；「如喪考妣」，凶禮也；「群后四朝」，賓禮也；大禹謨云「汝徂征」，軍禮也；堯典云「女于時」，嘉禮也。女音女慮反。〕
		</region>
		<region typus="original" subtype="" id="329" explains="">
五玉
		</region>
		<region typus="comment" subtype="" id="330" explains="329">
〔【集解】鄭玄曰：「即五瑞也。執之曰瑞，陳列曰玉。」〕
		</region>
		<region typus="original" subtype="" id="331" explains="">
三帛
		</region>
		<region typus="comment" subtype="" id="332" explains="331">
〔【集解】馬融曰：「三孤所執也。」鄭玄曰：「帛，所以薦玉也。必三者，高陽氏後用赤繒，高辛氏後用黑繒，其餘諸侯皆用白繒。」【正義】孔安國云：「諸侯世子執纁，公之孤執玄，附庸之君執黃也。」案：三統紀推伏羲爲天統，色尚赤。神農爲地統，色尚黑。黃帝爲人統，色尚白。少昊，黃帝子，亦尚白。故高陽氏又天統，亦尚赤。堯爲人統，故用白。〕
		</region>
		<region typus="original" subtype="" id="333" explains="">
二生
		</region>
		<region typus="comment" subtype="" id="334" explains="333">
〔【正義】羔、鴈也。鄭玄注周禮大宗伯云：「羔，小羊也，取其群不失其類也。鴈，取其候時而行也。卿執羔，大夫執鴈。」案：羔、鴈性馴，可生爲贄。〕
		</region>
		<region typus="original" subtype="" id="335" explains="">
一死
		</region>
		<region typus="comment" subtype="" id="336" explains="335">
〔【正義】雉也。馬融云：「一死雉，士所執也。」案：不可生爲贄，故死。雉，取其守介死不失節也。〕
		</region>
		<region typus="original" subtype="" id="337" explains="">
爲摯，
		</region>
		<region typus="comment" subtype="" id="338" explains="337">
〔【集解】馬融曰：「摯：二生，羔、鴈，卿大夫所執；一死，雉，士所執。」【正義】摯音至。贄，執也。鄭玄云：「贄之言至，所以自致也。」韋昭云：「贄，六贄：孤執皮帛，卿執羔，大夫執鴈，士執雉，庶人執鶩，工商執雞也。」〕
		</region>
		<region typus="original" subtype="" id="339" explains="">
如五器，卒乃復。
		</region>
		<region typus="comment" subtype="" id="340" explains="339">
〔【集解】馬融曰：「五器，上五玉。五玉禮終則還之，三帛已下不還也。」【正義】卒音子律反。復音伏。〕
		</region>
		<region typus="original" subtype="" id="341" explains="">
五月，南巡狩；八月，西巡狩；十一月，北巡狩：皆如初。歸，至于祖禰廟，
		</region>
		<region typus="comment" subtype="" id="342" explains="341">
〔【正義】禰音乃禮反。何休云：「生曰父，死曰考，廟曰禰。」〕
		</region>
		<region typus="original" subtype="" id="343" explains="">
用特牛禮。五歲一巡狩，群后四朝。
		</region>
		<region typus="comment" subtype="" id="344" explains="343">
〔【集解】鄭玄曰：「巡狩之年，諸侯見於方嶽之下。其閒四年，四方諸侯分來朝於京師也。」〕
		</region>
		<region typus="original" subtype="" id="345" explains="">
遍告以言，
		</region>
		<region typus="comment" subtype="" id="346" explains="345">
〔【正義】遍音遍。言遍告天子治理之言也。〕
		</region>
		<region typus="original" subtype="" id="347" explains="">
明試以功，車服以庸。
		</region>
		<region typus="comment" subtype="" id="348" explains="347">
〔【正義】孔安國云：「功成則錫車服，以表顯其能用也。」〕
		</region>
		<region typus="original" subtype="" id="349" explains="">
肇十有二州，決川。
		</region>
		<region typus="comment" subtype="" id="350" explains="349">
〔【集解】馬融曰：「禹平水土，置九州。舜以冀州之北廣大，分置并州。燕、齊遼遠，分燕置幽州，分齊爲營州。於是爲十二州也。」鄭玄曰：「更爲之定界，濬水害也。」〕
		</region>
		<region typus="original" subtype="" id="351" explains="">
象以典刑，
		</region>
		<region typus="comment" subtype="" id="352" explains="351">
〔【集解】馬融曰：「言咎繇制五常之刑，無犯之者，但有其象，無其人也。」【正義】孔安國云：「象，法也。法用常刑，用不越法也。」〕
		</region>
		<region typus="original" subtype="" id="353" explains="">
流宥五刑，
		</region>
		<region typus="comment" subtype="" id="354" explains="353">
〔【集解】馬融曰：「流，放；宥，寬也。一曰幼少，二曰老耄，三曰蠢愚。五刑，墨、劓、剕、宮、大辟。」正義孔安國云：「以流放之法寬五刑也。」鄭玄云：「三宥，一曰弗識，二曰過失，三曰遺忘也。」〕
		</region>
		<region typus="original" subtype="" id="355" explains="">
鞭作官刑，
		</region>
		<region typus="comment" subtype="" id="356" explains="355">
〔【集解】馬融曰：「爲辨治官事者爲刑。」〕
		</region>
		<region typus="original" subtype="" id="357" explains="">
扑作教刑，
		</region>
		<region typus="comment" subtype="" id="358" explains="357">
〔【集解】鄭玄曰：「扑，檟楚也。扑爲教官爲刑者。」〕
		</region>
		<region typus="original" subtype="" id="359" explains="">
金作贖刑。
		</region>
		<region typus="comment" subtype="" id="360" explains="359">
〔【集解】馬融曰：「金，黃金也。意善功惡，使出金贖罪，坐不戒慎者。」〕
		</region>
		<region typus="original" subtype="" id="361" explains="">
眚烖過，赦；
		</region>
		<region typus="comment" subtype="" id="362" explains="361">
〔【集解】鄭玄曰：「眚烖，爲人作患害者也。過失，雖有害則赦之。」〕
		</region>
		<region typus="original" subtype="" id="363" explains="">
怙終
		</region>
		<region typus="comment" subtype="" id="364" explains="363">
〔【集解】徐廣曰：「一作『眾』。」〕
		</region>
		<region typus="original" subtype="" id="365" explains="">
賊，刑。
		</region>
		<region typus="comment" subtype="" id="366" explains="365">
〔【集解】鄭玄曰：「怙其姦邪，終身以爲殘賊，則用刑之。」〕
		</region>
		<region typus="original" subtype="" id="367" explains="">
欽哉，欽哉，惟刑之靜哉！
		</region>
		<region typus="comment" subtype="" id="368" explains="367">
〔【集解】徐廣曰：「今文云『惟刑之謐哉』。《爾雅》曰『謐，靜也』。」【索隱】注「惟形之謐哉」，案：古文作「恤哉」，且今文是伏生口誦，卹謐聲近，遂作「謐」也。〕
		</region>
	</paragraph>
	<paragraph index="17">
		<region typus="original" subtype="" id="369" explains="">
讙兜進言共工，
		</region>
		<region typus="comment" subtype="" id="370" explains="369">
〔【正義】讙兜，渾沌也。共工，窮奇也。鯀，檮杌也。三苗，饕餮也。《左傳》云「舜臣堯，流四凶，投諸四裔，以禦魑魅」也。〕
		</region>
		<region typus="original" subtype="" id="371" explains="">
堯曰不可而試之工師，
		</region>
		<region typus="comment" subtype="" id="372" explains="371">
〔【正義】工師，若今大匠卿也。〕
		</region>
		<region typus="original" subtype="" id="373" explains="">
共工果淫辟。
		</region>
		<region typus="comment" subtype="" id="374" explains="373">
〔【正義】匹亦反。〕
		</region>
		<region typus="original" subtype="" id="375" explains="">
四嶽舉鯀治鴻水，堯以爲不可，嶽彊請試之，試之而無功，故百姓不便。三苗
		</region>
		<region typus="comment" subtype="" id="376" explains="375">
〔【集解】馬融曰：「國名也。」【正義】《左傳》云自古諸侯不用王命，虞有三苗，夏有觀扈。孔安國云：「縉雲氏之後爲諸侯，號饕餮也。」吳起云：「三苗之國，左洞庭而右彭蠡。」案：洞庭，湖名，在岳州巴陵西南一里，南與青草湖連。彭蠡，湖名，在江州潯陽縣東南五十二里。以天子在北，故洞庭在西爲左，彭蠡在東爲右。今江州、鄂州、岳州，三苗之地也。〕
		</region>
		<region typus="original" subtype="" id="377" explains="">
在江淮、荊州
		</region>
		<region typus="comment" subtype="" id="378" explains="377">
〔【正義】淮，讀曰匯，音胡罪反，今彭蠡湖也。本屬荊州。《尚書》云「南入于江，東匯澤爲彭蠡」是也。〕
		</region>
		<region typus="original" subtype="" id="379" explains="">
數爲亂。於是舜歸而言於帝，請流共工於幽陵，
		</region>
		<region typus="comment" subtype="" id="380" explains="379">
〔【集解】馬融曰；「北裔也。」【正義】《尚書》及大戴禮皆作「幽州」。《括地志》云：「故龔城在檀州燕樂縣界。故老傳云舜流共工幽州，居此城。」神異經云：「西北荒有人焉，人面，朱彿，蛇身，人手足，而食五穀禽獸，頑愚，名曰共工。」〕
		</region>
		<region typus="original" subtype="" id="381" explains="">
以變北狄；
		</region>
		<region typus="comment" subtype="" id="382" explains="381">
〔【集解】徐廣曰：「變，一作『燮』。」【索隱】變謂變其形及衣服，同於夷狄也。徐廣云作「燮」。燮，和也。【正義】言四凶流四裔，各於四夷放共工等爲中國之風俗也。〕
		</region>
		<region typus="original" subtype="" id="383" explains="">
放驩兜於崇山，
		</region>
		<region typus="comment" subtype="" id="384" explains="383">
〔【集解】馬融曰：「南裔也。」【正義】神異經云：「南方荒中有人焉，人面鳥喙而有翼，兩手足扶翼而行，食海中魚，爲人很惡，不畏風雨禽獸，犯死乃休，名曰驩兜也。」〕
		</region>
		<region typus="original" subtype="" id="385" explains="">
以變南蠻；遷三苗於三危，
		</region>
		<region typus="comment" subtype="" id="386" explains="385">
〔【集解】馬融曰：「西裔也。」【正義】《括地志》云：「三危山有三峰，故曰三危，俗亦名卑羽山，在沙州敦煌縣東南三十里。」神異經云：「西荒中有人焉，面目手足皆人形，而胳下有翼不能飛，爲人饕餮，淫逸無理，名曰苗民。」又《山海經》云大荒北經「黑水之北，有人有翼，名曰苗民」也。〕
		</region>
		<region typus="original" subtype="" id="387" explains="">
以變西戎；殛鯀於羽山，
		</region>
		<region typus="comment" subtype="" id="388" explains="387">
〔【集解】馬融曰：「殛，誅也。羽山，東裔也。」【正義】殛音紀力反。孔安國云：「殛、竄、放、流，皆誅也。」《括地志》云：「羽山在沂州臨沂縣界。」神異經云：「東方有人焉，人形而身多毛，自解水土，知通塞，爲人自用，欲爲欲息，皆（曰）云是鯀也。」〕
		</region>
		<region typus="original" subtype="" id="389" explains="">
以變東夷：四罪而天下咸服。
		</region>
	</paragraph>
	<paragraph index="18">
		<region typus="original" subtype="" id="390" explains="">
堯立七十年得舜，二十年而老，令舜攝行天子之政，薦之於天。堯辟位凡二十八年而崩。
		</region>
		<region typus="comment" subtype="" id="391" explains="390">
〔【集解】徐廣曰：「堯在位凡九十八年。」駰案：皇覽曰「堯冢在濟陰城陽。劉向曰『堯葬濟陰，丘壟皆小』。呂氏春秋曰『堯葬穀林』。」皇甫謐曰「穀林即城陽。堯都平陽，於詩爲唐國」。【正義】皇甫謐云：「堯即位九十八年，通舜攝二十八年也，凡年百一十七歲。」孔安國云：「堯壽百一十六歲。」《括地志》云：「堯陵在濮州雷澤縣西三里。郭緣生述征記云『城陽縣東有堯冢，亦曰堯陵，有碑』是也。」《括地志》云：「雷澤縣本漢城陽縣也。」〕
		</region>
		<region typus="original" subtype="" id="392" explains="">
百姓悲哀，如喪父母。三年，四方莫舉樂，
		</region>
		<region typus="comment" subtype="" id="393" explains="392">
〔【正義】《尚書》「三載，四海遏密八音」是也。〕
		</region>
		<region typus="original" subtype="" id="394" explains="">
以思堯。堯知子丹朱之不肖，
		</region>
		<region typus="comment" subtype="" id="395" explains="394">
〔【索隱】鄭玄云：「肖，似也。不似，言不如父也。」皇甫謐云：「堯娶散宜氏之女，曰女皇，生丹朱。又有庶子九人，皆不肖也。」〕
		</region>
		<region typus="original" subtype="" id="396" explains="">
不足授天下，於是乃權授舜。
		</region>
		<region typus="comment" subtype="" id="397" explains="396">
〔【索隱】父子繼立，常道也。求賢而禪，權道也。權者，反常而合道。【正義】五帝官天下，老則禪賢，故權試舜也。〕
		</region>
		<region typus="original" subtype="" id="398" explains="">
授舜，則天下得其利而丹朱病；授丹朱，則天下病而丹朱得其利。堯曰「終不以天下之病而利一人」，而卒授舜以天下。堯崩，三年之喪畢，舜讓辟丹朱於南河之南。
		</region>
		<region typus="comment" subtype="" id="399" explains="398">
〔【集解】劉熙曰：「南河，九河之最在南者。」【正義】《括地志》云：「故堯城在濮州鄄城縣東北十五里。竹書云昔堯德衰，爲舜所囚也。又有偃朱故城，在縣西北十五里。竹書云舜囚堯，復偃塞丹朱，使不與父相見也。」案濮州北臨漯，大川也。河在堯都之南，故曰南河，《禹貢》「至于南河」是也。其偃朱城所居，即「舜讓避丹朱於南河之南」處也。〕
		</region>
		<region typus="original" subtype="" id="400" explains="">
諸侯朝覲者不之丹朱而之舜，獄訟者不之丹朱而之舜，謳歌者不謳歌丹朱而謳歌舜。舜曰「天也」，夫而後之中國踐天子位焉，
		</region>
		<region typus="comment" subtype="" id="401" explains="400">
〔【集解】劉熙曰：「天子之位不可曠年，於是遂反，格于文祖而當帝位。帝王所都爲中，故曰中國。」〕
		</region>
		<region typus="original" subtype="" id="402" explains="">
是爲帝舜。
		</region>
	</paragraph>
	<paragraph index="19">
		<region typus="original" subtype="" id="403" explains="">
虞舜者，
		</region>
		<region typus="comment" subtype="" id="404" explains="403">
〔【集解】謚法曰：「仁聖盛明曰舜。」【索隱】虞，國名，在河東大陽縣。舜，謚也。皇甫謐云「舜字都君」也。【正義】《括地志》云：「故虞城在陝州河北縣東北五十里虞山之上。酈元注《水經》云幹橋東北有虞城，堯以女嬪于虞之地也。又宋州虞城大襄國所封之邑，杜預云舜後諸侯也。又越州餘姚縣，顧野王云舜後支庶所封之地。舜姚姓，故云餘姚。縣西七十里有漢上虞故縣。會稽舊記云舜上虞人，去虞三十里有姚丘，即舜所生也。周處風土記云舜東夷之人，生姚丘。」《括地志》又云：「姚墟在濮州雷澤縣東十三里。孝經援神契云舜生於姚墟。」案：二所未詳也。〕
		</region>
		<region typus="original" subtype="" id="405" explains="">
名曰重華。
		</region>
		<region typus="comment" subtype="" id="406" explains="405">
〔【集解】徐廣曰﹕「皇甫謐云『舜以堯之二十一年甲子生，三十一年甲午徵用，七十九年壬午即真，百歲癸卯崩』。」【正義】《尚書》云﹕「重華協於帝。」孔安國云。「華謂文德也，言其光文重合於堯。」瞽叟姓嬀。妻曰握登，見大虹意感而生舜於姚墟，故姓姚。目重瞳子，故曰重華。字都君。龍顏，大口，黑色，身長六尺一寸。〕
		</region>
		<region typus="original" subtype="" id="407" explains="">
重華父曰瞽叟，
		</region>
		<region typus="comment" subtype="" id="408" explains="407">
〔【正義】先后反。孔安國云﹕「無目曰瞽。舜父有目不能分別好惡，故時人謂之瞽，配字曰『叟』。叟，無目之稱也。」〕
		</region>
		<region typus="original" subtype="" id="409" explains="">
瞽叟父曰橋牛，
		</region>
		<region typus="comment" subtype="" id="410" explains="409">
〔【正義】橋又音嬌。〕
		</region>
		<region typus="original" subtype="" id="411" explains="">
橋牛父曰句望，
		</region>
		<region typus="comment" subtype="" id="412" explains="411">
〔【正義】句，古侯反。望音亡。〕
		</region>
		<region typus="original" subtype="" id="413" explains="">
句望父曰敬康，敬康父曰窮蟬，窮蟬父曰帝顓頊，顓頊父曰昌意：以至舜七世矣。自從窮蟬以至帝舜，皆微爲庶人。
		</region>
	</paragraph>
	<paragraph index="20">
		<region typus="original" subtype="" id="414" explains="">
舜父瞽叟盲，而舜母
		</region>
		<region typus="comment" subtype="" id="415" explains="414">
〔【索隱】皇甫謐云：「舜母名握登，生舜於姚墟，因姓姚氏也。」〕
		</region>
		<region typus="original" subtype="" id="416" explains="">
死，瞽叟更娶妻而生象，象傲。瞽叟愛後妻子，常欲殺舜，舜避逃；及有小過，則受罪。順事父及後母與弟，日以篤謹，匪有解。
		</region>
	</paragraph>
	<paragraph index="21">
		<region typus="original" subtype="" id="417" explains="">
舜，冀州之人也。
		</region>
		<region typus="comment" subtype="" id="418" explains="417">
〔【正義】蒲州河東縣本屬冀州。宋《永初山川記》云：「蒲阪城中有舜廟，城外有舜宅及二妃壇。」《括地志》云：「嬀州有嬀水，源出城中。耆舊傳云即舜釐降二女於嬀汭之所。外城中有舜井，城北有歷山，山上有舜廟，未詳。」案：嬀州亦冀州城是也。〕
		</region>
		<region typus="original" subtype="" id="419" explains="">
舜耕歷山，
		</region>
		<region typus="comment" subtype="" id="420" explains="419">
〔【集解】鄭玄曰：「在河東。」【正義】《括地志》云：「蒲州河東縣雷首山，一名中條山，亦名歷山，亦名首陽山，亦名蒲山，亦名襄山，亦名甘棗山，亦名豬山，亦名狗頭山，亦名薄山，亦名吳山。此山西起雷首山，東至吳阪，凡十一名，隨州縣分之。歷山南有舜井。」又云：「越州餘姚縣有歷山舜井，濮州雷澤縣有歷山舜井，二所又有姚墟，云生舜處也。及嬀州歷山舜井，皆云舜所耕處，未詳也。」〕
		</region>
		<region typus="original" subtype="" id="421" explains="">
漁雷澤，
		</region>
		<region typus="comment" subtype="" id="422" explains="421">
〔【集解】鄭玄曰：「雷夏，兗州澤，今屬濟陰。」【正義】《括地志》云：「雷夏澤在濮州雷澤縣郭外西北。《山海經》云雷澤有雷神，龍身人頭，鼓其腹則雷也。」〕
		</region>
		<region typus="original" subtype="" id="423" explains="">
陶河濱，
		</region>
		<region typus="comment" subtype="" id="424" explains="423">
〔【集解】皇甫謐曰：「濟陰定陶西南陶丘亭是也。」【正義】案：於曹州濱河作瓦器也。《括地志》云：「陶城在蒲州河東縣北三十里，即舜所都也。南去歷山不遠。或耕或陶，所在則可，何必定陶方得爲陶也？舜之陶也，斯或一焉。」〕
		</region>
		<region typus="original" subtype="" id="425" explains="">
作什器於壽丘，
		</region>
		<region typus="comment" subtype="" id="426" explains="425">
〔【集解】皇甫謐曰：「在魯東門之北。」【索隱】什器，什，數也。蓋人家常用之器非一，故以十爲數，猶今云「什物」也。壽丘，地名，黃帝生處。【正義】壽音受。顏師古云：「軍法，伍人爲伍，二伍爲什，則共器物，故謂生生之具爲什器，亦猶從軍及作役者十人爲火，共畜調度也。」〕
		</region>
		<region typus="original" subtype="" id="427" explains="">
就時於負夏。
		</region>
		<region typus="comment" subtype="" id="428" explains="427">
〔【集解】鄭玄曰：「負夏，衛地。」【索隱】就時猶逐時，若言乘時射利也。《尚書大傳》曰「販於頓丘，就時負夏」，孟子曰「遷于負夏」是也。〕
		</region>
		<region typus="original" subtype="" id="429" explains="">
舜父瞽叟頑，母嚚，弟象傲，皆欲殺舜。舜順適不失子道，兄弟孝慈。欲殺，不可得；即求，嘗在側。
		</region>
	</paragraph>
	<paragraph index="22">
		<region typus="original" subtype="" id="430" explains="">
舜年二十以孝聞。三十而帝堯問可用者，
		</region>
		<region typus="comment" subtype="" id="431" explains="430">
〔【正義】可用，謂可爲天子也。〕
		</region>
		<region typus="original" subtype="" id="432" explains="">
四嶽咸薦虞舜，曰可。於是堯乃以二女妻舜以觀其內，使九男與處以觀其外。舜居嬀汭，內行彌謹。堯二女不敢以貴驕事舜親戚，
		</region>
		<region typus="comment" subtype="" id="433" explains="432">
〔【正義】二女不敢以帝女驕慢舜之親戚。親戚，謂父瞽叟，後母弟象，妹顆手等也。顆音苦果反。〕
		</region>
		<region typus="original" subtype="" id="434" explains="">
甚有婦道。堯九男皆益篤。
		</region>
		<region typus="comment" subtype="" id="435" explains="434">
〔【正義】篤，惇也。非唯二女恭勤婦道，九男事舜皆益惇厚謹敬也。〕
		</region>
		<region typus="original" subtype="" id="436" explains="">
舜耕歷山，歷山之人皆讓畔；
		</region>
		<region typus="comment" subtype="" id="437" explains="436">
〔【正義】韓非子「歷山之農相侵略，舜往耕，期年，耕者讓畔」也。〕
		</region>
		<region typus="original" subtype="" id="438" explains="">
漁雷澤，雷澤上人皆讓居；陶河濱，河濱器皆不苦窳。
		</region>
		<region typus="comment" subtype="" id="439" explains="438">
〔【集解】史記音隱曰：「音游甫反。」駰謂寙，病也。【正義】苦，讀如盬，音古。盬，麤也。寙音庾。〕
		</region>
		<region typus="original" subtype="" id="440" explains="">
一年而所居成聚，
		</region>
		<region typus="comment" subtype="" id="441" explains="440">
〔【正義】聚，在喻反，謂村落也。〕
		</region>
		<region typus="original" subtype="" id="442" explains="">
二年成邑，三年成都。
		</region>
		<region typus="comment" subtype="" id="443" explains="442">
〔【正義】周禮郊野法云「九夫爲井，四井爲邑，四邑爲丘，四丘爲甸，四甸爲縣，四縣爲都」也。〕
		</region>
		<region typus="original" subtype="" id="444" explains="">
堯乃賜舜絺衣，
		</region>
		<region typus="comment" subtype="" id="445" explains="444">
〔【正義】絺，敕遲反，細葛布衣也。鄒氏音竹几反。〕
		</region>
		<region typus="original" subtype="" id="446" explains="">
與琴，爲築倉廩，予牛羊。瞽叟尚復欲殺之，使舜上塗廩，瞽叟從下縱火焚廩。舜乃以兩笠自扞而下，去，得不死。
		</region>
		<region typus="comment" subtype="" id="447" explains="446">
〔【索隱】言以笠自扞己身，有似鳥張翅而輕下，得不損傷。皇甫謐云「兩繖」，繖，笠類。列女傳云「二女教舜鳥工上廩」是也。【正義】通史云：「瞽叟使舜滌廩，舜告堯二女，女曰：『時其焚汝，鵲汝衣裳，鳥工往。』舜既登廩，得免去也。」〕
		</region>
		<region typus="original" subtype="" id="448" explains="">
後瞽叟又使舜穿井，舜穿井爲匿空
		</region>
		<region typus="comment" subtype="" id="449" explains="448">
〔【索隱】音孔。列女傳所謂「龍工入井」是也。〕
		</region>
		<region typus="original" subtype="" id="450" explains="">
旁出。
		</region>
		<region typus="comment" subtype="" id="451" explains="450">
〔【正義】言舜潛匿穿孔旁，從他井而出也。通史云：「舜穿井，又告二女。二女曰：『去汝裳衣。龍工往。』入井，瞽叟與象下土實井，舜從他井出去也。」《括地志》云：「舜井在嬀州懷戎縣西外城中。其西又有一井，耆舊傳云並舜井也，舜自中出。《帝王紀》云河東有舜井，未詳也。」〕
		</region>
		<region typus="original" subtype="" id="452" explains="">
舜既入深，瞽叟與象共下土實井，
		</region>
		<region typus="comment" subtype="" id="453" explains="452">
〔【索隱】亦作「填井」。〕
		</region>
		<region typus="original" subtype="" id="454" explains="">
舜從匿空出，去。
		</region>
		<region typus="comment" subtype="" id="455" explains="454">
〔【集解】劉熙曰：「舜以權謀自免，亦大聖有神人之助也。」〕
		</region>
		<region typus="original" subtype="" id="456" explains="">
瞽叟、象喜，以舜爲已死。象曰「本謀者象。」象與其父母分，
		</region>
		<region typus="comment" subtype="" id="457" explains="456">
〔【正義】扶問反。〕
		</region>
		<region typus="original" subtype="" id="458" explains="">
於是曰：「舜妻堯二女，與琴，象取之。牛羊倉廩予父母。」象乃止舜宮居，
		</region>
		<region typus="comment" subtype="" id="459" explains="458">
〔【正義】宮即室也。《爾雅》云「室謂之宮」。禮云「命士已上，父子異宮」也。〕
		</region>
		<region typus="original" subtype="" id="460" explains="">
鼓其琴。舜往見之。象鄂不懌，曰：「我思舜正鬱陶！」舜曰：「然，爾其庶矣！」
		</region>
		<region typus="comment" subtype="" id="461" explains="460">
〔【索隱】言汝猶當庶幾於友悌之情義也。如孟子取《尚書》文，又云「惟茲臣庶，女其于予治」，蓋欲令象共我理臣庶也。〕
		</region>
		<region typus="original" subtype="" id="462" explains="">
舜復事瞽叟愛弟彌謹。於是堯乃試舜五典百官，皆治。
		</region>
	</paragraph>
	<paragraph index="23">
		<region typus="original" subtype="" id="463" explains="">
昔高陽氏有才子八人，
		</region>
		<region typus="comment" subtype="" id="464" explains="463">
〔【集解】名見《左傳》。〕
		</region>
		<region typus="original" subtype="" id="465" explains="">
世得其利，謂之「八愷」。
		</region>
		<region typus="comment" subtype="" id="466" explains="465">
〔【集解】賈逵曰：「愷，和也。」【索隱】《左傳》史克對魯宣公曰：「昔高陽氏有才子八人，倉舒、隤皚、檮戭、大臨、尨降、庭堅、仲容、叔達。」〕
		</region>
		<region typus="original" subtype="" id="467" explains="">
高辛氏有才子八人，
		</region>
		<region typus="comment" subtype="" id="468" explains="467">
〔【集解】名見《左傳》。〕
		</region>
		<region typus="original" subtype="" id="469" explains="">
世謂之「八元」。
		</region>
		<region typus="comment" subtype="" id="470" explains="469">
〔【集解】賈逵曰：「元，善也。」【索隱】《左傳》：「高辛氏有才子八人，伯奮、仲堪、叔獻、季仲、伯虎、仲熊、叔豹、季貍。」〕
		</region>
		<region typus="original" subtype="" id="471" explains="">
此十六族者，世濟其美，
		</region>
		<region typus="comment" subtype="" id="472" explains="471">
〔【索隱】謂元、愷各有親族，故稱族也。濟，成也，言後代成前代也。〕
		</region>
		<region typus="original" subtype="" id="473" explains="">
不隕其名。至於堯，堯未能舉。舜舉八愷，使主后土，
		</region>
		<region typus="comment" subtype="" id="474" explains="473">
〔【集解】王肅曰：「君治九土之宜。」杜預曰：「后土，地官。」【索隱】主土。禹爲司空，司空主土，則禹在八愷之中。【正義】春秋正義云：「后，君也。天曰皇天，地曰后土。」〕
		</region>
		<region typus="original" subtype="" id="475" explains="">
以揆百事，莫不時序。
		</region>
		<region typus="comment" subtype="" id="476" explains="475">
〔【正義】言禹度九土之宜，無不以時得其次序也。〕
		</region>
		<region typus="original" subtype="" id="477" explains="">
舉八元，使布五教于四方，
		</region>
		<region typus="comment" subtype="" id="478" explains="477">
〔【索隱】契爲司徒，司徒敷五教，則契在八元之數。〕
		</region>
		<region typus="original" subtype="" id="479" explains="">
父義，母慈，兄友，弟恭，子孝，內平外成。
		</region>
		<region typus="comment" subtype="" id="480" explains="479">
〔【正義】杜預云：「內諸夏，外夷狄也。」案：契作五常之教，諸夏太平，夷狄向化也。〕
		</region>
	</paragraph>
	<paragraph index="24">
		<region typus="original" subtype="" id="481" explains="">
昔帝鴻氏有不才子，
		</region>
		<region typus="comment" subtype="" id="482" explains="481">
〔【集解】賈逵曰：「帝鴻，黃帝也。不才子，其苗裔讙兜也。」〕
		</region>
		<region typus="original" subtype="" id="483" explains="">
掩義隱賊，好行凶慝，天下謂之渾沌。
		</region>
		<region typus="comment" subtype="" id="484" explains="483">
〔【正義】慝，惡也。一本云「天下之民，謂之渾沌」。渾沌即讙兜也。言掩義事，陰爲賊害，而好凶惡，故謂之渾沌也。杜預云：「渾沌，不開通之貌。」《神異經》云：「崑崙西有獸焉，其狀如犬，長毛，四足，似羆而無爪，有目而不見，行不開，有兩耳而不聞，有人知性，有腹無五藏，有腸直而不旋，食徑過。人有德行而往扺觸之，有凶德則往依憑之。名渾沌。」又莊子云：「南海之帝爲儵，北海之帝爲忽，中央之帝爲渾沌。儵、忽乃相遇於渾沌之地，渾沌待之甚善。儵與忽謀欲報渾沌之德，曰：『人皆有七竅以視聽食息，此獨無有，嘗試鑿之。』日鑿一竅，七日而渾沌死。」案：言讙兜性似，故號之也。〕
		</region>
		<region typus="original" subtype="" id="485" explains="">
少皞氏
		</region>
		<region typus="comment" subtype="" id="486" explains="485">
〔【集解】服虔曰：「金天氏帝號。」〕
		</region>
		<region typus="original" subtype="" id="487" explains="">
有不才子，毀信惡忠，崇飾惡言，天下謂之窮奇。
		</region>
		<region typus="comment" subtype="" id="488" explains="487">
〔【集解】服虔曰：「謂共工氏也。其行窮而好奇。」【正義】謂共工。言毀敗信行，惡其忠直，有惡言語，高粉飾之，故謂之窮奇。案常行終必窮極，好諂諛奇異於人也。神異經云：「西北有獸，其狀似虎，有翼能飛，便勦食人，知人言語，聞人鬥輒食直者，聞人忠信輒食其鼻，聞人惡逆不善輒殺獸往饋之，名曰窮奇。」案：言共工性似，故號之也。〕
		</region>
		<region typus="original" subtype="" id="489" explains="">
顓頊氏有不才子，不可教訓，不知話言，天下謂之檮杌。
		</region>
		<region typus="comment" subtype="" id="490" explains="489">
〔【集解】賈逵曰：「檮杌，頑凶無疇匹之貌，謂鯀也。」正義檮音道刀反。杌音五骨反。謂鯀也。凶頑不可教訓，不從詔令，故謂之檮杌。案：言無疇匹，言自縱恣也。神異經云：「西方荒中有獸焉，其狀如虎而大，毛長二尺，人面，虎足，豬口牙，尾長一丈八尺，攪亂荒中，名檮杌。一名傲很，一名難訓。」案：言鯀性似，故號之也。〕
		</region>
		<region typus="original" subtype="" id="491" explains="">
此三族世憂之。至于堯，堯未能去。縉雲氏
		</region>
		<region typus="comment" subtype="" id="492" explains="491">
〔【集解】賈逵曰：「縉雲氏，姜姓也，炎帝之苗裔，當黃帝時任縉雲之官也。」【正義】今括州縉雲縣，蓋其所封也。字書云縉，赤繒也。〕
		</region>
		<region typus="original" subtype="" id="493" explains="">
有不才子，貪于飲食，冒于貨賄，天下謂之饕餮。
		</region>
		<region typus="comment" subtype="" id="494" explains="493">
〔【正義】謂三苗也。言貪飲食，冒貨賄，故謂之饕餮。神異經云：「西南有人焉，身多毛，頭上戴豕，性很惡，好息，積財而不用，善奪人穀物。強者奪老弱者，畏群而擊單，名饕餮。」言三苗性似，故號之。〕
		</region>
		<region typus="original" subtype="" id="495" explains="">
天下惡之，比之三凶。
		</region>
		<region typus="comment" subtype="" id="496" explains="495">
〔【集解】杜預曰：「非帝子孫，故別之以比三凶也。」【正義】此以上四處皆《左傳》文。或本有並文次相類四凶，故書之，恐本錯脫耳。〕
		</region>
		<region typus="original" subtype="" id="497" explains="">
舜賓於四門，
		</region>
		<region typus="comment" subtype="" id="498" explains="497">
〔【正義】杜預云：「闢四門，達四聰，以賓禮眾賢也。」〕
		</region>
		<region typus="original" subtype="" id="499" explains="">
乃流四凶族，遷于四裔，
		</region>
		<region typus="comment" subtype="" id="500" explains="499">
〔【集解】賈逵曰：「四裔之地，去王城四千里。」〕
		</region>
		<region typus="original" subtype="" id="501" explains="">
以御螭魅，
		</region>
		<region typus="comment" subtype="" id="502" explains="501">
〔【集解】服虔曰：「螭魅，人面獸身，四足，好惑人，山林異氣所生，以爲人害。」【正義】御音魚呂反。螭音丑知反。魅音媚。案：御魑魅，恐更有邪諂之人，故流放四凶以禦之也。故下云「無凶人」也。〕
		</region>
		<region typus="original" subtype="" id="503" explains="">
於是四門辟，言毋凶人也。
		</region>
	</paragraph>
	<paragraph index="25">
		<region typus="original" subtype="" id="504" explains="">
舜入于大麓，烈風雷雨不迷，堯乃知舜之足授天下。堯老，使舜攝行天子政，巡狩。舜得舉用事二十年，而堯使攝政。攝政八年而堯崩。三年喪畢，讓丹朱，天下歸舜。而禹、皋陶、
		</region>
		<region typus="comment" subtype="" id="505" explains="504">
〔【正義】高姚二音。〕
		</region>
		<region typus="original" subtype="" id="506" explains="">
契、后稷、伯夷、夔、龍、倕、益、彭祖
		</region>
		<region typus="comment" subtype="" id="507" explains="506">
〔【索隱】彭祖即陸終氏之第三子，籛鏗之後，後爲大彭，亦稱彭祖。正義皋陶字庭堅。英六二國是其後也。契音薛，殷之祖也。伯夷，齊太公之祖也。夔，巨龜反，樂官也。倕音垂，亦作「垂」，內言之官也。益，伯翳也，即秦、趙之祖。彭祖自堯時舉用，歷夏、殷封於大彭。〕
		</region>
		<region typus="original" subtype="" id="508" explains="">
自堯時而皆舉用，未有分職。
		</region>
		<region typus="comment" subtype="" id="509" explains="508">
〔【正義】分音符問反，又如字。分謂封疆爵土也。〕
		</region>
		<region typus="original" subtype="" id="510" explains="">
於是舜乃至於文祖，謀于四嶽，辟四門，明通四方耳目，命十二牧論帝德，行厚德，遠佞人，
		</region>
		<region typus="comment" subtype="" id="511" explains="510">
〔【正義】舜命十二牧論帝堯之德，又敦之於民，遠離邪佞之人。言能如此，則夷狄亦服從也。〕
		</region>
		<region typus="original" subtype="" id="512" explains="">
則蠻夷率服。舜謂四嶽曰：「有能奮庸
		</region>
		<region typus="comment" subtype="" id="513" explains="512">
〔【集解】馬融曰：「奮，明；庸，功也。」〕
		</region>
		<region typus="original" subtype="" id="514" explains="">
美堯之事者，使居官相事﹖」皆曰：「伯禹爲司空，可美帝功。」舜曰：「嗟，然！禹，汝平水土，維是勉哉。」禹拜稽首，讓於稷、契與皋陶。舜曰：「然，往矣。」
		</region>
		<region typus="comment" subtype="" id="515" explains="514">
〔【集解】鄭玄曰：「然其舉得其人。汝往居此官，不聽其所讓也。」〕
		</region>
		<region typus="original" subtype="" id="516" explains="">
舜曰：「棄，黎民始飢，
		</region>
		<region typus="comment" subtype="" id="517" explains="516">
〔【集解】徐廣曰：「今文《尚書》作『祖飢』。祖，始也。」【索隱】古文作「阻飢」。孔氏以爲阻，難也。祖阻聲相近，未知誰得。〕
		</region>
		<region typus="original" subtype="" id="518" explains="">
汝后稷播時百穀。」
		</region>
		<region typus="comment" subtype="" id="519" explains="518">
〔【集解】鄭玄曰：「時，讀曰蒔。」【正義】稷，農官也。播時謂順四時而種百穀。〕
		</region>
		<region typus="original" subtype="" id="520" explains="">
舜曰：「契，百姓不親，五品不馴，
		</region>
		<region typus="comment" subtype="" id="521" explains="520">
〔【集解】鄭玄曰：「五品，父、母、兄、弟、子也。」王肅曰：「五品，五常也。」【正義】馴音訓。〕
		</region>
		<region typus="original" subtype="" id="522" explains="">
汝爲司徒，而敬敷五教，在寬。」
		</region>
		<region typus="comment" subtype="" id="523" explains="522">
〔【集解】馬融曰：「五品之教。」〕
		</region>
		<region typus="original" subtype="" id="524" explains="">
舜曰：「皋陶，蠻夷猾夏，
		</region>
		<region typus="comment" subtype="" id="525" explains="524">
〔【集解】鄭玄曰：「猾夏，侵亂中國也。」〕
		</region>
		<region typus="original" subtype="" id="526" explains="">
寇賊姦軌，
		</region>
		<region typus="comment" subtype="" id="527" explains="526">
〔【集解】鄭玄曰：「由內爲姦，起外爲軌。」【正義】亦作「宄」。〕
		</region>
		<region typus="original" subtype="" id="528" explains="">
汝作士，
		</region>
		<region typus="comment" subtype="" id="529" explains="528">
〔【集解】馬融曰：「獄官之長。」【正義】案：若大理卿也。〕
		</region>
		<region typus="original" subtype="" id="530" explains="">
五刑有服，五服三就；
		</region>
		<region typus="comment" subtype="" id="531" explains="530">
〔【集解】馬融曰：「五刑，墨、劓、剕、宮、大辟。三就，謂大罪陳諸原野，次罪於市朝，同族適甸師氏。既服五刑，當就三處。」【正義】孔安國云：「服，從也，言得輕重之中正也。」案：墨，點鑿其額，涅以墨。劓，截鼻也。剕，刖足也。宮，淫刑也，男子割勢，婦人幽閉也。大辟，死刑也。〕
		</region>
		<region typus="original" subtype="" id="532" explains="">
五流有度，
		</region>
		<region typus="comment" subtype="" id="533" explains="532">
〔【正義】度音徒洛反。《尚書》作「宅」。孔安國云「五刑之流，各有所居」也。〕
		</region>
		<region typus="original" subtype="" id="534" explains="">
五度三居：
		</region>
		<region typus="comment" subtype="" id="535" explains="534">
〔【正義】案：謂度其遠近，爲三等之居也。〕
		</region>
		<region typus="original" subtype="" id="536" explains="">
維明能信。」
		</region>
		<region typus="comment" subtype="" id="537" explains="536">
〔【集解】馬融曰：「謂在八議，君不忍刑，宥之以遠。五等之差亦有三等之居：大罪投四裔，次九州之外，次中國之外。當明其罪，能使信服之。」〕
		</region>
		<region typus="original" subtype="" id="538" explains="">
舜曰：「誰能馴予工﹖」
		</region>
		<region typus="comment" subtype="" id="539" explains="538">
〔【集解】馬融曰：「謂主百工之官也。」〕
		</region>
		<region typus="original" subtype="" id="540" explains="">
皆曰垂可。於是以垂爲共工。
		</region>
		<region typus="comment" subtype="" id="541" explains="540">
〔【集解】馬融曰：「爲司空，共理百工之事。」〕
		</region>
		<region typus="original" subtype="" id="542" explains="">
舜曰：「誰能馴予上下
		</region>
		<region typus="comment" subtype="" id="543" explains="542">
〔【集解】馬融曰：「上謂原，下謂隰。」〕
		</region>
		<region typus="original" subtype="" id="544" explains="">
草木鳥獸﹖」皆曰益可。於是以益爲朕虞。
		</region>
		<region typus="comment" subtype="" id="545" explains="544">
〔【集解】馬融曰：「虞，掌山澤之官名。」〕
		</region>
		<region typus="original" subtype="" id="546" explains="">
益拜稽首，讓于諸臣朱虎、熊羆。
		</region>
		<region typus="comment" subtype="" id="547" explains="546">
〔【索隱】即高辛氏之子伯虎、仲熊也。【正義】孔安國云：「朱虎，熊羆，二臣名。垂、益所讓四人，皆在元凱之中也。」〕
		</region>
		<region typus="original" subtype="" id="548" explains="">
舜曰：「往矣，汝諧。」遂以朱虎、熊羆爲佐。
		</region>
		<region typus="comment" subtype="" id="549" explains="548">
〔【正義】爲益之佐也。〕
		</region>
		<region typus="original" subtype="" id="550" explains="">
舜曰：「嗟！四嶽，有能典朕三禮﹖」
		</region>
		<region typus="comment" subtype="" id="551" explains="550">
〔【集解】馬融曰：「三禮，天神、地祇、人鬼之禮也。」鄭玄曰：「天事、地事、人事之禮。」〕
		</region>
		<region typus="original" subtype="" id="552" explains="">
皆曰伯夷可。舜曰：「嗟！伯夷，以汝爲秩宗，
		</region>
		<region typus="comment" subtype="" id="553" explains="552">
〔【集解】鄭玄曰：「主次秩尊卑。」【正義】若太常也。漢書百官表云「王莽改太常曰秩宗」，依古也。孔安國云：「秩，序；宗，尊也。主郊廟之官也。」〕
		</region>
		<region typus="original" subtype="" id="554" explains="">
夙夜維敬，直哉維靜絜。」
		</region>
		<region typus="comment" subtype="" id="555" explains="554">
〔【正義】靜，清也。絜，明也。孔安國云：「職典禮，施政教，使正直而清明。」〕
		</region>
		<region typus="original" subtype="" id="556" explains="">
伯夷讓夔、龍。舜曰：「然。
		</region>
		<region typus="comment" subtype="" id="557" explains="556">
〔【正義】孔安國云：「然其推賢，不許其讓也。」〕
		</region>
		<region typus="original" subtype="" id="558" explains="">
以夔爲典樂，教稚子，
		</region>
		<region typus="comment" subtype="" id="559" explains="558">
〔【集解】鄭玄曰：「國子也。」案：《尚書》作「冑子」，稚冑聲相近。【正義】稚，冑雉反。孔安國云：「冑，長也。謂元子以下，至卿大夫子弟，以歌詩蹈之舞之，教長國子中和祗庸孝友。」〕
		</region>
		<region typus="original" subtype="" id="560" explains="">
直而溫，
		</region>
		<region typus="comment" subtype="" id="561" explains="560">
〔【集解】馬融曰：「正直而色溫和。」〕
		</region>
		<region typus="original" subtype="" id="562" explains="">
寬而栗，
		</region>
		<region typus="comment" subtype="" id="563" explains="562">
〔【集解】馬融曰：「寬大而謹敬戰栗也。」〕
		</region>
		<region typus="original" subtype="" id="564" explains="">
剛而毋虐，簡而毋傲；
		</region>
		<region typus="comment" subtype="" id="565" explains="564">
〔【正義】孔安國云：「剛失之虐，簡失之傲，教之以防其失也。」〕
		</region>
		<region typus="original" subtype="" id="566" explains="">
詩言意，歌長言，
		</region>
		<region typus="comment" subtype="" id="567" explains="566">
〔【集解】馬融曰：「歌，所以長言詩之意也。」【正義】孔安國云：「詩言志以導其心，歌詠其義以長其言也。」〕
		</region>
		<region typus="original" subtype="" id="568" explains="">
聲依永，律和聲，
		</region>
		<region typus="comment" subtype="" id="569" explains="568">
〔【集解】鄭玄曰：「聲之曲折又依長言，聲中律乃爲和也。」【正義】孔安國云：「聲，五聲，宮、商、角、徵、羽也。律謂六律六呂，十二月之音氣也。當依聲律和樂也。」〕
		</region>
		<region typus="original" subtype="" id="570" explains="">
八音能諧，毋相奪倫，神人以和。」
		</region>
		<region typus="comment" subtype="" id="571" explains="570">
〔【集解】鄭玄曰：「祖考來格，群后德讓，其一隅也。」【正義】八音，金、石、絲、竹、匏、土、革、木也。孔安國云：「倫，理也。八音能諧，理不錯奪，則神人咸和，命夔使勉也。」〕
		</region>
		<region typus="original" subtype="" id="572" explains="">
夔曰：「於！予擊石拊石，百獸率舞。」
		</region>
		<region typus="comment" subtype="" id="573" explains="572">
〔【集解】鄭玄曰：「百獸，服不氏所養者也。率舞，言音和也。」【正義】於音烏。孔安國云：「石磬，音之清者。拊亦擊也。舉清者和，則其餘皆從矣。樂感百獸，使相率而舞，則神人和可知也。」案：磬，一片黑石也。不音福尤反。周禮云「夏官有服不氏，掌服猛獸，下士一人，徒四人」。鄭玄云「服不服之獸也」。〕
		</region>
		<region typus="original" subtype="" id="574" explains="">
舜曰：「龍，朕畏忌讒說殄僞，振驚朕眾，
		</region>
		<region typus="comment" subtype="" id="575" explains="574">
〔【集解】徐廣曰：「一云『齊說殄行，振驚眾』。」駰案：鄭玄曰「所謂色取仁而行違，是驚動我之眾臣，使之疑惑」。【正義】僞音危睡反。言畏惡利口讒說之人，兼殄絕姦僞人黨，恐其驚動我眾，使龍遏絕之，出入其命惟信實也。此「僞」字太史公變《尚書》文也。《尚書》僞字作「行」，音下孟反。言己畏忌有利口讒說之人，殄絕無德行之官也。〕
		</region>
		<region typus="original" subtype="" id="576" explains="">
命汝爲納言，夙夜出入朕命，惟信。」
		</region>
		<region typus="comment" subtype="" id="577" explains="576">
〔【正義】孔安國云：「納言，喉舌之官也。聽下言納於上，受上言宣於下，必信也。」〕
		</region>
		<region typus="original" subtype="" id="578" explains="">
舜曰：「嗟！女二十有二人，
		</region>
		<region typus="comment" subtype="" id="579" explains="578">
〔【集解】馬融曰：「稷、契、皋陶皆居官久，有成功，但述而美之，無所復敕。禹及垂已下皆初命，凡六人，與上十二牧四嶽，凡二十二人。」鄭玄曰：「皆格于文祖時所敕命也。」〕
		</region>
		<region typus="original" subtype="" id="580" explains="">
敬哉，惟時相天事。」
		</region>
		<region typus="comment" subtype="" id="581" explains="580">
〔【正義】相，視也。舜命二十二人各敬行其職，惟在順時，視天所宜而行事也。〕
		</region>
		<region typus="original" subtype="" id="582" explains="">
三歲一考功，三考絀陟，遠近眾功咸興。分北三苗。
		</region>
		<region typus="comment" subtype="" id="583" explains="582">
〔【集解】鄭玄曰：「所竄三苗爲西裔諸侯者猶爲惡，乃復分析流之。」〕
		</region>
	</paragraph>
	<paragraph index="26">
		<region typus="original" subtype="" id="584" explains="">
此二十二人咸成厥功：皋陶爲大理，平，
		</region>
		<region typus="comment" subtype="" id="585" explains="584">
〔【正義】皋陶作士，正平天下罪惡也。〕
		</region>
		<region typus="original" subtype="" id="586" explains="">
民各伏得其實；伯夷主禮，上下咸讓；垂主工師，
		</region>
		<region typus="comment" subtype="" id="587" explains="586">
〔【正義】工師，若今大匠卿也。〕
		</region>
		<region typus="original" subtype="" id="588" explains="">
百工致功；益主虞，山澤辟；
		</region>
		<region typus="comment" subtype="" id="589" explains="588">
〔【正義】婢亦反，開也。〕
		</region>
		<region typus="original" subtype="" id="590" explains="">
棄主稷，百穀時茂；契主司徒，百姓親和；龍主賓客，遠人至；十二牧行而九州莫敢辟違；
		</region>
		<region typus="comment" subtype="" id="591" explains="590">
〔【正義】禹九州之民無敢辟違舜十二牧也。〕
		</region>
		<region typus="original" subtype="" id="592" explains="">
唯禹之功爲大，披九山，
		</region>
		<region typus="comment" subtype="" id="593" explains="592">
〔【正義】披音皮義反。謂傍其山邊以通。〕
		</region>
		<region typus="original" subtype="" id="594" explains="">
通九澤，決九河，定九州，各以其職來貢，不失厥宜。方五千里，至于荒服。南撫交阯、北發，
		</region>
		<region typus="comment" subtype="" id="595" explains="594">
〔【索隱】一句。〕
		</region>
		<region typus="original" subtype="" id="596" explains="">
西戎、析枝、渠廋、氐、羌，
		</region>
		<region typus="comment" subtype="" id="597" explains="596">
〔【索隱】一句。〕
		</region>
		<region typus="original" subtype="" id="598" explains="">
北山戎、發、息慎，
		</region>
		<region typus="comment" subtype="" id="599" explains="598">
〔【集解】鄭玄曰：「息慎，或謂之肅慎，東北夷。」〕
		</region>
		<region typus="original" subtype="" id="600" explains="">
東長、鳥夷，
		</region>
		<region typus="comment" subtype="" id="601" explains="600">
〔【索隱】此言帝舜之德皆撫及四方夷人，故先以「撫」字總之。北發當云「北戶」，南方有地名北戶。又案漢書，北發是北方國名，今以北發爲南方之國，誤也。此文省略，四夷之名錯亂。「西戎」上少一「西」字，「山戎」下少一「北」字，「長」字下少一「夷」字。長夷也，鳥夷也，其意宜然。今案：大戴禮亦云「長夷」，則長是夷號。又云「鮮支、渠搜」，則鮮支當此析枝也。鮮析音相近。鄒氏、劉氏云「息並音肅」，非也。且夷狄之名，古書不必皆同，今讀如字也。【正義】注「鳥」或作「島」。《括地志》云：「百濟國西南海中有大島十五所，皆置邑，有人居，屬百濟。又倭國西南大海中島居凡百餘小國，在京南萬三千五百里。」案：武后改倭國爲日本國。〕
		</region>
		<region typus="original" subtype="" id="602" explains="">
四海之內
		</region>
		<region typus="comment" subtype="" id="603" explains="602">
〔【正義】《爾雅》云：「九夷八狄七戎六蠻謂之四海。」〕
		</region>
		<region typus="original" subtype="" id="604" explains="">
咸戴帝舜之功。於是禹乃興九招之樂，
		</region>
		<region typus="comment" subtype="" id="605" explains="604">
〔【索隱】招音韶，即舜樂簫韶。九成，故曰九招。〕
		</region>
		<region typus="original" subtype="" id="606" explains="">
致異物，鳳皇來翔。天下明德皆自虞帝始。
		</region>
	</paragraph>
	<paragraph index="27">
		<region typus="original" subtype="" id="607" explains="">
舜年二十以孝聞，年三十堯舉之，年五十攝行天子事，年五十八堯崩，年六十一代堯踐帝位。
		</region>
		<region typus="comment" subtype="" id="608" explains="607">
〔【集解】皇甫謐曰：「舜所都，或言蒲阪，或言平陽，或言潘。潘，今上谷也。」【正義】《括地志》云：「平陽，今晉州城是也。潘，今嬀州城是也。蒲阪，今蒲州南二里河東縣界蒲阪故城是也。」〕
		</region>
		<region typus="original" subtype="" id="609" explains="">
踐帝位三十九年，南巡狩，崩於蒼梧之野。葬於江南九疑，是爲零陵。
		</region>
		<region typus="comment" subtype="" id="610" explains="609">
〔【集解】皇覽曰：「舜冢在零陵營浦縣。其山九谿皆相似，故曰九疑。傳曰『舜葬蒼梧，象爲之耕』。禮記曰『舜葬蒼梧，二妃不從』。《山海經》曰『蒼梧山，帝舜葬于陽，丹朱葬于陰』。」皇甫謐曰：「或曰二妃葬衡山。」〕
		</region>
		<region typus="original" subtype="" id="611" explains="">
舜之踐帝位，載天子旗，往朝父瞽叟，夔夔唯謹，
		</region>
		<region typus="comment" subtype="" id="612" explains="611">
〔【集解】徐廣曰：「和敬貌。」〕
		</region>
		<region typus="original" subtype="" id="613" explains="">
如子道。封弟象爲諸侯。
		</region>
		<region typus="comment" subtype="" id="614" explains="613">
〔【集解】孟子曰：「封之有庳。」音鼻。【正義】《帝王紀》云：「舜弟象封於有鼻。」《括地志》云：「鼻亭神在營道縣北六十里。故老傳云，舜葬九疑，象來至此，後人立祠，名爲鼻亭神。《輿地志》云零陵郡應陽縣東有山，山有象廟。王隱晉書云本泉陵縣，北部東五里有鼻墟，象所封也。」〕
		</region>
		<region typus="original" subtype="" id="615" explains="">
舜子商均亦不肖，
		</region>
		<region typus="comment" subtype="" id="616" explains="615">
〔【集解】皇甫謐曰：「娥皇無子，女英生商均。」【正義】譙周云：「以虞封舜子，今宋州虞城縣。」《括地志》云：「虞國，舜後所封邑也。或云封舜子均於商，故號商均也。」〕
		</region>
		<region typus="original" subtype="" id="617" explains="">
舜乃豫薦禹於天。
		</region>
		<region typus="comment" subtype="" id="618" explains="617">
〔【索隱】謂告天使之攝位也。〕
		</region>
		<region typus="original" subtype="" id="619" explains="">
十七年而崩。三年喪畢，禹亦乃讓舜子，
		</region>
		<region typus="comment" subtype="" id="620" explains="619">
〔【正義】《括地志》云：「禹居洛州陽城者，避商均，非時久居也。」〕
		</region>
		<region typus="original" subtype="" id="621" explains="">
如舜讓堯子。諸侯歸之，然後禹踐天子位。堯子丹朱，舜子商均，皆有疆土，
		</region>
		<region typus="comment" subtype="" id="622" explains="621">
〔【集解】譙周曰：「以唐封堯之子，以虞封舜之子。」【索隱】漢書律曆志云封堯子朱於丹淵爲諸侯。商均封虞，在梁國，今虞城縣也。【正義】《括地志》云：「定州唐縣，堯後所封。宋州虞城縣，舜後所封也。」〕
		</region>
		<region typus="original" subtype="" id="623" explains="">
以奉先祀。服其服，禮樂如之。以客見天子，
		</region>
		<region typus="comment" subtype="" id="624" explains="623">
〔【正義】爲天子之賓客也。〕
		</region>
		<region typus="original" subtype="" id="625" explains="">
天子弗臣，示不敢專也。
		</region>
	</paragraph>
	<paragraph index="28">
		<region typus="original" subtype="" id="626" explains="">
自黃帝至舜、禹，皆同姓而異其國號，以章明德。
		</region>
		<region typus="comment" subtype="" id="627" explains="626">
〔【集解】徐廣曰：「外傳曰『黃帝二十五子，其得姓者十四人』。虞翻云『以德爲氏姓』。又虞說以凡有二十五人，其二人同姓姬，又十一人爲十一姓，酉、祁、已、滕、葴、任、荀、釐、姞、儇、衣是也，餘十二姓德薄不紀錄。」【正義】釐音力其反。姞音其吉反。儇音在宣反。〕
		</region>
		<region typus="original" subtype="" id="628" explains="">
故黃帝爲有熊，帝顓頊爲高陽，帝嚳爲高辛，帝堯爲陶唐，
		</region>
		<region typus="comment" subtype="" id="629" explains="628">
〔【集解】韋昭曰：「陶唐皆國名，猶湯稱殷商矣。」張晏曰：「堯爲唐侯，國於中山，唐縣是也。」〕
		</region>
		<region typus="original" subtype="" id="630" explains="">
帝舜爲有虞。
		</region>
		<region typus="comment" subtype="" id="631" explains="630">
〔【集解】皇甫謐曰：「舜嬪于虞，因以爲氏，今河東大陽西山上虞城是也。」〕
		</region>
		<region typus="original" subtype="" id="632" explains="">
帝禹爲夏后而別氏，姓姒氏。契爲商，姓子氏。
		</region>
		<region typus="comment" subtype="" id="633" explains="632">
〔【索隱】禮緯曰：「禹母脩己吞薏苡而生禹，因姓姒氏。」而契姓子氏者，亦以其母吞乙子而生。〕
		</region>
		<region typus="original" subtype="" id="634" explains="">
棄爲周，姓姬氏。
		</region>
		<region typus="comment" subtype="" id="635" explains="634">
〔【集解】鄭玄駮許慎五經異義曰：「《春秋左傳》『無駭卒，羽父請謚與族。公問族於眾仲，眾仲對曰：「天子建德，因生以賜姓，胙之土而命之氏。諸侯以字爲氏，因以爲族。官有世功，則有官族，邑亦如之。」公命以字爲展氏』。以此言之，天子賜姓命氏，諸侯命族。族者，氏之別名也。姓者，所以統繫百世，使不別也。氏者，所以別子孫之所出。故世本之篇，言姓則在上，言氏則在下也。」〕
		</region>
	</paragraph>
	<paragraph index="29">
		<region typus="original" subtype="" id="636" explains="">
太史公曰：
		</region>
		<region typus="comment" subtype="" id="637" explains="636">
〔【正義】太史公，司馬遷自謂也。自敘傳云「太史公曰先人有言」，又云「太史公曰余聞之董生」，又云「太史公遭李陵之禍」。明太史公，司馬遷自號也。遷爲太史公官，題贊首也。虞憙云：「古者主天官者皆上公，非獨遷。」〕
		</region>
		<region typus="original" subtype="" id="638" explains="">
學者多稱五帝，尚矣。
		</region>
		<region typus="comment" subtype="" id="639" explains="638">
〔【索隱】尚，上也，言久遠也。然「尚矣」文出大戴禮。〕
		</region>
		<region typus="original" subtype="" id="640" explains="">
然《尚書》獨載堯以來；而百家言黃帝，其文不雅馴，
		</region>
		<region typus="comment" subtype="" id="641" explains="640">
〔【正義】馴，訓也。謂百家之言皆非典雅之訓。〕
		</region>
		<region typus="original" subtype="" id="642" explains="">
薦紳先生難言之。
		</region>
		<region typus="comment" subtype="" id="643" explains="642">
〔【集解】徐廣曰：「薦紳即縉紳也，古字假借。」〕
		</region>
		<region typus="original" subtype="" id="644" explains="">
孔子所傳宰予問五帝德及帝繫姓，
		</region>
		<region typus="comment" subtype="" id="645" explains="644">
〔【正義】繫音奚計反。〕
		</region>
		<region typus="original" subtype="" id="646" explains="">
儒者或不傳。
		</region>
		<region typus="comment" subtype="" id="647" explains="646">
〔【索隱】五帝德、帝繫姓皆大戴禮及孔子家語篇名。以二者皆非正經，故漢時儒者以爲非聖人之言，故多不傳學也。〕
		</region>
		<region typus="original" subtype="" id="648" explains="">
余嘗西至空桐，
		</region>
		<region typus="comment" subtype="" id="649" explains="648">
〔【正義】余，太史公自稱也。嘗，曾也。空桐山在原州平高縣西百里，黃帝問道於廣成子處。〕
		</region>
		<region typus="original" subtype="" id="650" explains="">
北過涿鹿，
		</region>
		<region typus="comment" subtype="" id="651" explains="650">
〔【正義】涿鹿山在嬀州東南五十里，山側有涿鹿城，即黃帝、堯、舜之都也。〕
		</region>
		<region typus="original" subtype="" id="652" explains="">
東漸於海，南浮江淮矣，至長老皆各往往稱黃帝、堯、舜之處，風教固殊焉，總之不離古文者近是。
		</region>
		<region typus="comment" subtype="" id="653" explains="652">
〔【索隱】古文即帝德、帝系二書也。近是聖人之說。〕
		</region>
		<region typus="original" subtype="" id="654" explains="">
予觀《春秋》、《國語》，其發明五帝德、帝繫姓章矣，
		</region>
		<region typus="comment" subtype="" id="655" explains="654">
〔【索隱】太史公言己以《春秋》、《國語》古書博加考驗，益以發明五帝德等說甚章著也。〕
		</region>
		<region typus="original" subtype="" id="656" explains="">
顧弟弗深考，
		</region>
		<region typus="comment" subtype="" id="657" explains="656">
〔【集解】徐廣曰：「弟，但也。史記、漢書見此者非一。又左思蜀都賦曰『弟如滇池』，而不詳者多以爲字誤。學者安可不博觀乎？」【正義】顧，念也。弟，且也。太史公言博考古文，擇其言表見之不虛，甚章著矣，思念亦且不須更深考論。〕
		</region>
		<region typus="original" subtype="" id="658" explains="">
其所表見皆不虛。
		</region>
		<region typus="comment" subtype="" id="659" explains="658">
〔【索隱】言帝德、帝系所有表見者皆不爲虛妄也。〕
		</region>
		<region typus="original" subtype="" id="660" explains="">
書缺有閒矣，
		</region>
		<region typus="comment" subtype="" id="661" explains="660">
〔【正義】言古文《尚書》缺失其閒多矣，而無說黃帝之語。〕
		</region>
		<region typus="original" subtype="" id="662" explains="">
其軼乃時時見於他說。
		</region>
		<region typus="comment" subtype="" id="663" explains="662">
〔【索隱】言古典殘缺有年載，故曰「有閒」。然皇帝遺事散軼，乃時時旁見於他記說，即帝德、帝系等說也。故己今採案而備論黃帝已來事耳。〕
		</region>
		<region typus="original" subtype="" id="664" explains="">
非好學深思，心知其意，固難爲淺見寡聞道也。余并論次，擇其言尤雅者，故著爲本紀書首。
		</region>
		<region typus="comment" subtype="" id="665" explains="664">
〔【正義】太史公據古文并諸子百家論次，擇其言語典雅者，故著爲五帝本紀，在史記百三十篇書之首。〕
		</region>
	</paragraph>
	<paragraph index="30">
		<region typus="summary" subtype="" id="666" explains="">
【索隱述贊】帝出少典，居于軒丘。既代炎曆，遂禽蚩尤。高陽嗣位，靜深有謀。小大遠近，莫不懷柔。爰洎帝嚳，列聖同休。帝摯之弟，其號放勳。就之如日，望之如雲。郁夷東作，昧谷西曛。明敭庂陋，玄德升聞。能讓天下，賢哉二君！〕
		</region>
	</paragraph>
	<paragraph index="31">
		<region typus="summary" subtype="" id="667" explains="">
述贊之體，深所不安，何者？夫叙事美功合有首末，懲惡勸善是稱襃貶。觀太史公贊論之中，或國有數君，或士兼百行，不能備論終始，自可略申梗概。遂乃頗取一事，偏引一奇，即爲一篇之贊，將爲龜鏡，誠所不取，斯亦明月之珠，不能無纇矣。今並重爲一百三十篇之贊云。
		</region>
	</paragraph>
	<paragraph index="32">
		<region typus="original" subtype="" id="668" explains="">
fr:Mémoires historiques/01
		</region>
	</paragraph>
</text>
