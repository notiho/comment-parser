<?xml version='1.0' encoding='UTF-8'?>
<text title="史記三家注" section="魯仲連鄒陽列傳第二十三" juan="83" original_title="史記">
	<paragraph index="0">
		<region typus="original" subtype="title" id="13104" explains="">
史記三家注 魯仲連鄒陽列傳第二十三
		</region>
	</paragraph>
	<paragraph index="1">
		<region typus="original" subtype="" id="13105" explains="">
魯仲連者，齊人也。好奇偉俶儻之畫策，
		</region>
		<region typus="comment" subtype="" id="13106" explains="13105">
【索隱】按：《廣雅》云「俶儻，卓異也。」【正義】俶，天歷反。魯仲連子云：「齊辯士田巴，服狙丘，議稷下，毀五帝，罪三王，服五伯，離堅白，合同異，一日服千人。有徐劫者，其弟子曰魯仲連，年十二，號『千里駒』，往請田巴曰：『臣聞堂上不奮，郊草不芸，白刃交前，不救流矢，急不暇緩也。今楚軍南陽，趙伐高唐，燕人十萬，聊城不去，國亡在旦夕，先生柰之何？若不能者，先生之言有似梟鳴，出城而人惡之，願先生勿復言。』田巴曰：『謹聞命矣。』巴謂徐劫曰：『先生乃飛兔也，豈直千里駒！』巴終身不談。」
		</region>
		<region typus="original" subtype="" id="13107" explains="">
而不肯仕宦任職，好持高節。游於趙。
		</region>
	</paragraph>
	<paragraph index="2">
		<region typus="original" subtype="" id="13108" explains="">
趙孝成王時，而秦王使白起破趙長平之軍前後四十餘萬，秦兵遂東圍邯鄲。趙王恐，諸侯之救兵莫敢擊秦軍。魏安釐王使將軍晉鄙救趙，畏秦，止於蕩陰不進。
		</region>
		<region typus="comment" subtype="" id="13109" explains="13108">
【集解】地理志河內有蕩陰縣。【正義】蕩，天郎反，相州縣。
		</region>
		<region typus="original" subtype="" id="13110" explains="">
魏王使客將軍新垣衍
		</region>
		<region typus="comment" subtype="" id="13111" explains="13110">
【索隱】新垣，姓；衍，名也。爲梁將。故漢有新垣平。【正義】新垣，姓；衍，名。漢有新垣平。
		</region>
		<region typus="original" subtype="" id="13112" explains="">
閒入邯鄲，因平原君謂趙王曰：「秦所爲急圍趙者，前與齊湣王爭彊爲帝，已而復歸帝；今齊（湣王）已益弱，方今唯秦雄天下，此非必貪邯鄲，其意欲復求爲帝。趙誠發使尊秦昭王爲帝，秦必喜，罷兵去。」平原君猶預未有所決。
		</region>
	</paragraph>
	<paragraph index="3">
		<region typus="original" subtype="" id="13113" explains="">
此時魯仲連適游趙，會秦圍趙，聞魏將欲令趙尊秦爲帝，乃見平原君曰：「事將柰何？」平原君曰：「勝也何敢言事！前亡四十萬之衆於外，今又內圍邯鄲而不能去。魏王使客將軍新垣衍令趙帝秦，
		</region>
		<region typus="comment" subtype="" id="13114" explains="13113">
【索隱】新垣衍欲令趙尊秦爲帝也。
		</region>
		<region typus="original" subtype="" id="13115" explains="">
今其人在是。勝也何敢言事！」魯仲連曰：「吾始以君爲天下之賢公子也，吾乃今然後知君非天下之賢公子也。梁客新垣衍安在？吾請爲君責而歸之。」平原君曰：「勝請爲紹介
		</region>
		<region typus="comment" subtype="" id="13116" explains="13115">
【集解】郭璞曰：「紹介，相佑助者。」【索隱】按：紹介猶媒介也。且禮，賓至必因介以傳辭。紹者，繼也。介不一人，故禮云「介紹而傳命」是也。
		</region>
		<region typus="original" subtype="" id="13117" explains="">
而見之於先生。」平原君遂見新垣衍曰：「東國有魯仲連先生者，今其人在此，勝請爲紹介，交之於將軍。」新垣衍曰：「吾聞魯仲連先生，齊國之高士也。衍人臣也，使事有職，吾不願見魯仲連先生。」平原君曰：「勝旣已泄之矣。」新垣衍許諾。
		</region>
	</paragraph>
	<paragraph index="4">
		<region typus="original" subtype="" id="13118" explains="">
魯連見新垣衍而無言。新垣衍曰：「吾視居此圍城之中者，皆有求於平原君者也；今吾觀先生之玉貌，非有求於平原君者也，曷爲久居此圍城之中而不去？」魯仲連曰：「世以鮑焦爲無從頌而死者，皆非也。
		</region>
		<region typus="comment" subtype="" id="13119" explains="13118">
【集解】鮑焦，周之介士也。見莊子。【索隱】從頌者，從容也。世人見鮑焦之死，皆以爲不能自寬容而取死，此言非也。【正義】韓詩外傳云：「姓鮑，名焦，周時隱者也。飾行非世，廉潔而守，荷擔採樵，拾橡充食，故無子胤，不臣天子，不友諸侯。子貢遇之，謂之曰：『吾聞非其政者不履其地，汙其君者不受其利。今子履其地，食其利，其可乎？』鮑焦曰：『吾聞廉士重進而輕退，賢人易愧而輕死。』遂抱木立枯焉。」按：魯仲連留趙不去者，非爲一身。
		</region>
		<region typus="original" subtype="" id="13120" explains="">
衆人不知，則爲一身。
		</region>
		<region typus="comment" subtype="" id="13121" explains="13120">
【索隱】言衆人不識鮑焦之意，焦以恥居濁世而避之，非是自爲一身而憂死。事見莊子也。
		</region>
		<region typus="original" subtype="" id="13122" explains="">
彼秦者，弃禮義而上首功之國也，
		</region>
		<region typus="comment" subtype="" id="13123" explains="13122">
【集解】譙周曰：「秦用衞鞅計，制爵二十等，以戰獲首級者計而受爵。是以秦人「戰勝，老弱婦人皆死，計功賞至萬數。天下謂之『上首功之國』，皆以惡之也。」【索隱】秦法，斬首多爲上功。謂斬一人首賜爵一級，故謂秦爲「首功之國」也。
		</region>
		<region typus="original" subtype="" id="13124" explains="">
權使其士，虜使其民。
		</region>
		<region typus="comment" subtype="" id="13125" explains="13124">
【索隱】言秦人以權詐使其戰士，以奴虜使其人。言無恩以恤下。
		</region>
		<region typus="original" subtype="" id="13126" explains="">
彼卽肆然而爲帝，
		</region>
		<region typus="comment" subtype="" id="13127" explains="13126">
【索隱】肆然猶肆志也。
		</region>
		<region typus="original" subtype="" id="13128" explains="">
過
		</region>
		<region typus="comment" subtype="" id="13129" explains="13128">
【正義】至「過」字爲絶句。肆然其志意也。言秦得肆志爲帝，恐有烹醢納筦，徧行天子之禮。過，失也。
		</region>
		<region typus="original" subtype="" id="13130" explains="">
而爲政於天下，
		</region>
		<region typus="comment" subtype="" id="13131" explains="13130">
【索隱】謂以過惡而爲政也。
		</region>
		<region typus="original" subtype="" id="13132" explains="">
則連有蹈東海而死耳，吾不忍爲之民也。
		</region>
		<region typus="comment" subtype="" id="13133" explains="13132">
【正義】若趙、魏帝秦，得行政敎於天下，魯連蹈東海而溺死，不忍爲秦百姓。
		</region>
		<region typus="original" subtype="" id="13134" explains="">
所爲見將軍者，欲以助趙也。」
		</region>
	</paragraph>
	<paragraph index="5">
		<region typus="original" subtype="" id="13135" explains="">
新垣衍曰：「先生助之將柰何？」魯連曰：「吾將使梁及燕助之，齊、楚則固助之矣。」新垣衍曰：「燕則吾請以從矣；若乃梁者，則吾乃梁人也，先生惡能使梁助之？」魯連曰：「梁未睹秦稱帝之害故耳。使梁睹秦稱帝之害，則必助趙矣。」
		</region>
	</paragraph>
	<paragraph index="6">
		<region typus="original" subtype="" id="13136" explains="">
新垣衍曰：「秦稱帝之害何如？」魯連曰：「昔者齊威王嘗爲仁義矣，率天下諸侯而朝周。周貧且微，諸侯莫朝，而齊獨朝之。居歳餘，周烈王崩，
		</region>
		<region typus="comment" subtype="" id="13137" explains="13136">
【集解】徐廣曰：「烈王十年崩，威王之七年。」【正義】周本紀及年表云烈王七年崩，齊威王十年也，與徐不同。
		</region>
		<region typus="original" subtype="" id="13138" explains="">
齊後往，周怒，赴於齊
		</region>
		<region typus="comment" subtype="" id="13139" explains="13138">
【正義】鄭玄云：「赴，告也。」今文「赴」作「訃」。
		</region>
		<region typus="original" subtype="" id="13140" explains="">
曰：『天崩地坼，天子下席。
		</region>
		<region typus="comment" subtype="" id="13141" explains="13140">
【索隱】按：謂烈王太子安王驕也。下席，言其寢苫居廬。【正義】天子，烈王嗣也。下席，謂居廬寢苦也。又云下席，言崩歿也。
		</region>
		<region typus="original" subtype="" id="13142" explains="">
東藩之臣因齊後至，則斮。』
		</region>
		<region typus="comment" subtype="" id="13143" explains="13142">
【集解】公羊傳曰：「欺三軍者其法斮。」何休曰：「斮，斬也。」
		</region>
		<region typus="original" subtype="" id="13144" explains="">
齊威王勃然怒曰：『叱嗟，而母婢也！』
		</region>
		<region typus="comment" subtype="" id="13145" explains="13144">
【正義】罵烈王后也。
		</region>
		<region typus="original" subtype="" id="13146" explains="">
卒爲天下笑。故生則朝周，死則叱之，誠不忍其求也。彼天子固然，其無足怪。」
		</region>
	</paragraph>
	<paragraph index="7">
		<region typus="original" subtype="" id="13147" explains="">
新垣衍曰：「先生獨不見夫僕乎？十人而從一人者，寧力不勝而智不若邪？畏之也。」
		</region>
		<region typus="comment" subtype="" id="13148" explains="13147">
【索隱】言僕夫十人而從一人者，寧是力不勝，亦非智不如，正是畏懼其主耳。
		</region>
		<region typus="original" subtype="" id="13149" explains="">
魯仲連曰：「嗚呼！梁之比於秦若僕邪？」新垣衍曰：「然。」魯仲連曰：「吾將使秦王烹醢梁王。」新垣衍怏然不悅，曰：
		</region>
		<region typus="comment" subtype="" id="13150" explains="13149">
【正義】怏，於尚反。
		</region>
		<region typus="original" subtype="" id="13151" explains="">
「噫嘻，
		</region>
		<region typus="comment" subtype="" id="13152" explains="13151">
【索隱】上音依。噫者，不平之聲。下音僖。嘻者，驚恨之聲。
		</region>
		<region typus="original" subtype="" id="13153" explains="">
亦太甚矣先生之言也！先生又惡能使秦王烹醢梁王？」魯仲魯曰：「固也，吾將言之。昔者九侯、鄂侯、
		</region>
		<region typus="comment" subtype="" id="13154" explains="13153">
【集解】徐廣曰：「鄴縣有九侯城。九，一作『鬼』。鄂，一作『邢』。」【正義】九侯城在相州滏陽縣西南五十里。
		</region>
		<region typus="original" subtype="" id="13155" explains="">
文王，紂之三公也。九侯有子而好，獻之於紂，紂以爲惡，醢九侯。鄂侯爭之彊，辯之疾，故脯鄂侯。文王聞之，喟然而歎，故拘之牖里之庫百日，
		</region>
		<region typus="comment" subtype="" id="13156" explains="13155">
【正義】相州蕩陰縣北九里有羑城。
		</region>
		<region typus="original" subtype="" id="13157" explains="">
欲令之死。曷爲與人俱稱王，卒就脯醢之地？齊湣王之魯，夷維子
		</region>
		<region typus="comment" subtype="" id="13158" explains="13157">
【索隱】按：維，東萊之邑，其居夷也，號夷維子。故晏子爲萊之夷維人是也。【正義】密州高密縣，古夷安城。應劭云「故萊夷維邑也」。蓋因邑爲姓。子者，男子之美號。又云子，爵也。
		</region>
		<region typus="original" subtype="" id="13159" explains="">
爲執策而從，謂魯人曰：『子將何以待吾君？』魯人曰：『吾將以十太牢待子之君。』夷維子曰：『子安取禮而來〔待〕吾君？彼吾君者，天子也。天子巡狩，諸侯辟舍，
		</region>
		<region typus="comment" subtype="" id="13160" explains="13159">
【索隱】辟音避。避正寢。案：禮「天子適諸侯，必舍（於）〔其〕祖廟」。
		</region>
		<region typus="original" subtype="" id="13161" explains="">
納筦籥，
		</region>
		<region typus="comment" subtype="" id="13162" explains="13161">
【索隱】音管藥。
		</region>
		<region typus="original" subtype="" id="13163" explains="">
攝衽抱机，
		</region>
		<region typus="comment" subtype="" id="13164" explains="13163">
【索隱】音紀。【正義】衽音而甚反，［臥席也。枹，抱也。］
		</region>
		<region typus="original" subtype="" id="13165" explains="">
視膳於堂下，天子已食，乃退而聽朝也。』魯人投其籥，不果納。
		</region>
		<region typus="comment" subtype="" id="13166" explains="13165">
【索隱】謂闔內門不入齊君。【正義】籥卽鑰匙也。投鑰匙於地。
		</region>
		<region typus="original" subtype="" id="13167" explains="">
不得入於魯，將之薛，
		</region>
		<region typus="comment" subtype="" id="13168" explains="13167">
【正義】薛侯故城在徐州滕縣界也。
		</region>
		<region typus="original" subtype="" id="13169" explains="">
假途於鄒。當是時，鄒君死，湣王欲入弔，夷維子謂鄒之孤曰：『天子弔，主人必將倍殯棺，設北面於南方，然后天子南面弔也。』
		</region>
		<region typus="comment" subtype="" id="13170" explains="13169">
【索隱】倍音佩。謂主人不在殯東，將背其殯棺立西階上，北面哭，是背也。天子乃於阼階上，南面而弔之也。【正義】殯棺在西階也。天子弔，主人背殯棺，於西階南立，北面而哭，天子於阼階北立，南面弔也。
		</region>
		<region typus="original" subtype="" id="13171" explains="">
鄒之羣臣曰：『必若此，吾將伏劍而死。』固不敢入於鄒。鄒、魯之臣，生則不得事養，死則不得賻襚，
		</region>
		<region typus="comment" subtype="" id="13172" explains="13171">
【正義】衣服曰襚，貨財曰賻，皆助生送死之禮。
		</region>
		<region typus="original" subtype="" id="13173" explains="">
然且欲行天子之禮於鄒、魯，鄒、魯之臣不果納。
		</region>
		<region typus="comment" subtype="" id="13174" explains="13173">
【索隱】謂時君弱臣彊，故鄒、魯君生時臣並不得盡事養，死亦不得行賻襚之禮。然齊欲行天子禮於鄒、魯，鄒、魯之臣皆不果納之，是猶秉禮而存大體。
		</region>
		<region typus="original" subtype="" id="13175" explains="">
今秦萬乘之國也，梁亦萬乘之國也。俱據萬乘之國，各有稱王之名，睹其一戰而勝，欲從而帝之，是使三晉之大臣不如鄒、魯之僕妾也。且秦無已而帝，則且變易諸侯之大臣。彼將奪其所不肖而與其所賢，奪其所憎而與其所愛。彼又將使其子女讒妾爲諸侯妃姬。處梁之宮。梁王安得晏然而已乎？而將軍又何以得故寵乎？」
		</region>
	</paragraph>
	<paragraph index="8">
		<region typus="original" subtype="" id="13176" explains="">
於是新垣衍起，再拜謝曰：「始以先生爲庸人，吾乃今日知先生爲天下之士也。吾請出，不敢復言帝秦。」秦將聞之，爲卻軍五十里。適會魏公子無忌奪晉鄙軍以救趙，擊秦軍，秦軍遂引而去。
		</region>
	</paragraph>
	<paragraph index="9">
		<region typus="original" subtype="" id="13177" explains="">
於是平原君欲封魯連，魯連辭讓（使）者三，終不肯受。平原君乃置酒，酒酣起前，以千金爲魯連壽。魯連笑曰：「所貴於天下之士者，爲人排患釋難解紛亂而無取也。卽有取者，是商賈之事也，而連不忍爲也。」遂辭平原君而去，終身不復見。
		</region>
	</paragraph>
	<paragraph index="10">
		<region typus="original" subtype="" id="13178" explains="">
其後二十餘年，燕將攻下聊城，
		</region>
		<region typus="comment" subtype="" id="13179" explains="13178">
【正義】今博州縣也。
		</region>
		<region typus="original" subtype="" id="13180" explains="">
聊城人或讒之燕，燕將懼誅，因保守聊城，不敢歸。齊田單攻聊城
		</region>
		<region typus="comment" subtype="" id="13181" explains="13180">
【集解】徐廣曰：「案年表，田單攻聊城在長平後十餘年也。」【索隱】按：徐廣據年表，以爲田單攻聊城在長平後十餘年耳，言「三十餘年」，誤也。
		</region>
		<region typus="original" subtype="" id="13182" explains="">
歳餘，士卒多死而聊城不下。魯連乃爲書，約之矢以射城中，遺燕將。書曰：
		</region>
	</paragraph>
	<paragraph index="11">
		<region typus="original" subtype="" id="13183" explains="">
吾聞之，智者不倍時而弃利，勇士不却死而滅名，
		</region>
		<region typus="comment" subtype="" id="13184" explains="13183">
【索隱】却死猶避死也。
		</region>
		<region typus="original" subtype="" id="13185" explains="">
忠臣不先身而後君。今公行一朝之忿，不顧燕王之無臣，非忠也；殺身亡聊城，而威不信於齊，非勇也；功敗名滅，後世無稱焉，非智也。三者世主不臣，説士不載，故智者不再計，勇士不怯死。今死生榮辱，貴賤尊卑，此時不再至，願公詳計而無與俗同。
		</region>
	</paragraph>
	<paragraph index="12">
		<region typus="original" subtype="" id="13186" explains="">
且楚攻齊之南陽，
		</region>
		<region typus="comment" subtype="" id="13187" explains="13186">
【索隱】卽齊之淮北、泗上之地也。
		</region>
		<region typus="original" subtype="" id="13188" explains="">
魏攻平陸，
		</region>
		<region typus="comment" subtype="" id="13189" explains="13188">
【索隱】平陸，邑名，在西界。【正義】兗州縣也。
		</region>
		<region typus="original" subtype="" id="13190" explains="">
而齊無南面之心，以爲亡南陽之害小，不如得濟北之利大，
		</region>
		<region typus="comment" subtype="" id="13191" explains="13190">
【索隱】卽聊城之地也。【正義】言齊無南面攻楚、魏之心，以爲南陽、平陸之害小，不如聊城之利大，言必攻之也。
		</region>
		<region typus="original" subtype="" id="13192" explains="">
故定計審處之。今秦人下兵，魏不敢東面；衡秦之勢成，
		</region>
		<region typus="comment" subtype="" id="13193" explains="13192">
【索隱】此時秦與齊和，故云「衡秦之勢成」也。
		</region>
		<region typus="original" subtype="" id="13194" explains="">
楚國之形危；齊弃南陽，
		</region>
		<region typus="comment" subtype="" id="13195" explains="13194">
【索隱】弃楚所攻之泗上也。
		</region>
		<region typus="original" subtype="" id="13196" explains="">
斷右壤，
		</region>
		<region typus="comment" subtype="" id="13197" explains="13196">
【索隱】又斷絶魏之所攻齊右壤之地平陸是也。言右壤斷弃而不救也。
		</region>
		<region typus="original" subtype="" id="13198" explains="">
定濟北，
		</region>
		<region typus="comment" subtype="" id="13199" explains="13198">
【索隱】志在攻聊城而定濟北也。
		</region>
		<region typus="original" subtype="" id="13200" explains="">
計猶且爲之也。且夫齊之必決於聊城，公勿再計。今楚魏交退於齊，而燕救不至。
		</region>
		<region typus="comment" subtype="" id="13201" explains="13200">
【索隱】按：交者，俱也。前時楚攻南陽，魏攻平陸，今二國之兵俱退，而燕救又不至，是勢危也。
		</region>
		<region typus="original" subtype="" id="13202" explains="">
以全齊之兵，無天下之規，與聊城共據期年之敝，則臣見公之不能得也。
		</region>
		<region typus="comment" subtype="" id="13203" explains="13202">
［【正義】交退於齊，交，俱也。楚、魏俱退不攻，燕救又不至，以全齊之兵，別無規求於天下。言聊城必舉。］
		</region>
		<region typus="original" subtype="" id="13204" explains="">
且燕國大亂，君臣失計，上下迷惑，栗腹以十萬之衆五折於外，
		</region>
		<region typus="comment" subtype="" id="13205" explains="13204">
【集解】徐廣曰：「此事去長平十年。」
		</region>
		<region typus="original" subtype="" id="13206" explains="">
以萬乘之國被圍於趙，壤削主困，爲天下僇笑。國敝而禍多，民無所歸心。今公又以敝聊之民距全齊之兵，是墨翟之守也。
		</region>
		<region typus="comment" subtype="" id="13207" explains="13206">
【正義】如墨翟守宋，卻楚軍。
		</region>
		<region typus="original" subtype="" id="13208" explains="">
食人炊骨，士無反外之心，是孫臏之兵也。
		</region>
		<region typus="comment" subtype="" id="13209" explains="13208">
【正義】言孫臏能撫士卒，士卒無二心也。
		</region>
		<region typus="original" subtype="" id="13210" explains="">
能見於天下。雖然，爲公計者，不如全車甲以報於燕。車甲全而歸燕，燕王必喜；身全而歸於國，士民如見父母，交游攘臂而議於世，功業可明。上輔孤主以制羣臣，下養百姓以資説士，
		</region>
		<region typus="comment" subtype="" id="13211" explains="13210">
【索隱】言旣養百姓，又資説士，終擬強國也。劉氏云讀「説士」爲「銳士」，意雖亦便，不如依字。
		</region>
		<region typus="original" subtype="" id="13212" explains="">
矯國更俗，
		</region>
		<region typus="comment" subtype="" id="13213" explains="13212">
【索隱】欲令燕將歸燕，矯正國事，改更獘俗也。【正義】以資説士，資給説士，以招賢良，用彊國也。矯國更俗，矯正詐僞，與之更弊俗。
		</region>
		<region typus="original" subtype="" id="13214" explains="">
功名可立也。亡意亦捐燕弃世，東游於齊乎？
		</region>
		<region typus="comment" subtype="" id="13215" explains="13214">
【索隱】亡音無。言若必無還燕意，則捐燕而東游於齊乎。【正義】亡，岡良反；亡，失也。若不歸燕，失意，棄其忠良之名，東遊齊國也。
		</region>
		<region typus="original" subtype="" id="13216" explains="">
裂地定封，富比乎陶、衞，
		</region>
		<region typus="comment" subtype="" id="13217" explains="13216">
【索隱】按：延篤注戰國策云「陶，陶朱公也；衞，衞公子荊」，非也。王劭云「魏冄封陶，商君姓衞」。富比陶、衞，謂此也。
		</region>
		<region typus="original" subtype="" id="13218" explains="">
世世稱孤，與齊久存，又一計也。此兩計者，顯名厚實也，願公詳計而審處一焉。
		</region>
	</paragraph>
	<paragraph index="13">
		<region typus="original" subtype="" id="13219" explains="">
且吾聞之，規小節者不能成榮名，惡小恥者不能立大功。昔者管夷吾射桓公中其鉤，篡也；遺公子糾不能死，怯也；
		</region>
		<region typus="comment" subtype="" id="13220" explains="13219">
【索隱】遺，弃也。謂弃子糾而事小白也。【正義】管仲傅子糾而魯殺之，不能隨子糾死，是怯懦畏死。
		</region>
		<region typus="original" subtype="" id="13221" explains="">
束縛桎梏，辱也。若此三行者，世主不臣而鄕里不通。鄕使管子幽囚而不出，身死而不反於齊，則亦名不免爲辱人賤行矣。臧獲且羞與之同名矣，
		</region>
		<region typus="comment" subtype="" id="13222" explains="13221">
【集解】方言曰：「荊、淮、海、岱、燕、齊之閒罵奴曰臧，罵婢曰獲。」
		</region>
		<region typus="original" subtype="" id="13223" explains="">
況世俗乎！故管子不恥身在縲紲之中而恥天下之不治，不恥不死公子糾而恥威之不信於諸侯，故兼三行之過而爲五霸
		</region>
		<region typus="comment" subtype="" id="13224" explains="13223">
［【正義】趙岐注孟子︰齊桓、晉文、秦穆、宋襄、楚莊是也。］
		</region>
		<region typus="original" subtype="" id="13225" explains="">
首，
		</region>
		<region typus="comment" subtype="" id="13226" explains="13225">
【正義】按：齊桓最初得周襄王賜文武胙、彤弓矢、大輅，故爲五伯首也。
		</region>
		<region typus="original" subtype="" id="13227" explains="">
名高天下而光燭鄰國。
		</region>
		<region typus="comment" subtype="" id="13228" explains="13227">
［【正義】蒼頡篇云︰「燭，照也。」］
		</region>
		<region typus="original" subtype="" id="13229" explains="">
曹子
		</region>
		<region typus="comment" subtype="" id="13230" explains="13229">
【索隱】魯將曹昧是也。
		</region>
		<region typus="original" subtype="" id="13231" explains="">
爲魯將，三戰三北，而亡地五百里。鄕使曹子計不反顧，議不還踵，刎頸而死，則亦名不免爲敗軍禽將矣。曹子棄三北之恥，而退與魯君計。桓公朝天下，會諸侯，曹子以一劍之任，枝桓公之心
		</region>
		<region typus="comment" subtype="" id="13232" explains="13231">
【索隱】按：枝猶擬也。
		</region>
		<region typus="original" subtype="" id="13233" explains="">
於壇坫之上，
		</region>
		<region typus="comment" subtype="" id="13234" explains="13233">
【正義】坫，都念切。
		</region>
		<region typus="original" subtype="" id="13235" explains="">
顏色不變，辭氣不悖，三戰之所亡一朝而復之，天下震動，諸侯驚駭，威加呉、越。若此二士者，非不能成小廉而行小節也，以爲殺身亡軀，絶世滅後，功名不立，非智也。故去感忿之怨，立終身之名；棄忿悁之節，
		</region>
		<region typus="comment" subtype="" id="13236" explains="13235">
［【正義】忿，敷粉反。悁，於緣反。忿悁，悒憂貌。］
		</region>
		<region typus="original" subtype="" id="13237" explains="">
定累世之功。是以業與三王爭流，而名與天壤相獘也。
		</region>
		<region typus="comment" subtype="" id="13238" explains="13237">
［【正義】天壤，天地也。齊策︰「名與天壤相敝也。」言天壤敝，此名乃敝。］
		</region>
		<region typus="original" subtype="" id="13239" explains="">
願公擇一而行之。
		</region>
	</paragraph>
	<paragraph index="14">
		<region typus="original" subtype="" id="13240" explains="">
燕將見魯連書，泣三日，猶豫不能自決。欲歸燕，已有隙，恐誅；欲降齊，所殺虜於齊甚衆，恐已降而後見辱。喟然歎曰：「與人刃我，寧自刃。」乃自殺。聊城亂，田單遂屠聊城。歸而言魯連，欲爵之。魯連逃隱於海上，曰：「吾與富貴而詘於人，寧貧賤而輕世肆志焉。」
		</region>
		<region typus="comment" subtype="" id="13241" explains="13240">
【索隱】肆猶放也。
		</region>
	</paragraph>
	<paragraph index="15">
		<region typus="original" subtype="" id="13242" explains="">
==鄒陽==
		</region>
	</paragraph>
	<paragraph index="16">
		<region typus="original" subtype="" id="13243" explains="">
鄒陽者，齊人也。游於梁，與故呉人莊忌夫子、
		</region>
		<region typus="comment" subtype="" id="13244" explains="13243">
【索隱】忌，會稽人，姓莊氏，字夫子。後避漢明帝諱，改姓曰嚴。
		</region>
		<region typus="original" subtype="" id="13245" explains="">
淮陰枚生
		</region>
		<region typus="comment" subtype="" id="13246" explains="13245">
【索隱】名乘，字叔，其子皋，漢書並有傳。蓋以銜枚氏而得姓也。
		</region>
		<region typus="original" subtype="" id="13247" explains="">
之徒交。上書而介於羊勝、公孫詭之閒。
		</region>
		<region typus="comment" subtype="" id="13248" explains="13247">
【索隱】言鄒陽上書自達，而游於二人之閒，或往彼，或往此。介者，言有隔於其閒，故杜預曰「介猶閒也」。【正義】介，猶紹繼也，言與羊勝、公孫脆紹繼相接廁其間。
		</region>
		<region typus="original" subtype="" id="13249" explains="">
勝等嫉鄒陽，惡之梁孝王。
		</region>
		<region typus="comment" subtype="" id="13250" explains="13249">
［【正義】顏師古曰︰「惡，謂讒毁也。」］
		</region>
		<region typus="original" subtype="" id="13251" explains="">
孝王怒，下之吏，將欲殺之。鄒陽客游，以讒見禽，恐死而負累，
		</region>
		<region typus="comment" subtype="" id="13252" explains="13251">
【正義】諸不以罪爲累。
		</region>
		<region typus="original" subtype="" id="13253" explains="">
乃從獄中上書曰：
		</region>
	</paragraph>
	<paragraph index="17">
		<region typus="original" subtype="" id="13254" explains="">
臣聞忠無不報，信不見疑，臣常以爲然，徒虛語耳。昔者荊軻慕燕丹之義，白虹貫日，太子畏之；
		</region>
		<region typus="comment" subtype="" id="13255" explains="13254">
【集解】應劭曰：「燕太子丹質於秦，始皇遇之無禮，丹亡去，故厚養荊軻，令西刺秦王。精誠感天，白虹爲之貫日也。」如淳曰：「白虹，兵象。日爲君。」烈士傳曰：「荊軻發後，太子自相氣，見虹貫日不徹，曰：『吾事不成矣。』後聞軻死，事不立，曰『吾知其然也。』」【索隱】烈士傳曰：「荊軻發後，太子自相氣，見虹貫日不徹，曰『吾事不成』。後聞軻死，事不就，曰『吾知其然』。」是畏也。又王劭云「軻將入秦，待其客未發，太子丹疑其畏懼，故曰畏之」，其解不如見虹貫日不徹也。戰國策又云聶政刺韓傀，亦曰「白虹貫日」也。
		</region>
		<region typus="original" subtype="" id="13256" explains="">
衞先生爲秦畫長平之事，太白蝕昴，而昭王疑之。
		</region>
		<region typus="comment" subtype="" id="13257" explains="13256">
【集解】蘇林曰：「白起爲秦伐趙，破長平軍，欲遂滅趙，遣衞先生説昭王益兵糧，乃爲應侯所害，事用不成。其精誠上達於天，故太白爲之蝕昴。昴，趙地分野。將有兵，故太白食昴。食，干歷之也。」如淳曰：「太白乃天之將軍也。」【索隱】服虔云：「衞先生，秦人。白起攻趙軍於長平，遣衞先生説昭王請益兵糧，爲穰侯所害，事不成。精誠感天，故太白食昴。昴，趙分也。」如淳云：「太白主西方，秦在西，敗趙之兆也。食謂干歷之也。」又王充云：「夫言白虹貫日，太白食昴，實也。言荊軻之謀，衞先生之策，感動皇天而貫日食昴，是虛也。」
		</region>
		<region typus="original" subtype="" id="13258" explains="">
夫精變天地而信不喻兩主，
		</region>
		<region typus="comment" subtype="" id="13259" explains="13258">
［【正義】喻，曉也。］
		</region>
		<region typus="original" subtype="" id="13260" explains="">
豈不哀哉！今臣盡忠竭誠，畢議願知，
		</region>
		<region typus="comment" subtype="" id="13261" explains="13260">
【集解】張晏曰：「盡其計議，願王知之也。」
		</region>
		<region typus="original" subtype="" id="13262" explains="">
左右不明，
		</region>
		<region typus="comment" subtype="" id="13263" explains="13262">
【索隱】言左右之不明，不欲斥王。
		</region>
		<region typus="original" subtype="" id="13264" explains="">
卒從吏訊，爲世所疑，是使荊軻、衞先生復起，而燕、秦不悟也。願大王孰察之。
		</region>
	</paragraph>
	<paragraph index="18">
		<region typus="original" subtype="" id="13265" explains="">
昔卞和獻寶，楚王刖之；
		</region>
		<region typus="comment" subtype="" id="13266" explains="13265">
【集解】應劭曰：「卞和得玉璞，獻之武王。武王示玉人，玉人曰『石也』。刖右足。武王沒，復獻文王，玉人復曰『石也』。刖其左足。至成王時，卞和抱璞哭于郊，乃使玉尹攻之，果得寶玉。」【索隱】楚人卞和得玉璞事見國語及呂氏春秋。案世家，楚武王名熊通。文王名賢，武王子也。成王，文王子也，名惲。
		</region>
		<region typus="original" subtype="" id="13267" explains="">
李斯竭忠，胡亥極刑。是以箕子詳狂，
		</region>
		<region typus="comment" subtype="" id="13268" explains="13267">
【索隱】詳音陽。謂詐爲狂也。司馬彪曰「箕子名胥餘」是也。
		</region>
		<region typus="original" subtype="" id="13269" explains="">
接輿辟世，
		</region>
		<region typus="comment" subtype="" id="13270" explains="13269">
【集解】張晏曰：「楚賢人，詳狂避世也。」【索隱】張晏曰「楚賢人」。高士傳「楚人陸通，字接輿」是也。
		</region>
		<region typus="original" subtype="" id="13271" explains="">
恐遭此患也。願大王孰察卞和、李斯之意，而後楚王、胡亥之聽，
		</region>
		<region typus="comment" subtype="" id="13272" explains="13271">
【索隱】謂以楚王、胡亥之聽爲謬，故後之而不用。後猶下也。
		</region>
		<region typus="original" subtype="" id="13273" explains="">
無使臣爲箕子、接輿所笑。臣聞比干剖心，
		</region>
		<region typus="comment" subtype="" id="13274" explains="13273">
［【正義】剖，音普歐反。］
		</region>
		<region typus="original" subtype="" id="13275" explains="">
子胥鴟夷，
		</region>
		<region typus="comment" subtype="" id="13276" explains="13275">
【索隱】按：韋昭云「以皮作鴟鳥形，名曰『鴟夷』。鴟夷，皮榼也」。服虔曰「用馬革作囊也，以裹尸，投之于江」。
		</region>
		<region typus="original" subtype="" id="13277" explains="">
臣始不信，乃今知之。願大王孰察，少加憐焉。
		</region>
	</paragraph>
	<paragraph index="19">
		<region typus="original" subtype="" id="13278" explains="">
諺曰：「有白頭如新，
		</region>
		<region typus="comment" subtype="" id="13279" explains="13278">
【索隱】案：服虔云「人不相知，自初交至白頭，猶如新也」。［【正義】人以才德相慕，至老白頭，君新相識。］
		</region>
		<region typus="original" subtype="" id="13280" explains="">
傾蓋如故。」
		</region>
		<region typus="comment" subtype="" id="13281" explains="13280">
【索隱】服虔云：「如呉札、鄭僑也。」按：家語「孔子遇程子於途，傾蓋而語」。又志林云「傾蓋者，道行相遇，軿車對語，兩蓋相切，小欹之，故曰傾也。」【正義】人以才德遙相慕，此及下車，傾蓋如相識。］
		</region>
		<region typus="original" subtype="" id="13282" explains="">
何則？知與不知也。
		</region>
		<region typus="comment" subtype="" id="13283" explains="13282">
【集解】桓譚新論曰：「言內有以相知與否，不在新故也。」故昔樊於期逃秦之燕，藉荊軻首以奉丹之事；
		</region>
		<region typus="comment" subtype="" id="13284" explains="13282">
【索隱】藉音子夜反。韋昭云：「謂於期逃秦之燕，以頭與軻，使入秦以示信也。」
		</region>
		<region typus="original" subtype="" id="13285" explains="">
王奢去齊之魏，臨城自剄以卻齊而存魏。
		</region>
		<region typus="comment" subtype="" id="13286" explains="13285">
【集解】漢書音義曰：「王奢，齊人也，亡至魏。其後齊伐魏，奢登城謂齊將曰：『今君之來，不過以奢之故也。夫義不苟生以爲魏累。』遂自剄也。」
		</region>
		<region typus="original" subtype="" id="13287" explains="">
夫王奢、樊於期非新於齊、秦而故於燕、魏也，所以去二國死兩君者，行合於志而慕義無窮也。是以蘇秦不信於天下，而爲燕尾生；
		</region>
		<region typus="comment" subtype="" id="13288" explains="13287">
【索隱】服虔云：「蘇秦於齊不出其信，於燕則出尾生之信。」韋昭云：「尾生守信而死者。」案：言蘇秦於燕獨守信如尾生，故云「爲燕之尾生」也。【正義】尾生守信死。言蘇秦合從，諸侯不信，唯燕信之若尾生。
		</region>
		<region typus="original" subtype="" id="13289" explains="">
白圭戰亡六城，爲魏取中山。
		</region>
		<region typus="comment" subtype="" id="13290" explains="13289">
【集解】張晏曰：「白圭爲中山將，亡六城，君欲殺之，亡入魏，文侯厚遇之，還拔中山。」【索隱】案：事見戰國策及呂氏春秋也。
		</region>
		<region typus="original" subtype="" id="13291" explains="">
何則？誠有以相知也。蘇秦相燕，燕人惡之於王，王按劍而怒，食以駃騠；
		</region>
		<region typus="comment" subtype="" id="13292" explains="13291">
【集解】漢書音義曰：「駃騠，駿馬也，生七日而超其母。敬重蘇秦，雖有讒謗，而更膳以珍奇之味。」【索隱】案：字林云「決啼二音，北狄之良馬也，馬父驘母」。【正義】食音寺。駃騠音決蹄。北狄良馬也。
		</region>
		<region typus="original" subtype="" id="13293" explains="">
白圭顯於中山，中山人惡之魏文侯，文侯投之以夜光之璧。何則？兩主二臣，剖心坼肝相信，豈移於浮辭哉！
		</region>
	</paragraph>
	<paragraph index="20">
		<region typus="original" subtype="" id="13294" explains="">
故女無美惡，入宮見妒；士無賢不肖，入朝見嫉。昔者司馬喜髕腳於宋，卒相中山；
		</region>
		<region typus="comment" subtype="" id="13295" explains="13294">
【集解】晉灼曰：「司馬喜三相中山。」蘇林曰：「六國時人，被此刑也。」【索隱】事見戰國策及呂氏春秋。蘇林云：「六國時人，相中山也。」
		</region>
		<region typus="original" subtype="" id="13296" explains="">
范睢摺脅折齒
		</region>
		<region typus="comment" subtype="" id="13297" explains="13296">
【索隱】案：應侯傳作「折脅摺齒」是也。説文「拉，摧也」，音力答及。
		</region>
		<region typus="original" subtype="" id="13298" explains="">
於魏，卒爲應侯。此二人者，皆信必然之畫，捐朋黨之私，挾孤獨之位，故不能自免於嫉妒之人也。是以申徒狄自沈於河，
		</region>
		<region typus="comment" subtype="" id="13299" explains="13298">
【集解】漢書音義曰：「殷之末世人。」【索隱】申屠狄。按：莊子「申屠狄諫而不用，負石自投河」。韋昭云「六國時人」。漢書云自沈於雍河，服虔曰雍州之河，又新序作「抱甕自沈於河」，不同也。
		</region>
		<region typus="original" subtype="" id="13300" explains="">
徐衍負石入海。
		</region>
		<region typus="comment" subtype="" id="13301" explains="13300">
【集解】列士傳曰：「周之末世人。」【索隱】亦見莊子。張晏曰「負石欲沈」。
		</region>
		<region typus="original" subtype="" id="13302" explains="">
不容於世，義不苟取，比周於朝，以移主上之心。故百里奚乞食於路，繆公委之以政；甯戚飯牛車下，而桓公任之以國。
		</region>
		<region typus="comment" subtype="" id="13303" explains="13302">
【集解】應劭曰：「齊桓公夜出迎客，而甯戚疾擊其牛角商歌曰：『南山矸，白石爛，生不遭堯與舜禪。短布單衣適至骭，從昏飯牛薄夜半，長夜曼曼何時旦？』公召與語，説之，以爲大夫。」【索隱】事見呂氏春秋。商歌謂爲商聲而歌也，或云商旅人歌也，二説並通。矸音公彈反。矸者，白淨貌也。顧野王又作岸音也。禪音膳，如字讀，協韻失之故也。埤蒼云「骭，脛也」。字林音下諫反。
		</region>
		<region typus="original" subtype="" id="13304" explains="">
此二人者，豈借宦於朝，假譽於左右，然後二主用之哉？感於心，合於行，親於膠漆，昆弟不能離，豈惑於衆口哉？故偏聽生姦，獨任成亂。昔者魯聽季孫之説而逐孔子，
		</region>
		<region typus="comment" subtype="" id="13305" explains="13304">
【索隱】論語「齊人歸女樂，季桓子受之，三日不朝，孔子行」也。
		</region>
		<region typus="original" subtype="" id="13306" explains="">
宋信子罕之計而囚墨翟。
		</region>
		<region typus="comment" subtype="" id="13307" explains="13306">
【索隱】案左氏，司城子罕姓樂名喜，乃宋之賢臣也。漢書作「子冄」。不知子冄是何人。文穎曰「子冄，子罕也」。又按：荀卿傳云「墨翟，孔子時人，或云在孔子後」。又襄二十九年左傳「宋饑，子罕請出粟」。按：時孔子適八歳，則墨翟與子罕不得相輩，或以子冄爲是也。
		</region>
		<region typus="original" subtype="" id="13308" explains="">
夫以孔、墨之辯，不能自免於讒諛，而二國以危。何則？衆口鑠金，
		</region>
		<region typus="comment" subtype="" id="13309" explains="13308">
【索隱】案：國語云「衆心成城，衆口鑠金」。賈逵云「鑠，消也。衆口所惡，雖金亦爲之消亡」。又風俗通云「或説有美金於此，衆人或共詆訿，言其不純金，賣者欲其必售，因取鍛燒以見其真，是爲衆口鑠金也」。
		</region>
		<region typus="original" subtype="" id="13310" explains="">
積毀銷骨也。
		</region>
		<region typus="comment" subtype="" id="13311" explains="13310">
【索隱】大顏云：「讒人積久譖毀，則父兄伯叔自相誅戮，骨肉爲之消滅也。」
		</region>
		<region typus="original" subtype="" id="13312" explains="">
是以秦用戎人由餘而霸中國，齊用越人蒙而彊威、宣。
		</region>
		<region typus="comment" subtype="" id="13313" explains="13312">
【索隱】越人蒙未見所出。漢書作「子臧」。又張晏云「子臧，越人」。或蒙之字也。
		</region>
		<region typus="original" subtype="" id="13314" explains="">
此二國，豈拘於俗，牽於世，繫阿偏之辭哉？
		</region>
		<region typus="comment" subtype="" id="13315" explains="13314">
［【正義】阿偏，謂阿黨之言及偏辭。］
		</region>
		<region typus="original" subtype="" id="13316" explains="">
公聽並觀，垂名當世。
		</region>
		<region typus="comment" subtype="" id="13317" explains="13316">
【索隱】小顏云：「公聽，言不私；並觀，所見齊同也。」
		</region>
		<region typus="original" subtype="" id="13318" explains="">
故意合則胡越爲昆弟，由餘、越人蒙是矣；不合，則骨肉出逐不收，朱、象、管、蔡是矣。今人主誠能用齊、秦之義，後宋、魯之聽，則五伯不足稱，三王易爲也。
		</region>
	</paragraph>
	<paragraph index="21">
		<region typus="original" subtype="" id="13319" explains="">
是以聖王覺寤，捐子之之心，
		</region>
		<region typus="comment" subtype="" id="13320" explains="13319">
【集解】徐廣曰：「燕王讓國於其大臣子之也。」
		</region>
		<region typus="original" subtype="" id="13321" explains="">
而能不説於田常之賢；
		</region>
		<region typus="comment" subtype="" id="13322" explains="13321">
【集解】應劭曰：「田常事齊簡公，簡公説之，而殺簡公。使人君去此心，則國家安全也。」
		</region>
		<region typus="original" subtype="" id="13323" explains="">
封比干之後，修孕婦之墓，
		</region>
		<region typus="comment" subtype="" id="13324" explains="13323">
【集解】應劭曰：「紂刳姙者，觀其胎產也。」【索隱】案：比干之後，後謂子也，不見其文。尚書封比干之墓，又惟云刳剔孕婦，則武王雖反商政，亦未必修孕婦之墓也。【正義】諸書傳皆無封比干及修孕婦之墓，蓋陽在獄，權下此語，引欲善無猒，欲自殺。
		</region>
		<region typus="original" subtype="" id="13325" explains="">
故功業復就於天下。何則？欲善無厭也。夫晉文公親其讎，彊霸諸侯；齊桓公用其仇，而一匡天下。
		</region>
		<region typus="comment" subtype="" id="13326" explains="13325">
【集解】謂晉寺人勃鞮、齊管仲也。
		</region>
		<region typus="original" subtype="" id="13327" explains="">
何則，慈仁慇勤，誠加於心，不可以虛辭借也。
		</region>
	</paragraph>
	<paragraph index="22">
		<region typus="original" subtype="" id="13328" explains="">
至夫秦用商鞅之法，東弱韓、魏，兵彊天下，而卒車裂之；越用大夫種之謀，禽勁呉，霸中國，而卒誅其身。是以孫叔敖三去相而不悔，
		</region>
		<region typus="comment" subtype="" id="13329" explains="13328">
【索隱】案：三得相不喜，知其才之自得也；三去相不悔，知非己之罪也。
		</region>
		<region typus="original" subtype="" id="13330" explains="">
於陵子仲辭三公爲人灌園。
		</region>
		<region typus="comment" subtype="" id="13331" explains="13330">
【集解】列士傳曰：「楚於陵子仲，楚王欲以爲相，而不許，爲人灌園。」【索隱】案：孟子云陳仲子，齊陳氏之族。兄爲齊卿，仲子以爲不義，乃適楚，居于於陵，自謂於陵子仲。楚王騁以爲相，子仲遂夫妻相與逃，爲人灌園。烈士傳云字子終。
		</region>
		<region typus="original" subtype="" id="13332" explains="">
今人主誠能去驕慠之心，懷可報之意，披心腹，見情素，墮肝膽，施德厚，終與之窮達，無愛於士，
		</region>
		<region typus="comment" subtype="" id="13333" explains="13332">
［【正義】顏曰︰「無愛，無悋惜也。」］
		</region>
		<region typus="original" subtype="" id="13334" explains="">
則桀之狗可使吠堯，
		</region>
		<region typus="comment" subtype="" id="13335" explains="13334">
【集解】韋昭曰：「言恩厚無不使也。」【索隱】及下「跖之客可使刺由」，此並見戰國策。服虔云仲由也。應劭云許由也。
		</region>
		<region typus="original" subtype="" id="13336" explains="">
而蹠之客可使刺由；
		</region>
		<region typus="comment" subtype="" id="13337" explains="13336">
【集解】應劭曰：「跖之客爲其人使刺由。由，許由也。跖，盜跖也。」
		</region>
		<region typus="original" subtype="" id="13338" explains="">
況因萬乘之權，假聖王之資乎？然則荊軻之湛七族，
		</region>
		<region typus="comment" subtype="" id="13339" explains="13338">
【集解】應劭曰：「荊軻爲燕刺秦始皇，不成而死，其族坐之湛沒。呉王闔閭欲殺王子慶忌，要離詐以罪亡，令呉王燔其妻子，要離走見慶忌，以劍刺之。」張晏曰：「七族，上至曾祖，下至曾孫。」【索隱】湛音沈。張晏云「七族，上至曾祖，下至元孫」。又一説云，父之族，一也；姑之子，二也；姊妹之子，三也；女子之子，四也；母之族，五也；從子，六也；及妻父母凡七。
		</region>
		<region typus="original" subtype="" id="13340" explains="">
要離之燒妻子，
		</region>
		<region typus="comment" subtype="" id="13341" explains="13340">
【索隱】事見呂氏春秋。
		</region>
		<region typus="original" subtype="" id="13342" explains="">
豈足道哉！
		</region>
	</paragraph>
	<paragraph index="23">
		<region typus="original" subtype="" id="13343" explains="">
臣聞明月之珠，夜光之璧，以闇投人於道路，人無不按劍相眄者。何則？無因而至前也。蟠木根柢，輪囷
		</region>
		<region typus="comment" subtype="" id="13344" explains="13343">
【索隱】孟康云：「蟠結之木也。」晉灼云：「槃柢，木根也。」
		</region>
		<region typus="original" subtype="" id="13345" explains="">
離詭，
		</region>
		<region typus="comment" subtype="" id="13346" explains="13345">
【集解】張晏曰：「根柢，下本也。輪囷離詭，委曲槃戾也。」
		</region>
		<region typus="original" subtype="" id="13347" explains="">
而爲萬乘器者。何則？以左右先爲之容也。
		</region>
		<region typus="comment" subtype="" id="13348" explains="13347">
【索隱】謂左右先加雕刻，是爲之容飾也。【正義】言先爲雕刻裝飾，故得爲萬乘之器也。
		</region>
		<region typus="original" subtype="" id="13349" explains="">
故無因至前，雖出隨侯之珠，夜光之璧，猶結怨而不見德。故有人先談，則以枯木朽株樹功而不忘。今夫天下布衣窮居之士，身在貧賤，雖蒙堯、舜之術，
		</region>
		<region typus="comment" subtype="" id="13350" explains="13349">
【索隱】案：言雖蒙被堯、舜之道。
		</region>
		<region typus="original" subtype="" id="13351" explains="">
挾伊、管之辯，懷龍逢、比干之意，欲盡忠當世之君，而素無根柢之容，雖竭精思，欲開忠信，輔人主之治，則人主必有按劍相眄之跡，是使布衣不得爲枯木朽株之資也。
		</region>
	</paragraph>
	<paragraph index="24">
		<region typus="original" subtype="" id="13352" explains="">
是以聖王制世御俗，獨化於陶鈞之上，
		</region>
		<region typus="comment" subtype="" id="13353" explains="13352">
【集解】漢書音義曰：「陶家名模下圓轉者爲鈞，以其能制器爲大小，比之於天。」【索隱】張晏云：「陶，冶；鈞，範也。作器，下所轉者名鈞。」韋昭曰：「陶，燒瓦之竈。鈞，木長七尺，有絃，所以調爲器具也。」崔浩云：「以鈞制器萬殊，故如造化也。」
		</region>
		<region typus="original" subtype="" id="13354" explains="">
而不牽於卑亂之語，不奪於衆多之口。故秦皇帝任中庶子蒙嘉之言，以信荊軻之説，而匕首竊發；
		</region>
		<region typus="comment" subtype="" id="13355" explains="13354">
【索隱】案：通俗文云「其頭類匕，故曰匕首，短而便用也」。
		</region>
		<region typus="original" subtype="" id="13356" explains="">
周文王獵涇、渭，載呂尚而歸，以王天下。故秦信左右而殺，周用烏集而王。
		</region>
		<region typus="comment" subtype="" id="13357" explains="13356">
【集解】漢書音義曰：「太公望塗覯卒遇，共成王功，若烏鳥之暴集也。」【索隱】韋昭云：「呂尚適周，如烏之集。」【正義】顏云︰「文王之得太公，非因舊故，若烏鳥暴集也。」
		</region>
		<region typus="original" subtype="" id="13358" explains="">
何則？以其能越攣拘之語，馳域外之議，獨觀於昭曠之道也。
		</region>
	</paragraph>
	<paragraph index="25">
		<region typus="original" subtype="" id="13359" explains="">
今人主沈於諂諛之辭，牽於帷裳之制，
		</region>
		<region typus="comment" subtype="" id="13360" explains="13359">
【集解】漢書音義曰：「言爲左右便辟侍帷裳臣妾所見牽制。」
		</region>
		<region typus="original" subtype="" id="13361" explains="">
使不羈之士與牛驥同皁，
		</region>
		<region typus="comment" subtype="" id="13362" explains="13361">
【集解】漢書音義曰：「食牛馬器，以木作，如槽也。」【索隱】案：言駿足不可羈絆，以比逸才之人。應劭云「皁，櫪也」。韋昭云「皁，養馬之官，下士也」。案：養馬之官，其衣皁也。又郭璞云「皁，養馬器也」。【正義】顏云：「不羈，言才識高遠，不可羈係。皁，在早反。方言云『梁、宋、齊、楚、燕之閒謂櫪曰皁』。」
		</region>
		<region typus="original" subtype="" id="13363" explains="">
此鮑焦所以忿於世而不留富貴之樂也。
		</region>
		<region typus="comment" subtype="" id="13364" explains="13363">
【集解】如淳曰：「莊子云鮑焦飾行非世，抱木而死。」【索隱】晉灼云：「列士傳鮑焦怨世不用己，採蔬於道。子貢難曰：『非其代而採其蔬，此焦之有哉？』弃其蔬，乃立枯洛水之上。」案：此事見莊子及説苑、韓詩外傳，小有不同耳。
		</region>
	</paragraph>
	<paragraph index="26">
		<region typus="original" subtype="" id="13365" explains="">
臣聞盛飾入朝者不以利汙義，砥厲名號者不以欲傷行，故縣名勝母
		</region>
		<region typus="comment" subtype="" id="13366" explains="13365">
【集解】漢書云里名勝母也。【正義】鹽鐵論皆云里名，尸子及此傳云縣名，未詳也。
		</region>
		<region typus="original" subtype="" id="13367" explains="">
而曾子不入，
		</region>
		<region typus="comment" subtype="" id="13368" explains="13367">
【索隱】按：淮南子及鹽鐵論並云里名勝母，曾子不入，蓋以名不順故也。尸子以爲孔子至勝母縣，暮而不宿，則不同也。
		</region>
		<region typus="original" subtype="" id="13369" explains="">
邑號朝歌而墨子回車。
		</region>
		<region typus="comment" subtype="" id="13370" explains="13369">
【集解】晉灼曰：「朝歌者，不時也。」【正義】朝歌，今衞州縣也。
		</region>
		<region typus="original" subtype="" id="13371" explains="">
今欲使天下寥廓之士，攝於威重之權，主於位勢之貴，故回面
		</region>
		<region typus="comment" subtype="" id="13372" explains="13371">
【索隱】杜預云：「回，邪也。」
		</region>
		<region typus="original" subtype="" id="13373" explains="">
汙行以事諂諛之人而求親近於左右，則士伏死堀穴巖（巖）〔藪〕之中耳，
		</region>
		<region typus="comment" subtype="" id="13374" explains="13373">
【集解】詩云：「節彼南山，維石巖巖。」
		</region>
		<region typus="original" subtype="" id="13375" explains="">
安肯有盡忠信而趨闕下者哉！
		</region>
	</paragraph>
	<paragraph index="27">
		<region typus="original" subtype="" id="13376" explains="">
書奏梁孝王，孝王使人出之，卒爲上客。
		</region>
	</paragraph>
	<paragraph index="28">
		<region typus="original" subtype="" id="13377" explains="">
==太史公曰==
		</region>
	</paragraph>
	<paragraph index="29">
		<region typus="original" subtype="" id="13378" explains="">
太史公曰：魯連其指意雖不合大義，然餘多其在布衣之位，蕩然肆志，不詘於諸侯，談説於當世，折卿相之權。鄒陽辭雖不遜，然其比物連類，有足悲者，亦可謂抗直不橈矣，吾是以附之列傳焉。
		</region>
	</paragraph>
	<paragraph index="30">
		<region typus="summary" subtype="" id="13379" explains="">
索隱述贊】魯連達士，高才遠致。釋難解紛，辭祿肆志。齊將挫辯，燕軍沮氣。鄒子遇讒，見詆獄吏。慷慨獻説，時王所器。
		</region>
	</paragraph>
</text>
