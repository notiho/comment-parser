<?xml version='1.0' encoding='UTF-8'?>
<text title="史記三家注" section="夏本紀第二" juan="2" original_title="史記">
	<paragraph index="0">
		<region typus="original" subtype="title" id="669" explains="">
史記三家注 夏本紀第二
		</region>
	</paragraph>
	<paragraph index="1">
		<region typus="original" subtype="" id="670" explains="">
夏禹，
		</region>
		<region typus="comment" subtype="" id="671" explains="670">
【集解】謚法曰：「受禪成功曰禹。」【正義】夏者，帝禹封國號也。帝王紀云：「禹受封爲夏伯，在豫州外方之南，今河南陽翟是也。」
		</region>
		<region typus="original" subtype="" id="672" explains="">
名曰文命。
		</region>
		<region typus="comment" subtype="" id="673" explains="672">
【索隱】尚書云「文命敷于四海」，孔安國云「外布文德教命」，不云是禹名。太史公皆以放勳、重華、文命爲堯、舜、禹之名，未必爲得。孔又云「虞氏，舜名」，則堯、禹、湯皆名矣。蓋古者帝王之號皆以名，後代因其行，追而爲謚。其實禹是名。故張晏云「少昊已前，天下之號象其德；顓頊已來，天下之號因其名」。又按：系本「鯀取有辛氏女，謂之女志，是生高密」。宋衷云「高密，禹所封國」。【正義】帝王紀云：「父鯀妻脩己，見流星貫昴，夢接意感，又吞神珠薏苡，胸坼而生禹。名文命，字密，身九尺二寸長，本西夷人也。大戴禮云『高陽之孫，鯀之子，曰文命』。楊雄蜀王本紀云『禹本汶山郡廣柔縣人也，生於石紐』。」括地志云：「茂州汶川縣石紐山在縣西七十三里。華陽國志云『今夷人共營其地，方百里不敢居牧，至今猶不敢放六畜』。」按：廣柔，隋改曰汶川。
		</region>
		<region typus="original" subtype="" id="674" explains="">
禹之父曰鯀，鯀之父曰帝顓頊，
		</region>
		<region typus="comment" subtype="" id="675" explains="674">
【索隱】皇甫謐云：「鯀，帝顓頊之子，字熙。」又連山易云「鯀封於崇」，故國語謂之「崇伯鯀」。系本亦以鯀爲顓頊子。漢書律曆志則云「顓頊五代而生鯀」。按：鯀既仕堯，與舜代系殊懸，舜即顓頊六代孫，則鯀非是顓頊之子。蓋班氏之言近得其實。
		</region>
		<region typus="original" subtype="" id="676" explains="">
顓頊之父曰昌意，昌意之父曰黃帝。禹者，黃帝之玄孫而帝顓頊之孫也。禹之曾大父昌意及父鯀皆不得在帝位，爲人臣。
		</region>
	</paragraph>
	<paragraph index="2">
		<region typus="original" subtype="" id="677" explains="">
當帝堯之時，鴻水
		</region>
		<region typus="comment" subtype="" id="678" explains="677">
【索隱】一作「洪」。鴻，大也。以鳥大曰鴻，小曰鴈，故近代文字大義者皆作「鴻」也。
		</region>
		<region typus="original" subtype="" id="679" explains="">
滔天，浩浩懷山襄陵，下民其憂。堯求能治水者，羣臣四嶽皆曰鯀可。堯曰：「鯀爲人負命毀族，不可。」四嶽曰：「等之未有賢於鯀者，願帝試之。」於是堯聽四嶽，用鯀治水。九年而水不息，功用不成。於是帝堯乃求人，更得舜。舜登用，攝行天子之政，巡狩。行視鯀之治水無狀，
		</region>
		<region typus="comment" subtype="" id="680" explains="679">
【索隱】言無功狀。
		</region>
		<region typus="original" subtype="" id="681" explains="">
乃殛鯀於羽山以死。
		</region>
		<region typus="comment" subtype="" id="682" explains="681">
【正義】殛音紀力反。鯀之羽山，化爲黃熊，入于羽淵。熊音乃來反，下三點爲三足也。束晳發蒙紀云：「鼈三足曰熊。」
		</region>
		<region typus="original" subtype="" id="683" explains="">
天下皆以舜之誅爲是。於是舜舉鯀子禹，而使續鯀之業。
		</region>
	</paragraph>
	<paragraph index="3">
		<region typus="original" subtype="" id="684" explains="">
堯崩，帝舜問四嶽曰：「有能成美堯之事者使居官？」皆曰：「伯禹爲司空，可成美堯之功。」舜曰：「嗟，然！」命禹：「女平水土，維是勉之。」禹拜稽首，讓於契、后稷、皋陶。舜曰：「女其往視爾事矣。」
		</region>
	</paragraph>
	<paragraph index="4">
		<region typus="original" subtype="" id="685" explains="">
禹爲人敏給克勤；其悳不違，其仁可親，其言可信；聲爲律，
		</region>
		<region typus="comment" subtype="" id="686" explains="685">
【索隱】言禹聲音應鍾律。
		</region>
		<region typus="original" subtype="" id="687" explains="">
身爲度，
		</region>
		<region typus="comment" subtype="" id="688" explains="687">
【集解】王肅曰：「以身爲法度。」【索隱】按：今巫猶稱「禹步」。
		</region>
		<region typus="original" subtype="" id="689" explains="">
稱以出；
		</region>
		<region typus="comment" subtype="" id="690" explains="689">
【集解】徐廣曰：「一作『士』。」【索隱】按：大戴禮見作「士」。又一解云，上文聲與身爲律度，則權衡亦出於其身，故云「稱以出」也。
		</region>
		<region typus="original" subtype="" id="691" explains="">
亹亹穆穆，爲綱爲紀。
		</region>
	</paragraph>
	<paragraph index="5">
		<region typus="original" subtype="" id="692" explains="">
禹乃遂與益、后稷奉帝命，命諸侯百姓興人徒以傅土，行山表木，
		</region>
		<region typus="comment" subtype="" id="693" explains="692">
【集解】尚書「傅」字作「敷」。馬融曰：「敷，分也。」【索隱】尚書作「敷土隨山刊木」。今案：大戴禮作「傅土」，故此紀依之。傅即付也，謂付功屬役之事。若尚書作「敷」，敷，分也，謂令人分布理九州之土地也。表木，謂刊木立爲表記，與孔注書意異。
		</region>
		<region typus="original" subtype="" id="694" explains="">
定高山大川。
		</region>
		<region typus="comment" subtype="" id="695" explains="694">
【集解】馬融曰：「定其差秩祀禮所視也」。駰案：尚書大傳曰「高山大川，五嶽、四瀆之屬」。
		</region>
		<region typus="original" subtype="" id="696" explains="">
禹傷先人父鯀功之不成受誅，乃勞身焦思，居外十三年，過家門不敢入。薄衣食，致孝于鬼神。
		</region>
		<region typus="comment" subtype="" id="697" explains="696">
【集解】馬融曰：「祭祀豐絜。」
		</region>
		<region typus="original" subtype="" id="698" explains="">
卑宮室，致費於溝淢。
		</region>
		<region typus="comment" subtype="" id="699" explains="698">
【集解】包氏曰：「方里爲井，井閒有溝，溝廣深四尺。十里爲成，成閒有淢，淢廣深八尺。」
		</region>
		<region typus="original" subtype="" id="700" explains="">
陸行乘車，水行乘船，泥行乘橇，
		</region>
		<region typus="comment" subtype="" id="701" explains="700">
【集解】徐廣曰：「他書或作『蕝』。」駰案：孟康曰「橇形如箕，擿行泥上」。如淳曰「橇音『茅蕝』之『蕝』。謂以板置（其）泥上以通行路也」。【正義】按：橇形如船而短小，兩頭微起，人曲一腳，泥上擿進，用拾泥上之物。今杭州、溫州海邊有之也。
		</region>
		<region typus="original" subtype="" id="702" explains="">
山行乘檋。
		</region>
		<region typus="comment" subtype="" id="703" explains="702">
【集解】徐廣曰：「檋，一作『橋』，音丘遙反。」駰案：如淳曰「檋車，謂以鐵如錐頭，長半寸，施之履下，以上山不蹉跌也」。又音紀錄反。【正義】按：上山，前齒短，後齒長；下山，前齒長，後齒短也。檋音與是同也。
		</region>
		<region typus="original" subtype="" id="704" explains="">
左準繩，右規矩，
		</region>
		<region typus="comment" subtype="" id="705" explains="704">
【集解】王肅曰：「左右言常用也。」【索隱】左所運用堪爲人之準繩，右所舉動必應規矩也。
		</region>
		<region typus="original" subtype="" id="706" explains="">
載四時，
		</region>
		<region typus="comment" subtype="" id="707" explains="706">
【集解】王肅曰：「所以行不違四時之宜也。」
		</region>
		<region typus="original" subtype="" id="708" explains="">
以開九州，通九道，陂九澤，度九山。令益予衆庶稻，可種卑溼。命后稷予衆庶難得之食。食少，調有餘相給，以均諸侯。禹乃行相地宜所有以貢，及山川之便利。
		</region>
	</paragraph>
	<paragraph index="6">
		<region typus="original" subtype="" id="709" explains="">
禹行自冀州始。冀州：既載
		</region>
		<region typus="comment" subtype="" id="710" explains="709">
【集解】孔安國曰：「堯所都也。先施貢賦役載於書也。」鄭玄曰：「兩河閒曰冀州。」【正義】：按理水及貢賦從帝都爲始也。黃河自勝州東，直南至華陰，即東至懷州南，又東北至平州碣石山入海也。東河之西，西河之東，南河之北，皆冀州也。
		</region>
		<region typus="original" subtype="" id="711" explains="">
壺口，治梁及岐。
		</region>
		<region typus="comment" subtype="" id="712" explains="711">
【集解】鄭玄曰：「地理志壺口山在河東北屈縣之東南，梁山在左馮翊夏陽，岐山在右扶風美陽。」【索隱】鄭玄曰：「地理志壺口山在河東北屈縣之東南，梁山在左馮翊夏陽，岐山在右扶風美陽。」【正義】括地志云：「壺口山在慈州吉昌縣西南五十里冀州境也。梁山在同州韓城縣東南十九里，岐山在岐州岐山縣東北十里，二山雍州境也」孔安國曰：「從東循山理水而西也。」
		</region>
		<region typus="original" subtype="" id="713" explains="">
既脩太原，至于嶽陽。
		</region>
		<region typus="comment" subtype="" id="714" explains="713">
【集解】孔安國曰：「太原今爲郡名。太嶽在太原西南。山南曰陽。」【索隱】嶽，太嶽，即冀州之鎭霍太山也。按：地理志霍太山在河東彘縣東。凡如此例，不引書者，皆地理志文也。【正義】括地志云：「霍太山在沁州沁原縣西七八十里。」
		</region>
		<region typus="original" subtype="" id="715" explains="">
覃懷致功，
		</region>
		<region typus="comment" subtype="" id="716" explains="715">
【集解】孔安國曰：「覃懷，近河地名。」鄭玄曰：「懷縣屬河內。」【索隱】按：河內有懷縣，今驗地無名「覃」者，蓋「覃懷」二字或當時共爲一地之名。
		</region>
		<region typus="original" subtype="" id="717" explains="">
至於衡漳。
		</region>
		<region typus="comment" subtype="" id="718" explains="717">
【集解】孔安國曰：「漳水橫流。」【索隱】案：孔注以衡爲橫，非。王肅云「衡，漳，二水名。」地理志清漳水出上黨沾縣東北，至阜城縣入河。濁漳水出上黨長子縣東，至鄴入清漳也。【正義】括地志云：「故懷城在懷州武陟縣西十一里。衡漳水在瀛州東北百二十五里平舒縣界也。」
		</region>
		<region typus="original" subtype="" id="719" explains="">
其土白壤。
		</region>
		<region typus="comment" subtype="" id="720" explains="719">
【集解】孔安國曰：「土無塊曰壤。」
		</region>
		<region typus="original" subtype="" id="721" explains="">
賦上上錯，
		</region>
		<region typus="comment" subtype="" id="722" explains="721">
【集解】孔安國曰：「上上，第一。錯，雜也，雜出第二之賦。」
		</region>
		<region typus="original" subtype="" id="723" explains="">
田中中，
		</region>
		<region typus="comment" subtype="" id="724" explains="723">
【集解】孔安國曰：「九州之中爲第五。」
		</region>
		<region typus="original" subtype="" id="725" explains="">
常、衞既從，大陸既爲。
		</region>
		<region typus="comment" subtype="" id="726" explains="725">
【集解】鄭玄曰：「地理志恆水出恆山，衞水在靈壽，大陸澤在鉅鹿。」【索隱】此文改恆山、恆水皆作「常」，避漢文帝諱故也。常水出常山上曲陽縣，東入滱水。衞水出常山靈壽縣，東入虖池。郭璞云「大陸，今鉅鹿北廣河澤是已」。爲亦作也。
		</region>
		<region typus="original" subtype="" id="727" explains="">
鳥夷皮服。
		</region>
		<region typus="comment" subtype="" id="728" explains="727">
【集解】鄭玄曰：「鳥夷，東（北）〔方〕之民（賦）〔搏〕食鳥獸者。」孔安國曰：「服其皮，明水害除。」【正義】括地志云：「靺鞨國，古肅慎也，在京東北萬里已下，東及北各抵大海。其國南有白山，鳥獸草木皆白。其人處山林閒，土氣極寒，常爲穴居，以深爲貴，至接九梯。養豕，食肉，衣其皮，冬以豬膏塗身，厚數分，以禦風寒。貴臭穢不絜，作廁於中，圜之而居。多勇力，善射。弓長四尺，如弩，矢用楛，長一尺八寸，青石爲鏃。葬則交木作椁，殺豬積椁上，富者至數百，貧者數十，以爲死人之糧。以土上覆之，以繩繫於椁。頭出土上，以酒灌酹，繩腐而止，無四時祭祀也。」
		</region>
		<region typus="original" subtype="" id="729" explains="">
夾右碣石，
		</region>
		<region typus="comment" subtype="" id="730" explains="729">
【集解】孔安國曰：「碣石，海畔之山也。」
		</region>
		<region typus="original" subtype="" id="731" explains="">
入于海。
		</region>
		<region typus="comment" subtype="" id="732" explains="731">
【集解】徐廣曰：「海，一作『河』。」【索隱】地理志云「碣石山在北平驪城縣西南」。太康地理志云「樂浪遂城縣有碣石山，長城所起」。又水經云「在遼西臨渝縣南水中」。蓋碣石山有二，此云「夾右碣石入于海」，當是北平之碣石。
		</region>
	</paragraph>
	<paragraph index="7">
		<region typus="original" subtype="" id="733" explains="">
濟、河維沇州：
		</region>
		<region typus="comment" subtype="" id="734" explains="733">
【集解】鄭玄曰：「言沇州之界在此兩水之閒。」
		</region>
		<region typus="original" subtype="" id="735" explains="">
九河既道，
		</region>
		<region typus="comment" subtype="" id="736" explains="735">
【集解】馬融曰：「九河名徒駭、太史、馬頰、覆釜、胡蘇、簡、絜、鉤盤、鬲津。」
		</region>
		<region typus="original" subtype="" id="737" explains="">
雷夏既澤，雍、沮會同，
		</region>
		<region typus="comment" subtype="" id="738" explains="737">
【集解】鄭玄曰：「雍水沮水相觸而合入此澤中，地理志曰雷澤在濟陰城陽縣西北。」【索隱】爾雅云「水自河出爲雍」也。【正義】括地志云：「雷夏澤在濮州雷澤縣郭外西北。雍、沮二水在雷澤西北平地也。」
		</region>
		<region typus="original" subtype="" id="739" explains="">
桑土既蠶，於是民得下丘居土。
		</region>
		<region typus="comment" subtype="" id="740" explains="739">
【集解】孔安國曰：「大水去，民下丘居平土，就桑蠶。」
		</region>
		<region typus="original" subtype="" id="741" explains="">
其土黑墳，
		</region>
		<region typus="comment" subtype="" id="742" explains="741">
【集解】孔安國曰：「色黑而墳起。」
		</region>
		<region typus="original" subtype="" id="743" explains="">
草繇木條。
		</region>
		<region typus="comment" subtype="" id="744" explains="743">
【集解】孔安國曰：「繇，茂；條，長也。」
		</region>
		<region typus="original" subtype="" id="745" explains="">
田中下，
		</region>
		<region typus="comment" subtype="" id="746" explains="745">
【集解】孔安國曰：「第六。」
		</region>
		<region typus="original" subtype="" id="747" explains="">
賦貞，作十有三年乃同。
		</region>
		<region typus="comment" subtype="" id="748" explains="747">
【集解】鄭玄曰：「貞，正也。治此州正作不休，十三年乃有賦，與八州同，言功難也。其賦下下。」
		</region>
		<region typus="original" subtype="" id="749" explains="">
其貢漆絲，其篚織文。
		</region>
		<region typus="comment" subtype="" id="750" explains="749">
【集解】孔安國曰：「地宜漆林，又宜桑蠶。織文，錦綺之屬，盛之筐篚而貢焉。」
		</region>
		<region typus="original" subtype="" id="751" explains="">
浮於濟、漯，通於河。
		</region>
		<region typus="comment" subtype="" id="752" explains="751">
【集解】鄭玄曰：「地理志云漯水出東郡東武陽。」【索隱】濟水出河東垣縣王屋山東，其流至濟陰，故應劭云「濟水出平原漯陰縣東，漯水出東郡東武陽縣北，至千乘縣而入于海」。
		</region>
	</paragraph>
	<paragraph index="8">
		<region typus="original" subtype="" id="753" explains="">
海岱維青州：
		</region>
		<region typus="comment" subtype="" id="754" explains="753">
【集解】鄭玄曰：「東自海，西至岱。東嶽曰岱山。」【正義】按：舜分青州爲營州、遼西及遼東。
		</region>
		<region typus="original" subtype="" id="755" explains="">
堣夷既略，
		</region>
		<region typus="comment" subtype="" id="756" explains="755">
【集解】馬融曰：「堣夷，地名。用功少曰略。」【索隱】孔安國云：「東表之地稱嵎夷。」按：今文尚書及帝命驗並作「禺鐵」，在遼西。鐵，古「夷」字也。
		</region>
		<region typus="original" subtype="" id="757" explains="">
濰、淄其道。
		</region>
		<region typus="comment" subtype="" id="758" explains="757">
【集解】鄭玄曰：「地理志濰水出琅邪，淄水出泰山萊蕪縣原山。」【索隱】濰水出琅邪箕縣，北至都昌縣入海。淄水出泰山萊蕪縣原山北，東至博昌縣入濟也。【正義】括地志云：「密州莒縣濰山，濰水所出。淄州淄川縣東北七十里原山，淄水所出。俗傳云，禹理水功畢，土石黑，數里之中波若漆，故謂之淄水也。」
		</region>
		<region typus="original" subtype="" id="759" explains="">
其土白墳，海濱廣潟，
		</region>
		<region typus="comment" subtype="" id="760" explains="759">
【集解】徐廣曰：「一作『澤』，又作『斥』。」
		</region>
		<region typus="original" subtype="" id="761" explains="">
厥田斥鹵。
		</region>
		<region typus="comment" subtype="" id="762" explains="761">
【集解】鄭玄曰：「斥謂地鹹鹵。」【索隱】鹵音魯。說文云：「鹵，鹹地。東方謂之斥，西方謂之鹵。」
		</region>
		<region typus="original" subtype="" id="763" explains="">
田上下，賦中上。
		</region>
		<region typus="comment" subtype="" id="764" explains="763">
【集解】孔安國曰：「田第三，賦第四。」
		</region>
		<region typus="original" subtype="" id="765" explains="">
厥貢鹽絺，海物維錯，
		</region>
		<region typus="comment" subtype="" id="766" explains="765">
【集解】孔安國曰：「絺，細葛。錯，雜，非一種。」鄭玄曰：「海物，海魚也。魚種類尤雜。」
		</region>
		<region typus="original" subtype="" id="767" explains="">
岱畎絲、枲、鉛、松、怪石，
		</region>
		<region typus="comment" subtype="" id="768" explains="767">
【集解】孔安國曰：「畎，谷也。怪異好石似玉者。岱山之谷出此五物，皆貢之。」
		</region>
		<region typus="original" subtype="" id="769" explains="">
萊夷爲牧，
		</region>
		<region typus="comment" subtype="" id="770" explains="769">
【集解】孔安國曰：「萊夷，地名，可以牧放。」【索隱】按：左傳云萊人劫孔子，孔子稱「夷不亂華」，又云「齊侯伐萊」，服虔以爲東萊黃縣是。今按：地理志黃縣有萊山，恐即此地之夷。
		</region>
		<region typus="original" subtype="" id="771" explains="">
其篚酓絲。
		</region>
		<region typus="comment" subtype="" id="772" explains="771">
【集解】孔安國曰：「酓桑蠶絲中琴瑟弦。」【索隱】爾雅云「檿，山桑」，是蠶食檿之絲也。
		</region>
		<region typus="original" subtype="" id="773" explains="">
浮於汶，通於濟。
		</region>
		<region typus="comment" subtype="" id="774" explains="773">
【集解】鄭玄曰：「地理志汶水出泰山萊蕪縣原山，西南入濟。」
		</region>
	</paragraph>
	<paragraph index="9">
		<region typus="original" subtype="" id="775" explains="">
海岱及淮維徐州：
		</region>
		<region typus="comment" subtype="" id="776" explains="775">
【集解】孔安國曰：「東至海，北至岱，南及淮。」
		</region>
		<region typus="original" subtype="" id="777" explains="">
淮、沂其治，蒙、羽其蓺。
		</region>
		<region typus="comment" subtype="" id="778" explains="777">
【集解】鄭玄曰：「地理志沂水出泰山蓋縣。蒙，羽，二山名。」孔安國曰：「二水已治，二山可以種蓺。」【索隱】水經云淮水出南陽平氏縣胎簪山，東北過桐柏山。沂水出泰山蓋縣艾山，南過下邳縣入泗。蒙山在泰山蒙陰縣西南。羽山在東海祝其縣南，殛鯀之地。
		</region>
		<region typus="original" subtype="" id="779" explains="">
大野既都，
		</region>
		<region typus="comment" subtype="" id="780" explains="779">
【集解】鄭玄曰：「大野在山陽鉅野北，名鉅野澤。」孔安國曰：「水所停曰都。」
		</region>
		<region typus="original" subtype="" id="781" explains="">
東原厎平。
		</region>
		<region typus="comment" subtype="" id="782" explains="781">
【集解】鄭玄曰：「東原，地名。今東平郡即東原。」【索隱】張華博物志云：「兗州東平郡即尚書之東原也。」【正義】廣平曰原。徐州在東，故曰東原。水去已致平復，言可耕種也。
		</region>
		<region typus="original" subtype="" id="783" explains="">
其土赤埴墳，
		</region>
		<region typus="comment" subtype="" id="784" explains="783">
【集解】徐廣曰：「埴，黏土也。」
		</region>
		<region typus="original" subtype="" id="785" explains="">
草木漸包。
		</region>
		<region typus="comment" subtype="" id="786" explains="785">
【集解】孔安國曰：「漸，長進；包，叢生也。」
		</region>
		<region typus="original" subtype="" id="787" explains="">
其田上中，賦中中。
		</region>
		<region typus="comment" subtype="" id="788" explains="787">
【集解】孔安國曰：「田第二，賦第五。」
		</region>
		<region typus="original" subtype="" id="789" explains="">
貢維土五色，
		</region>
		<region typus="comment" subtype="" id="790" explains="789">
【集解】鄭玄曰：「土五色者，所以爲大社之封。」【正義】韓詩外傳云：「天子社廣五丈，東方青，南方赤，西方白，北方黑，上冒以黃土。將封諸侯，各取方土，苴以白茅，以爲社也。」太康地記云：「城陽姑幕有五色土，封諸侯，錫之茅土，用爲社。此土即禹貢徐州土也。今屬密州莒縣也。」
		</region>
		<region typus="original" subtype="" id="791" explains="">
羽畎夏狄，
		</region>
		<region typus="comment" subtype="" id="792" explains="791">
【集解】孔安國曰：「夏狄，狄，雉名也。羽中旌旄，羽山之谷有之。」
		</region>
		<region typus="original" subtype="" id="793" explains="">
嶧陽孤桐，
		</region>
		<region typus="comment" subtype="" id="794" explains="793">
【集解】孔安國曰：「嶧山之陽特生桐，中琴瑟。」鄭玄曰：「地理志嶧山在下邳。」【正義】括地志云：「嶧山在兗州鄒縣南二十二里。鄒山記云『鄒山，古之嶧山，言絡繹相連屬也。今猶多桐樹』。」按：今獨生桐，尚徵，一偏似琴瑟。
		</region>
		<region typus="original" subtype="" id="795" explains="">
泗濱浮磬，
		</region>
		<region typus="comment" subtype="" id="796" explains="795">
【集解】孔安國曰：「泗水涯水中見石，可以爲磬。」鄭玄曰：「泗水出濟陰乘氏也。」【正義】括地志云：「泗水至彭城呂梁，出石磬。」
		</region>
		<region typus="original" subtype="" id="797" explains="">
淮夷蠙珠臮魚，
		</region>
		<region typus="comment" subtype="" id="798" explains="797">
【集解】孔安國曰：「淮、夷二水，出蠙珠及美魚。」鄭玄曰：「淮夷，淮水之上夷民也。」【索隱】按：尚書云「徂茲淮夷，徐戎並興」，今徐州言淮夷，則鄭解爲得。蠙，一作「玭」，並步玄反。臮，古「曁」字。臮，與也。言夷人所居淮水之處，有此蠙珠與魚也。又作「濱」。濱，畔也。
		</region>
		<region typus="original" subtype="" id="799" explains="">
其篚玄纖縞。
		</region>
		<region typus="comment" subtype="" id="800" explains="799">
【集解】鄭玄曰：「纖，細也。祭服之材尚細。」【正義】玄，黑。纖，細。縞，白繒。以細繒染爲黑色。
		</region>
		<region typus="original" subtype="" id="801" explains="">
浮于淮、泗，
		</region>
		<region typus="comment" subtype="" id="802" explains="801">
【正義】括地志云：「泗水源在兗州泗水縣東陪尾山。其源有四道，因以爲名。」
		</region>
		<region typus="original" subtype="" id="803" explains="">
通于河。
		</region>
	</paragraph>
	<paragraph index="10">
		<region typus="original" subtype="" id="804" explains="">
淮海維揚州：
		</region>
		<region typus="comment" subtype="" id="805" explains="804">
【集解】孔安國曰：「北據淮，南距海。」
		</region>
		<region typus="original" subtype="" id="806" explains="">
彭蠡既都，陽鳥所居。
		</region>
		<region typus="comment" subtype="" id="807" explains="806">
【集解】鄭玄曰：「地理志彭蠡澤在豫章彭澤西。」孔安國曰：「隨陽之鳥，鴻鴈之屬，冬月居此澤也。」【索隱】都，古文尚書作「豬」。孔安國云「水所停曰豬」，鄭玄云「南方謂都爲豬」，則是水聚會之義。【正義】蠡音禮。括地志云：「彭蠡湖在江州潯陽縣東南五十二里。」
		</region>
		<region typus="original" subtype="" id="808" explains="">
三江既入，
		</region>
		<region typus="comment" subtype="" id="809" explains="808">
【索隱】韋昭云：「三江謂松江、錢唐江、浦陽江。」今按：地理志有南江、中江、北江，是爲三江。其南江從會稽吳縣南，東入海。中江從丹陽蕪湖縣西南，東至會稽陽羨縣入海。北江從會稽毗陵縣北，東入海。故下文「東爲中江」，又「東爲北江」，孔安國云「有北有中，南可知也。」
		</region>
		<region typus="original" subtype="" id="810" explains="">
震澤致定。
		</region>
		<region typus="comment" subtype="" id="811" explains="810">
【集解】孔安國曰：「震澤，吳南太湖名。言三江已入，致定爲震澤。」【索隱】震，一作「振」。地理志會稽吳縣「故周泰伯所封國，具區在其西，古文以爲震澤」。又左傳稱「笠澤」，亦謂此也。【正義】澤在蘇州西南四十五里。三江者，在蘇州東南三十里，名三江口。一江西南上七十里至太湖，名曰松江，古笠澤江；一江東南上七十里至白蜆湖，名曰上江，亦曰東江；一江東北下三百餘里入海，名曰下江，亦曰婁江：於其分處號曰三江口。顧夷吳地記云「松江東北行七十里，得三江口。東北入海爲婁江，東南入海爲東江，幷松江爲三江」是也。言理三江入海，非入震澤也。按：太湖西南湖州諸溪從天目山下，西北宣州諸山有溪，並下太湖。太湖東北流，各至三江口入海。其湖無通彭蠡湖及太湖處，並阻山陸。諸儒及地志等解「三江既入」皆非也。周禮職方氏云「揚州藪曰具區，川曰三江」。按：五湖、三江者，韋昭注非也。其源俱不通太湖，引解「三江既入」，失之遠矣。五湖者，菱湖、游湖、莫湖、貢湖、胥湖，皆太湖東岸，五灣爲五湖，蓋古時應別，今並相連。菱湖在莫釐山東，周迴三十餘里，西口闊二里，其口南則莫釐山，北則徐侯山，西與莫湖連。莫湖在莫釐山西及北，北與胥湖連；胥湖在胥山西，南與莫湖連：各周迴五六十里，西連太湖。游湖在北二十里，在長山東，湖西口闊二里，其口東南岸樹里山，西北岸長山，湖周迴五六十里。貢湖在長山西，其口闊四五里，口東南長山，山南即山陽村，西北連常州無錫縣老岸，湖周迴一百九十里已上，湖身向東北，長七十餘里。兩湖西亦連太湖。河渠書云「於吳則通渠三江、五湖」。貨殖傳云「夫吳有三江、五湖之利。」又太史公自敍傳云「登姑蘇，望五湖」是也。
		</region>
		<region typus="original" subtype="" id="812" explains="">
竹箭既布。
		</region>
		<region typus="comment" subtype="" id="813" explains="812">
【集解】孔安國曰：「水去布生。」
		</region>
		<region typus="original" subtype="" id="814" explains="">
其草惟夭，其木惟喬，
		</region>
		<region typus="comment" subtype="" id="815" explains="814">
【集解】少長曰夭。喬，高也。
		</region>
		<region typus="original" subtype="" id="816" explains="">
其土塗泥。
		</region>
		<region typus="comment" subtype="" id="817" explains="816">
【集解】馬融曰：「漸，洳也。」
		</region>
		<region typus="original" subtype="" id="818" explains="">
田下下，賦下上上雜。
		</region>
		<region typus="comment" subtype="" id="819" explains="818">
【集解】孔安國曰：「田第九，賦第七，雜出第六。」
		</region>
		<region typus="original" subtype="" id="820" explains="">
貢金三品，
		</region>
		<region typus="comment" subtype="" id="821" explains="820">
【集解】孔安國曰：「金、銀、銅。」。鄭玄曰：「銅三色也。」
		</region>
		<region typus="original" subtype="" id="822" explains="">
瑤、琨、竹箭，
		</region>
		<region typus="comment" subtype="" id="823" explains="822">
【集解】孔安國曰：「瑤，琨，皆美玉也。」
		</region>
		<region typus="original" subtype="" id="824" explains="">
齒、革、羽、旄，
		</region>
		<region typus="comment" subtype="" id="825" explains="824">
【集解】孔安國曰：「象齒、犀皮、鳥羽、旄牛尾也。」【正義】周禮考工記云：「犀甲七屬，兕甲六屬。」郭云：「犀似水牛，豬頭，大腹，庳腳，橢角，好食𣗥也。亦有一角者。」按：西南夷常貢旄牛尾，爲旌旗之飾，書詩通謂之旄。故尚書云「右秉白旄」，詩云「建旐設旄」，皆此牛也。
		</region>
		<region typus="original" subtype="" id="826" explains="">
島夷卉服，
		</region>
		<region typus="comment" subtype="" id="827" explains="826">
【集解】孔安國曰：「南海島夷草服葛越。」【正義】括地志云：「百濟國西南渤海中有大島十五所，皆邑落有人居，屬百濟。」又倭國，武皇后改曰日本國，在百濟南，隔海依島而居，凡百餘小國。此皆揚州之東島夷也。按：東南之夷草服葛越，焦竹之屬，越即苧祁也。
		</region>
		<region typus="original" subtype="" id="828" explains="">
其篚織貝，
		</region>
		<region typus="comment" subtype="" id="829" explains="828">
【集解】孔安國曰：「織，細繒也。貝，水物也。」鄭玄曰：「貝，錦名也。詩云『成是貝錦』。凡織者，先染其絲，織之屬百濟。」又倭國，武皇后改即成〔文〕矣。」
		</region>
		<region typus="original" subtype="" id="830" explains="">
其包橘、柚錫貢。
		</region>
		<region typus="comment" subtype="" id="831" explains="830">
【集解】孔安國曰：「小曰橘，大曰柚。錫命乃貢，言不常也。」鄭玄曰：「有錫則貢之，或時乏則不貢。錫，所以柔金也。」
		</region>
		<region typus="original" subtype="" id="832" explains="">
均江海，通淮、泗。
		</region>
		<region typus="comment" subtype="" id="833" explains="832">
【集解】鄭玄曰：「均，讀曰沿。沿，順水行也。」
		</region>
	</paragraph>
	<paragraph index="11">
		<region typus="original" subtype="" id="834" explains="">
荊及衡陽維荊州：
		</region>
		<region typus="comment" subtype="" id="835" explains="834">
【集解】孔安國曰：「北據荊山，南及衡山之陽。」
		</region>
		<region typus="original" subtype="" id="836" explains="">
江、漢朝宗于海。
		</region>
		<region typus="comment" subtype="" id="837" explains="836">
【集解】孔安國曰：「二水經此州而入海，有似於朝，百川以海爲宗。宗，尊也。」【正義】括地志云：「江水源出岷州南岷山，南流至益州，即東南流入蜀，至瀘州，東流經三硤，過荊州，與漢水合。孫卿子云『江水其源可以濫觴』也。」又云：「漢水源出梁州金牛縣東二十八里嶓冢山。」
		</region>
		<region typus="original" subtype="" id="838" explains="">
九江甚中，
		</region>
		<region typus="comment" subtype="" id="839" explains="838">
【集解】孔安國曰：「江於此州界，分爲九道，甚得地勢之中。」鄭玄曰：「地理志九江在尋陽南，皆東合爲大江。」【索隱】按：尋陽記九江者，烏江、蚌江、烏白江、嘉靡江、沙江、畎江、廩江、隄江、箘江。又張湞九江圖所載有三里、五畎、烏土、白蚌。九江之名不同。
		</region>
		<region typus="original" subtype="" id="840" explains="">
沱、涔已道，
		</region>
		<region typus="comment" subtype="" id="841" explains="840">
【集解】孔安國曰：「沱，江別名。涔，水名。」鄭玄曰：「水出江爲沱，漢爲涔。」【索隱】涔，亦作「潛」。沱出蜀郡郫縣西，東入江。潛出漢中安陽縣（直）西〔南〕，北入漢。故爾雅云「水自江出爲沱，漢出爲潛」。【正義】括地志云：「繁江水受郫江。禹貢曰『岷山導江，東別爲沱』，源出益州新繁縣。潛水一名復水，今名龍門水，源出利州緜谷縣東龍門山大石穴下也。」
		</region>
		<region typus="original" subtype="" id="842" explains="">
雲土、夢爲治。
		</region>
		<region typus="comment" subtype="" id="843" explains="842">
【集解】孔安國曰：「雲夢之澤在江南，其中有平土丘，水去可爲耕作畎畝之治。」【索隱】夢，一作「瞢」，鄒誕生又音蒙。按：雲土、夢本二澤名，蓋人以二澤相近，或合稱雲夢耳。知者，據左傳云楚子濟江入于雲中，又楚子、鄭伯田于江南之夢，則是二澤各別也。韋昭曰：「雲土今爲縣，屬江夏南郡華容。」今按：地理志云江夏有雲杜縣，是其地。
		</region>
		<region typus="original" subtype="" id="844" explains="">
其土塗泥。田下中，賦上下。
		</region>
		<region typus="comment" subtype="" id="845" explains="844">
【集解】孔安國曰：「田第八，賦第三。」
		</region>
		<region typus="original" subtype="" id="846" explains="">
貢羽、旄、齒、革，金三品，杶、榦、栝、柏，
		</region>
		<region typus="comment" subtype="" id="847" explains="846">
【集解】鄭玄曰：「四木名。」孔安國曰：「榦，柘也。柏葉松身曰栝。」
		</region>
		<region typus="original" subtype="" id="848" explains="">
礪、砥、砮、丹，
		</region>
		<region typus="comment" subtype="" id="849" explains="848">
【集解】孔安國曰：「砥細於礪，皆磨石也。砮，石中矢鏃。丹，朱類也。」
		</region>
		<region typus="original" subtype="" id="850" explains="">
維箘簬、楛，
		</region>
		<region typus="comment" subtype="" id="851" explains="850">
【集解】徐廣曰：「一作『箭足杆』。杆即楛也，音怙。箭足者，矢鏃也。或以箭足訓釋箘簬乎？」駰案：鄭玄曰「箘簬，聆風也」。
		</region>
		<region typus="original" subtype="" id="852" explains="">
三國致貢其名，
		</region>
		<region typus="comment" subtype="" id="853" explains="852">
【集解】馬融曰：「言箘簬、楛三國所致貢，其名善也。」
		</region>
		<region typus="original" subtype="" id="854" explains="">
包匭菁茅，
		</region>
		<region typus="comment" subtype="" id="855" explains="854">
【集解】鄭玄曰：「匭，纏結也。菁茅，茅有毛刺者，給宗廟縮酒。重之，故包裹又纏結也。」【正義】括地志云：「辰州盧溪縣西南三百五十里有包茅山。武陽記云『山際出包茅，有刺而三脊，因名包茅山』。」
		</region>
		<region typus="original" subtype="" id="856" explains="">
其篚玄纁璣組，
		</region>
		<region typus="comment" subtype="" id="857" explains="856">
【集解】孔安國曰：「此州染玄纁色善，故貢之。璣，珠類，生於水中。組，綬類也。」
		</region>
		<region typus="original" subtype="" id="858" explains="">
九江入賜大龜。
		</region>
		<region typus="comment" subtype="" id="859" explains="858">
【集解】孔安國曰：「尺二寸曰大龜，出於九江水中。龜不常用，賜命而納之。」
		</region>
		<region typus="original" subtype="" id="860" explains="">
浮于江、沱、涔、（于）漢，踰于雒，至于南河。
		</region>
	</paragraph>
	<paragraph index="12">
		<region typus="original" subtype="" id="861" explains="">
荊河惟豫州：
		</region>
		<region typus="comment" subtype="" id="862" explains="861">
【集解】孔安國曰：「西南至荊山，北距河水。」【正義】括地志云：「荊山在襄州荊山縣西八十里。韓子云『卞和得玉璞於楚之荊山』，即此也。」河，洛州北河也。
		</region>
		<region typus="original" subtype="" id="863" explains="">
伊、雒、瀍、澗既入于河，
		</region>
		<region typus="comment" subtype="" id="864" explains="863">
【集解】孔安國曰：「伊出陸渾山，洛出上洛山，澗出澠池山，瀍出河南北山，四水合流而入河。」【索隱】伊水出弘農盧氏縣東，洛水出弘農上洛縣冢領山，瀍水出河南穀城縣朁亭北，澗水出弘農新安縣東，皆入于河。【正義】括地志云：「伊水出虢州盧氏縣東巒山，東北流入洛。洛水出商州洛南縣冢領山，東流經洛州郭內，又東合伊水。瀍水出洛州新安縣東，南流至洛州郭內，南入洛。澗水源出洛州新安縣東白石山，東北與穀水合流，經洛州郭內，東流入洛也。」
		</region>
		<region typus="original" subtype="" id="865" explains="">
滎播既都，
		</region>
		<region typus="comment" subtype="" id="866" explains="865">
【集解】孔安國曰：「滎，澤名。波水已成遏都。」【索隱】古文尚書作「滎波」，此及今文並云「滎播」。播是水播溢之義，滎是澤名。故左傳云狄及衞戰於滎澤。鄭玄云：「今塞爲平地，滎陽人猶謂其處爲滎播。」
		</region>
		<region typus="original" subtype="" id="867" explains="">
道荷澤，被明都。
		</region>
		<region typus="comment" subtype="" id="868" explains="867">
【集解】孔安國曰：「荷澤在胡陵。明都，澤名，在河東北，水流泆覆被之。」【索隱】荷澤在濟陰定陶縣東。明都音孟豬。孟豬澤在梁國睢陽縣東北。爾雅、左傳謂之「孟諸」，今文亦爲然，唯周禮稱「望諸」，皆此地之一名。【正義】括地志云：「荷澤在曹州濟陰縣東北九十里定陶城東，今名龍池，亦名九卿陂。」
		</region>
		<region typus="original" subtype="" id="869" explains="">
其土壤，下土墳壚。
		</region>
		<region typus="comment" subtype="" id="870" explains="869">
【集解】孔安國曰：「壚，疏也。」馬融曰：「豫州地有三等，下者墳壚也。」
		</region>
		<region typus="original" subtype="" id="871" explains="">
田中上，賦雜上中。
		</region>
		<region typus="comment" subtype="" id="872" explains="871">
【集解】孔安國曰：「田第四，賦第二，又雜出第一。」
		</region>
		<region typus="original" subtype="" id="873" explains="">
貢漆、絲、絺、紵，其篚纖絮，
		</region>
		<region typus="comment" subtype="" id="874" explains="873">
【集解】孔安國曰：「細緜也。」
		</region>
		<region typus="original" subtype="" id="875" explains="">
錫貢磬錯。
		</region>
		<region typus="comment" subtype="" id="876" explains="875">
【集解】孔安國曰：「治玉石曰錯，治磬錯也。」
		</region>
		<region typus="original" subtype="" id="877" explains="">
浮於雒，達於河。
		</region>
	</paragraph>
	<paragraph index="13">
		<region typus="original" subtype="" id="878" explains="">
華陽黑水惟梁州：
		</region>
		<region typus="comment" subtype="" id="879" explains="878">
【集解】孔安國曰：「東據華山之南，西距黑水。」【正義】括地志云：「黑水源出梁州城固縣西北太山。」
		</region>
		<region typus="original" subtype="" id="880" explains="">
汶、嶓既蓺，
		</region>
		<region typus="comment" subtype="" id="881" explains="880">
【集解】鄭玄曰：「地理志岷山在蜀郡湔氐道，嶓冢山在漢陽西。」【索隱】汶，一作「崏」，又作「㞶」。㞶山，封禪書一云瀆山，在蜀都湔氐道西徼，江水所出。嶓冢山在隴西西縣，漢水所出也。【正義】括地志云：「岷山在岷州溢樂縣南一里，連緜至蜀二千里，皆名岷山。嶓冢山在梁州金牛縣東二十八里。」湔音子踐反。氐音丁奚反。
		</region>
		<region typus="original" subtype="" id="882" explains="">
沱、涔既道，
		</region>
		<region typus="comment" subtype="" id="883" explains="882">
【集解】孔安國曰：「沱、潛發源此州，入荊州。」
		</region>
		<region typus="original" subtype="" id="884" explains="">
蔡、蒙旅平，
		</region>
		<region typus="comment" subtype="" id="885" explains="884">
【集解】孔安國曰：「蔡，蒙，二山名。祭山曰旅。平言治功畢也。」鄭玄曰：「地理志蔡、蒙在漢嘉縣。」【索隱】此非徐州之蒙，在蜀郡青衣縣。青衣後改爲漢嘉。蔡山不知所在也。蒙，縣名。【正義】括地志云：「蒙山在雅州嚴道縣南十里。」
		</region>
		<region typus="original" subtype="" id="886" explains="">
和夷厎績。
		</region>
		<region typus="comment" subtype="" id="887" explains="886">
【集解】馬融曰：「和夷，地名也。」
		</region>
		<region typus="original" subtype="" id="888" explains="">
其土青驪。
		</region>
		<region typus="comment" subtype="" id="889" explains="888">
【集解】孔安國曰：「色青黑也。」
		</region>
		<region typus="original" subtype="" id="890" explains="">
田下上，賦下中三錯。
		</region>
		<region typus="comment" subtype="" id="891" explains="890">
【集解】孔安國曰：「田第七，賦第八，雜出第七第九三等。」
		</region>
		<region typus="original" subtype="" id="892" explains="">
貢璆、鐵、銀、鏤、砮、磬，
		</region>
		<region typus="comment" subtype="" id="893" explains="892">
【集解】孔安國曰：「璆，玉名。」鄭玄曰：「黃金之美者謂之鏐。鏤，剛鐵，可以刻鏤也。」
		</region>
		<region typus="original" subtype="" id="894" explains="">
熊、羆、狐、貍、織皮。
		</region>
		<region typus="comment" subtype="" id="895" explains="894">
【集解】孔安國曰：「貢四獸之皮也。織皮，今罽也。」
		</region>
		<region typus="original" subtype="" id="896" explains="">
西傾因桓是來，
		</region>
		<region typus="comment" subtype="" id="897" explains="896">
【集解】馬融曰：「治西傾山因桓水是來，言無餘道也。」鄭玄曰：「地理志西傾山在隴西臨洮。」【索隱】西傾在隴西臨洮縣西南。桓水出蜀郡㞶山西南，行羌中入南海也。【正義】括地志云：「西傾山今嵹臺山，在洮州臨潭縣西南三百三十六里。」
		</region>
		<region typus="original" subtype="" id="898" explains="">
浮于潛，踰于沔，
		</region>
		<region typus="comment" subtype="" id="899" explains="898">
【集解】孔安國曰：「漢上水爲沔。」鄭玄曰：「或謂漢爲沔。」
		</region>
		<region typus="original" subtype="" id="900" explains="">
入于渭，亂于河。
		</region>
		<region typus="comment" subtype="" id="901" explains="900">
【集解】孔安國曰：「正絕流曰亂。」
		</region>
	</paragraph>
	<paragraph index="14">
		<region typus="original" subtype="" id="902" explains="">
黑水西河惟雍州：
		</region>
		<region typus="comment" subtype="" id="903" explains="902">
【集解】孔安國曰：「西距黑水，東據河。龍門之河在冀州西。」【索隱】地理志益州滇池有黑水祠。鄭玄引地說云「三危山，黑水出其南」。山海經「黑水出崑崙墟西北隅」也。
		</region>
		<region typus="original" subtype="" id="904" explains="">
弱水既西，
		</region>
		<region typus="comment" subtype="" id="905" explains="904">
【集解】孔安國曰：「導之西流，至于合黎。」鄭玄曰：「衆水皆東，此獨西流也。」【索隱】按：水經云「弱水出張掖刪丹縣西北，至酒泉會水縣入合黎山腹」。山海經云「弱水出崑崙墟西南隅」也。
		</region>
		<region typus="original" subtype="" id="906" explains="">
涇屬渭汭。
		</region>
		<region typus="comment" subtype="" id="907" explains="906">
【集解】孔安國曰：「屬，逮也。水北曰汭。言治涇水入於渭也。」鄭玄曰：「地理志涇水出安定涇陽。」【索隱】渭水出首陽縣鳥鼠同穴山。說文云：「水相入曰汭。」【正義】括地志云：「涇水源出原州百泉縣西南笄頭山涇谷。渭水源出渭州渭原縣西七十六里鳥鼠山，今名青雀山。渭有三源，並出鳥鼠山，東流入河。」按：言理涇水及至渭水，又理漆、沮亦從渭流，復理灃水，亦同入渭者也。
		</region>
		<region typus="original" subtype="" id="908" explains="">
漆、沮既從，
		</region>
		<region typus="comment" subtype="" id="909" explains="908">
【正義】括地志云：「漆水源出岐州普潤縣東南岐（漆）山漆溪，東入渭。沮水一名石川水，源出雍州富平縣，東入櫟陽縣南。漢高帝於櫟陽置萬年縣。十三州（地理）志云『萬年縣南有涇、渭，北有小河，即沮水也』。詩云古公去邠度漆、沮，即此二水。」
		</region>
		<region typus="original" subtype="" id="910" explains="">
灃
		</region>
		<region typus="comment" subtype="" id="911" explains="910">
【集解】音豐。
		</region>
		<region typus="original" subtype="" id="912" explains="">
水所同。
		</region>
		<region typus="comment" subtype="" id="913" explains="912">
【集解】孔安國曰：「漆、沮之水已從入渭。灃水所同，同于渭也。」【索隱】漆、沮二水，漆水出右扶風漆縣西，沮水地理志無文，而水經以𣻐水出北地直路縣，東過馮翊祋祤縣入洛。說文亦以漆、沮各是一水名。孔安國獨以爲一，又云是洛水。灃水出右扶風鄠縣東南，北過上林苑。【正義】括地志云：「雍州鄠縣終南山，灃水出焉。」
		</region>
		<region typus="original" subtype="" id="914" explains="">
荊、岐已旅，
		</region>
		<region typus="comment" subtype="" id="915" explains="914">
【集解】孔安國曰：「荊在岐東，非荊州之荊也。」【正義】括地志云：「荊山在雍州富平縣，今名掘陵原。岐山在岐州岐山縣東北十里。」尚書正義云：「洪水時祭祀禮廢。已旅祭，言理水功畢也。」按：雍州荊山即黃帝及禹鑄鼎地也。襄州荊山縣西荊山即卞和得玉璞者。
		</region>
		<region typus="original" subtype="" id="916" explains="">
終南、敦物至于鳥鼠。
		</region>
		<region typus="comment" subtype="" id="917" explains="916">
【集解】孔安國曰：「三山名，言相望也。」鄭玄曰：「地理志終南、敦物皆在右扶風武功也。」【索隱】按：左傳中南山，杜預以爲終南山。地理志云「太一山古文以爲終南，（華）〔垂〕山古文以爲敦物」，皆在扶風武功縣東。【正義】括地志云：「終南山一名中南山，一名太一山，一名南山，一名橘山，一名楚山，一名（泰）〔秦〕山，一名周南山，一名地肺山，在雍州萬年縣南五十里。」
		</region>
		<region typus="original" subtype="" id="918" explains="">
原隰厎績，至于都野。
		</region>
		<region typus="comment" subtype="" id="919" explains="918">
【集解】鄭玄曰：「地理志都野在武威，名曰休屠澤。」【正義】原隰，幽州地也。按：原，高平地也。隰，低下地也。言從渭州致功，西北至涼州都野、沙州三危山也。括地志云：「都野澤在涼州姑臧縣東北二百八十里。」
		</region>
		<region typus="original" subtype="" id="920" explains="">
三危既度，
		</region>
		<region typus="comment" subtype="" id="921" explains="920">
【索隱】鄭玄引河圖及地說云「三危山在鳥鼠西南，與岐山相連」。度，劉伯莊音田各反，尚書作「宅」。
		</region>
		<region typus="original" subtype="" id="922" explains="">
三苗大序。
		</region>
		<region typus="comment" subtype="" id="923" explains="922">
【集解】孔安國曰：「西裔之山己可居，三苗之族大有次序，禹之功也。」
		</region>
		<region typus="original" subtype="" id="924" explains="">
其土黃壤。田上上，賦中下。
		</region>
		<region typus="comment" subtype="" id="925" explains="924">
【集解】孔安國曰：「田第一，賦第六，人功少。」
		</region>
		<region typus="original" subtype="" id="926" explains="">
貢璆、琳、琅玕。
		</region>
		<region typus="comment" subtype="" id="927" explains="926">
【集解】孔安國曰：「璆，琳，皆玉名。琅玕，石而似珠者。」
		</region>
		<region typus="original" subtype="" id="928" explains="">
浮于積石，至于龍門西河，
		</region>
		<region typus="comment" subtype="" id="929" explains="928">
【集解】孔安國曰：「積石山在金城西南，河所經也。龍門山在河東之西界。」【索隱】積石在金城河關縣西南。龍門山在左馮翊夏陽縣西北。【正義】括地志云：「積石山今名小積石，在河州枹罕縣西七里。河州在京西一千四百七十二里。龍門山在同州韓城縣北五十里。李奇云『禹鑿通河水處，廣八十步』。三秦記云『龍門水懸船而行，兩旁有山，水陸不通，龜魚集龍門下數千，不得上，上則爲龍，故云暴鰓點額龍門下』。」按：河在冀州西，故云西河也。禹發源河水小積石山，浮河東北下，歷靈、勝北而南行，至于龍門，皆雍州地也。
		</region>
		<region typus="original" subtype="" id="930" explains="">
會于渭汭。
		</region>
		<region typus="comment" subtype="" id="931" explains="930">
【正義】水經云「河水又南至潼關，渭水從西注之」也。
		</region>
		<region typus="original" subtype="" id="932" explains="">
織皮昆侖、析支、渠搜，西戎即序。
		</region>
		<region typus="comment" subtype="" id="933" explains="932">
【集解】孔安國曰：「織皮，毛布。此四國在荒服之外，流沙之內。羌、髳之屬皆就次序，美禹之功及戎狄也。」【索隱】鄭玄以爲衣皮之人居昆侖、析支、渠搜，三山皆在西戎。王肅曰「昆侖在臨羌西，析支在河關西，西戎在西域」。王肅以爲地名，而不言渠搜。今按：地理志金城臨羌縣有昆侖祠，敦煌廣至縣有昆侖障，朔方有渠搜縣。
		</region>
	</paragraph>
	<paragraph index="15">
		<region typus="original" subtype="" id="934" explains="">
道九山：
		</region>
		<region typus="comment" subtype="" id="935" explains="934">
【索隱】汧、壺口、砥柱、太行、西傾、熊耳、嶓冢、內方、㞶是九山也。古分爲三條，故地理志有北條之荊山。馬融以汧爲北條，西傾爲中條，嶓冢爲南條。鄭玄分四列，汧爲陰列，西傾次陰列，嶓冢爲陽列，㞶山次陽列。
		</region>
		<region typus="original" subtype="" id="936" explains="">
汧及岐至于荊山，
		</region>
		<region typus="comment" subtype="" id="937" explains="936">
【集解】鄭玄曰：「地理志汧在右扶風也。」【索隱】汧，一作「岍」。按：有汧水，故其字或從「山」或從「水」，猶㞶山然也。地理志云吳山在汧縣西，古文以爲汧山。岐山在右扶風美陽縣西北；荊山在左馮翊懷德縣南也。【正義】括地志云：「汧山在隴州汧源縣西六十里。其山東鄰岐、岫，西接隴岡，汧水出焉。岐山在岐州。」
		</region>
		<region typus="original" subtype="" id="938" explains="">
踰于河；壺口、雷首
		</region>
		<region typus="comment" subtype="" id="939" explains="938">
【索隱】雷首山在河東蒲阪縣東南。
		</region>
		<region typus="original" subtype="" id="940" explains="">
至于太嶽；
		</region>
		<region typus="comment" subtype="" id="941" explains="940">
【集解】孔安國曰：「三山在冀州；太嶽在上黨西也。」【索隱】即霍泰山也。已見上。【正義】括地志云：「壺口在慈州吉昌縣西南。雷首山在蒲州河東縣。太嶽，霍山也，在沁州沁源縣。」
		</region>
		<region typus="original" subtype="" id="942" explains="">
砥柱、析城至于王屋；
		</region>
		<region typus="comment" subtype="" id="943" explains="942">
【集解】孔安國曰：「此三山在冀州（之）南河之北。」【索隱】析城山在河東濩澤縣西南。王屋山在河東垣縣東北。水經云砥柱山在河東大陽縣南河水中也。【正義】括地志云：「厎柱山，俗名三門山，在陝州硤石縣東北五十里黃河之中。孔安國云『厎柱，山名。河水分流，包山而過，山見水中，若柱然也』。」括地志云：「析城山在澤州陽城縣西南七十里。注水經云『析城山甚高峻，上平坦，有二泉，東濁西清，左右不生草木』。」括地志云：「王屋山在懷州王屋縣北十里。古今地名云『山方七百里，山高萬仞，本冀州之河陽山也』。」
		</region>
		<region typus="original" subtype="" id="944" explains="">
太行、常山至于碣石，入于海；
		</region>
		<region typus="comment" subtype="" id="945" explains="944">
【集解】孔安國曰：「此二山連延，東北接碣石，而入于滄海。」【索隱】太行山在河內山陽縣西北。常山，恆山是也，在常山郡上曲陽縣西北。【正義】括地志云：「太行山在懷州河內縣北二十五里，有羊腸阪。恆山在定州恆陽縣西北百四十里。道書福地記云『恆山高三千三百丈，上方二十里，有太玄之泉，神草十九種，可度俗』。」
		</region>
		<region typus="original" subtype="" id="946" explains="">
西傾、朱圉、鳥鼠
		</region>
		<region typus="comment" subtype="" id="947" explains="946">
【集解】鄭玄曰：「地理志曰朱圉在漢陽南。」孔安國曰：「鳥鼠山，渭水所山，在隴西之西。」
		</region>
		<region typus="original" subtype="" id="948" explains="">
至于太華；
		</region>
		<region typus="comment" subtype="" id="949" explains="948">
【集解】鄭玄曰：「地理志太華山在弘農華陰南。」【索隱】圉，一作「圄」。朱圉山在天水冀縣南。鳥鼠山在隴西首陽縣西南。太華即敦物山。
		</region>
		<region typus="original" subtype="" id="950" explains="">
熊耳、外方、桐柏至于負尾；
		</region>
		<region typus="comment" subtype="" id="951" explains="950">
【集解】鄭玄曰：「地理志熊耳在盧氏東。外方在潁川。嵩高山、桐柏山在南陽平氏東南。陪尾在江夏安陸東北，若橫尾者。」【索隱】熊耳山在弘農盧氏縣東，伊水所出。外方山即潁川嵩高縣嵩高山，古文尚書亦以爲外方山。桐柏山一名大復山，在南陽平氏縣東南。陪尾山在江夏安陸縣東北，地理志謂之橫尾山。負音陪也。【正義】括地志云：「華山在華州華陰縣南八里。熊耳山在虢州盧氏縣南五十里。嵩高山亦名太室山，亦名外方山，在洛州陽城縣北二十三里也。桐柏山在唐州桐柏縣東南五十里，淮水出焉。橫尾山，古陪尾山也，在安州安陸縣北六十里。」
		</region>
		<region typus="original" subtype="" id="952" explains="">
道嶓冢，至于荊山；
		</region>
		<region typus="comment" subtype="" id="953" explains="952">
【集解】鄭玄曰：「地理志荊山在南郡臨沮。」【索隱】此東條荊山，在南郡臨沮縣東北隅也。【正義】括地志云：「嶓冢山在梁州。荊山在襄州荊山縣西八十里也。」又云：「荊山縣本漢臨沮縣地也。沮水即漢水也。」按：孫叔敖激沮水爲雲夢澤是也。
		</region>
		<region typus="original" subtype="" id="954" explains="">
內方至于大別；
		</region>
		<region typus="comment" subtype="" id="955" explains="954">
【集解】鄭玄曰：「地理志內方在竟陵，名立章山。大別在廬江安豐縣。」【索隱】內方山在竟陵縣東北。大別山在六安國安豐縣，今土人謂之甑山。【正義】括地志云：「章山在荊州長林縣東北六十里。今漢水附章山之東，與經史符會。」按：大別山，今沙洲在山上，漢江經其左，今俗猶云甑山。注云「在安豐」，非漢所經也。
		</region>
		<region typus="original" subtype="" id="956" explains="">
汶山之陽至衡山，
		</region>
		<region typus="comment" subtype="" id="957" explains="956">
【索隱】在長沙湘南縣東南。廣雅云：「岣嶁謂之衡山。」【正義】括地志云：「岷山在茂州汶川縣。衡山在衡州湘潭縣西四十一里。」
		</region>
		<region typus="original" subtype="" id="958" explains="">
過九江，至于敷淺原。
		</region>
		<region typus="comment" subtype="" id="959" explains="958">
【集解】徐廣曰：「淺，一作『滅』。」駰案：孔安國曰「敷淺原一名傅陽山，在豫章」。【索隱】豫章歷陵縣南有傅陽山，一名敷淺原也。
		</region>
	</paragraph>
	<paragraph index="16">
		<region typus="original" subtype="" id="960" explains="">
道九川：
		</region>
		<region typus="comment" subtype="" id="961" explains="960">
【索隱】弱、黑、河、瀁、江、沇、淮、渭、洛爲九川。
		</region>
		<region typus="original" subtype="" id="962" explains="">
弱水至於合黎，
		</region>
		<region typus="comment" subtype="" id="963" explains="962">
【集解】鄭玄曰：「地理志弱水出張掖。」孔安國曰：「合黎，水名，在流沙東。」【索隱】水經云合黎山在酒泉會水縣東北。鄭玄引地說亦以爲然。孔安國云水名，當是其山有水，故所記各不同。【正義】括地志云：「蘭門山，一名合黎，一名窮石山，在甘州刪丹縣西南七十里。淮南子云『弱水源出窮石山』。」又云：「合黎，一名羌谷水，一名鮮水，一名覆表水，今名副投河，亦名張掖河，南自吐谷渾界流入甘州張掖縣。」今按：合黎水出臨松縣臨松山東，而北流歷張掖故城下，又北流經張掖縣二十三里，又北流經合黎山，折而北流，經流沙磧之西入居延海，行千五百里。合黎山，張掖縣西北二百里也。
		</region>
		<region typus="original" subtype="" id="964" explains="">
餘波入于流沙。
		</region>
		<region typus="comment" subtype="" id="965" explains="964">
【集解】孔安國曰：「弱水餘波西溢入流沙。」鄭玄曰：「地理志流沙在居延（西）〔東〕北，名居延澤。地記曰『弱水西流入合黎山腹，餘波入于流沙，通于南海』。」馬融、王肅皆云合黎、流沙是地名。【索隱】地理志云「張掖居延縣西北有居延澤，古文以爲流沙」。廣志「流沙在玉門關外，有居延澤、居延城」。又山海經云「流沙出鐘山，西南行昆侖墟入海」。按：是地兼有水，故一云地名，一云水名，馬鄭不同，抑有由也。
		</region>
		<region typus="original" subtype="" id="966" explains="">
道黑水，至于三危，入于南海。
		</region>
		<region typus="comment" subtype="" id="967" explains="966">
【集解】鄭玄曰：「地理志益州滇池有黑水祠，而不記此山水所在。地記曰『三危山在鳥鼠之西南』。」孔安國曰：「黑水自北而南，經三危過梁州，入南海也。」【正義】括地志云：「黑水源出伊州伊吾縣北百二十里，又南流二千里而絕。三危山在沙州燉煌縣東南四十里。」按：南海即揚州東大海，岷江下至揚州東入海也。其黑水源在伊州，從伊州東南三千餘里至鄯州，鄯州東南四百餘里至河州，入黃河。河州有小積石山，即禹貢「浮於積石，至於龍門」者。然黃河源從西南下，出大崑崙東北隅，東北流經于闐，入鹽澤，即東南潛行入吐谷渾界大積石山，又東北流，至小積石山，又東北流，來處極遠。其黑水，當洪水時合從黃河而行，何得入于南海？南海去此甚遠，阻隔南山、隴山、岷山之屬。當是洪水浩浩處，西戎不深致功，古文故有疏略也。
		</region>
		<region typus="original" subtype="" id="968" explains="">
道河積石，
		</region>
		<region typus="comment" subtype="" id="969" explains="968">
【索隱】爾雅云：「河出昆侖墟，其色白。」漢書西域傳云：「河有兩源，一出蔥嶺，一出于闐。于闐河北流，與蔥嶺河合，東注蒲昌海，一名鹽澤。其水停居，冬夏不增減，潛行地中，南出積石爲中國河。」是河源發昆侖，禹導河自積石而加功也。
		</region>
		<region typus="original" subtype="" id="970" explains="">
至于龍門，南至華陰，
		</region>
		<region typus="comment" subtype="" id="971" explains="970">
【集解】孔安國曰：「至華山北而東行。」【正義】華陰縣在華山北，本魏之陰晉縣，秦惠文王更名寧秦，漢高帝改曰華陰。
		</region>
		<region typus="original" subtype="" id="972" explains="">
東至砥柱，
		</region>
		<region typus="comment" subtype="" id="973" explains="972">
【集解】孔安國曰：「砥柱，山名。河水分流，包山而過，山見水中，若柱然也。在西虢之界。」【正義】砥柱山俗名三門山，禹鑿此山，三道河水，故曰三門也。
		</region>
		<region typus="original" subtype="" id="974" explains="">
又東至于盟津，
		</region>
		<region typus="comment" subtype="" id="975" explains="974">
【集解】孔安國曰：「在洛北。」【索隱】盟，古「孟」字。孟津在河陽。十三州記云「河陽縣在河上，即孟津」是也。【正義】杜預云：「盟，河內郡河陽縣南孟津也，在洛陽城北。都道所湊，古今爲津，武王度之，近代呼爲武濟。」括地志云：「盟津，周武王伐紂，與八百諸侯會盟津。亦曰孟津，又曰富平津。水經云小平津，今云河陽津是也。」
		</region>
		<region typus="original" subtype="" id="976" explains="">
東過雒汭，至于大邳，
		</region>
		<region typus="comment" subtype="" id="977" explains="976">
【集解】孔安國曰：「洛汭，洛入河處。山再成曰邳。」【索隱】爾雅云「山一成曰邳」。或以爲成皋縣山是。【正義】李巡云：「山再重曰英，一重曰邳。」括地志云：「大邳山，今名黎陽東山，又曰青檀山，在衞州黎陽南七里。張揖云今成皋，非也。」
		</region>
		<region typus="original" subtype="" id="978" explains="">
北過降水，至于大陸，
		</region>
		<region typus="comment" subtype="" id="979" explains="978">
【集解】鄭玄曰：「地理志降水在信都（南）。」孔安國曰：「大陸，澤名。」【索隱】地理志降水字從「系」，出信都國，與虖池、漳河水並流入海。大陸在鉅鹿郡。爾雅云「晉有大陸」，郭璞以爲此澤也。【正義】括地志云：「降水源出潞州屯留縣西南，東北流，至冀州入海。」
		</region>
		<region typus="original" subtype="" id="980" explains="">
北播爲九河，同爲逆河，
		</region>
		<region typus="comment" subtype="" id="981" explains="980">
【集解】鄭玄曰：「下尾合名曰逆河，言相向迎受也。」
		</region>
		<region typus="original" subtype="" id="982" explains="">
入于海。
		</region>
		<region typus="comment" subtype="" id="983" explains="982">
【正義】播，布也。河至冀州，分布爲九河，下至滄州，更同合爲一大河，名曰逆河，而夾右碣石入于渤海也。
		</region>
		<region typus="original" subtype="" id="984" explains="">
嶓冢道瀁，東流爲漢，
		</region>
		<region typus="comment" subtype="" id="985" explains="984">
【集解】鄭玄曰：「地理志瀁水出隴西氐道，至武都爲漢，至江夏謂之夏水。」【索隱】水經云瀁水出隴西氐道縣嶓冢山，東至武都沮縣爲漢水。地理志云至江夏謂之夏水。山海經亦以漢出嶓冢山。故孔安國云「泉始出山爲瀁水，東南流爲沔水，至漢中東流爲漢水」。【正義】括地志云：「嶓冢山水始出山沮洳，故曰沮水。東南爲瀁水，又爲沔水。至漢中爲漢水，至均州爲滄浪水。始欲出大江爲夏口，又爲沔口。漢江一名沔江也。」
		</region>
		<region typus="original" subtype="" id="986" explains="">
又東爲蒼浪之水，
		</region>
		<region typus="comment" subtype="" id="987" explains="986">
【集解】孔安國曰：「別流也。在荊州。」【索隱】馬融、鄭玄皆以滄浪爲夏水，即漢河之別流也。漁父歌曰「滄浪之水清兮，可以濯吾纓」，是此水也。【正義】括地志云：「均州武當縣有滄浪水。庾仲雍漢水記云『武當縣西四十里漢水中有洲，名滄浪洲』也。地記云『水出荊山，東南流爲滄浪水』。」
		</region>
		<region typus="original" subtype="" id="988" explains="">
過三澨，入于大別，
		</region>
		<region typus="comment" subtype="" id="989" explains="988">
【集解】孔安國曰：「三澨，水名。」鄭玄曰：「在江夏竟陵之界。」【索隱】水經云「三澨，地名，在南郡邔縣北」。孔安國、鄭玄以爲水名。今竟陵有三參水，俗云是三澨水。參音去聲。
		</region>
		<region typus="original" subtype="" id="990" explains="">
南入于江，東匯澤爲彭蠡，
		</region>
		<region typus="comment" subtype="" id="991" explains="990">
【集解】孔安國曰：「匯，回也。水東回爲彭蠡大澤。」
		</region>
		<region typus="original" subtype="" id="992" explains="">
東爲北江，入于海。
		</region>
		<region typus="comment" subtype="" id="993" explains="992">
【集解】孔安國曰：「自彭蠡，江分爲三道入震澤，遂爲北江而入海。」
		</region>
		<region typus="original" subtype="" id="994" explains="">
汶山道江，東別爲沱，又東至于醴，
		</region>
		<region typus="comment" subtype="" id="995" explains="994">
【集解】孔安國及馬融、王肅皆以醴爲水名。鄭玄曰：「醴，陵名也。大阜曰陵。長沙有醴陵縣。」【索隱】按：騷人所歌「濯余佩於醴浦」，明醴是水。孔安國、馬融解得其實。又虞喜志林以醴是江、沅之別流，而醴字作「澧」也。
		</region>
		<region typus="original" subtype="" id="996" explains="">
過九江，至于東陵，
		</region>
		<region typus="comment" subtype="" id="997" explains="996">
【集解】孔安國曰：「東陵，地名。」
		</region>
		<region typus="original" subtype="" id="998" explains="">
東迆北會于匯，
		</region>
		<region typus="comment" subtype="" id="999" explains="998">
【集解】孔安國曰：「迆，溢也。東溢分流都共北會彭蠡。」
		</region>
		<region typus="original" subtype="" id="1000" explains="">
東爲中江，入于海。
		</region>
		<region typus="comment" subtype="" id="1001" explains="1000">
【集解】孔安國曰：「有北有中，南可知也。」【正義】括地志云：「禹貢三江俱會于彭蠡，合爲一江，入于海。」
		</region>
		<region typus="original" subtype="" id="1002" explains="">
道沇水，東爲濟，入于河，泆爲滎，
		</region>
		<region typus="comment" subtype="" id="1003" explains="1002">
【集解】鄭玄曰：「地理志沇水出河東垣縣東王屋山，東至河內武德入河，泆爲滎。」孔安國曰：「濟在溫西北。滎澤在敖倉東南。」【索隱】水經云：「自河東垣縣王屋山東流爲沇水，至溫縣西北爲濟水。」【正義】括地志云：「沇水出懷州王屋縣北十里王屋山頂，巖下石泉渟不流，其深不測，既見而伏，至濟源縣西北二里平地，其源重發，而東南流，爲汜水。」水經云沇東至溫縣西北爲泲水，又南當鞏縣之北，南入于河。釋名云：「濟者，濟也。」下「濟」子細反。按：濟水入河而南，截度河南岸溢滎澤，在鄭州滎澤縣西北四里。今無水，成平地。
		</region>
		<region typus="original" subtype="" id="1004" explains="">
東出陶丘北，
		</region>
		<region typus="comment" subtype="" id="1005" explains="1004">
【集解】孔安國曰：「陶丘，丘再成者也。」鄭玄曰：「地理志陶丘在濟陰定陶西（北）〔南〕。」【正義】括地志云：「陶丘在濮州鄄城西南二十四里。又云在曹州城中。徐才宗國都城記云此城中高丘，即古之陶丘。」
		</region>
		<region typus="original" subtype="" id="1006" explains="">
又東至于荷，
		</region>
		<region typus="comment" subtype="" id="1007" explains="1006">
【集解】孔安國曰：「荷澤之水。」
		</region>
		<region typus="original" subtype="" id="1008" explains="">
又東北會于汶，
		</region>
		<region typus="comment" subtype="" id="1009" explains="1008">
【正義】汶音問。地埋志云汶水出泰山郡萊蕪縣原山，西南入泲。
		</region>
		<region typus="original" subtype="" id="1010" explains="">
又東北入于海。道淮自桐柏，
		</region>
		<region typus="comment" subtype="" id="1011" explains="1010">
【正義】地埋志云桐柏山在南陽平氏縣東南，淮水所出。按：在唐州東五十餘里。
		</region>
		<region typus="original" subtype="" id="1012" explains="">
東會于泗、沂，東入于海。
		</region>
		<region typus="comment" subtype="" id="1013" explains="1012">
【集解】孔安國曰：「與泗、沂二水合入海。」
		</region>
		<region typus="original" subtype="" id="1014" explains="">
道渭自鳥鼠同穴，
		</region>
		<region typus="comment" subtype="" id="1015" explains="1014">
【集解】孔安國曰：「鳥鼠共爲雄雌同穴處，此山遂名曰鳥鼠，渭水出焉。」【正義】括地志云：「鳥鼠山，今名青雀山，在渭州渭源縣西七十六里。山海經云『鳥鼠同穴之山，渭水出焉』。郭璞注云『今在隴西首陽縣西南。山有鳥鼠同穴。鳥名䳜。鼠名鼣，如人家鼠而短尾。䳜似鵽而小，黃黑色。穴入地三四尺，鼠在內，鳥在外』。」䳜音余。鼣，扶廢反。鵽音丁刮反，似雉也。
		</region>
		<region typus="original" subtype="" id="1016" explains="">
東會于灃，
		</region>
		<region typus="comment" subtype="" id="1017" explains="1016">
【正義】灃音豐。括地志云：「雍州鄠縣終南山，灃水出焉，北入渭也。」
		</region>
		<region typus="original" subtype="" id="1018" explains="">
又東北至于涇，
		</region>
		<region typus="comment" subtype="" id="1019" explains="1018">
【正義】括地志云：「涇水出原州百泉縣西南笄頭山出涇谷，東南流入渭也。」
		</region>
		<region typus="original" subtype="" id="1020" explains="">
東過漆、沮，入于河。
		</region>
		<region typus="comment" subtype="" id="1021" explains="1020">
【集解】孔安國曰：「漆，沮，二水名，亦曰洛水，出馮翊北。」
		</region>
		<region typus="original" subtype="" id="1022" explains="">
道雒自熊耳，
		</region>
		<region typus="comment" subtype="" id="1023" explains="1022">
【集解】孔安國曰：「在宜陽之西。」【正義】括地志云：「洛水出商州洛南縣西冢嶺山，東北流入河。熊耳山在虢州盧氏縣南五十里，洛所經。」
		</region>
		<region typus="original" subtype="" id="1024" explains="">
東北會于澗、瀍，
		</region>
		<region typus="comment" subtype="" id="1025" explains="1024">
【集解】孔安國曰：「會于河南城南。」【正義】括地志云：「澗水出洛州新安縣東白石山陰。」地理志云瀍水出河南穀城縣朁亭北，東南入於洛。
		</region>
		<region typus="original" subtype="" id="1026" explains="">
又東會于伊，
		</region>
		<region typus="comment" subtype="" id="1027" explains="1026">
【集解】孔安國曰：「會於洛陽之南。」
		</region>
		<region typus="original" subtype="" id="1028" explains="">
東北入于河。
		</region>
		<region typus="comment" subtype="" id="1029" explains="1028">
【集解】孔安國曰：「合於鞏之東也。」
		</region>
	</paragraph>
	<paragraph index="17">
		<region typus="original" subtype="" id="1030" explains="">
於是九州攸同，四奧既居，
		</region>
		<region typus="comment" subtype="" id="1031" explains="1030">
【集解】孔安國曰：「四方之宅已可居也。」
		</region>
		<region typus="original" subtype="" id="1032" explains="">
九山栞旅，
		</region>
		<region typus="comment" subtype="" id="1033" explains="1032">
【集解】孔安國曰：「九州名山已槎木通道而旅祭也。」
		</region>
		<region typus="original" subtype="" id="1034" explains="">
九川滌原，
		</region>
		<region typus="comment" subtype="" id="1035" explains="1034">
【集解】孔安國曰：「九州之川已滌除無壅塞也。」
		</region>
		<region typus="original" subtype="" id="1036" explains="">
九澤既陂，
		</region>
		<region typus="comment" subtype="" id="1037" explains="1036">
【集解】孔安國曰：「九州之澤皆已陂障無決溢也。」
		</region>
		<region typus="original" subtype="" id="1038" explains="">
四海會同。六府甚脩，
		</region>
		<region typus="comment" subtype="" id="1039" explains="1038">
【集解】孔安國曰：「六府，金、木、水、火、土、穀。」
		</region>
		<region typus="original" subtype="" id="1040" explains="">
衆土交正，致慎財賦，
		</region>
		<region typus="comment" subtype="" id="1041" explains="1040">
【集解】鄭玄曰：「三壤，上、中、下各三等也。」
		</region>
		<region typus="original" subtype="" id="1042" explains="">
咸則三壤成賦。
		</region>
		<region typus="comment" subtype="" id="1043" explains="1042">
【集解】鄭玄曰：「衆土美惡及高下得其正矣。亦致其貢篚，慎奉其財物之稅，皆法定制而入之也。」
		</region>
		<region typus="original" subtype="" id="1044" explains="">
中國賜土姓：「祗台德先，不距朕行。」
		</region>
		<region typus="comment" subtype="" id="1045" explains="1044">
【集解】鄭玄曰：「中即九州也。天子建其國，諸侯祚之土，賜之姓，命之氏，其敬悅天子之德既先，又不距違我天子政教所行。」
		</region>
	</paragraph>
	<paragraph index="18">
		<region typus="original" subtype="" id="1046" explains="">
令天子之國以外五百里甸服：
		</region>
		<region typus="comment" subtype="" id="1047" explains="1046">
【集解】孔安國曰：「爲天子（之）服治田，去王城面五百里內。」
		</region>
		<region typus="original" subtype="" id="1048" explains="">
百里賦納緫，
		</region>
		<region typus="comment" subtype="" id="1049" explains="1048">
【集解】孔安國曰：「甸內近王城者。禾槀曰緫，供飼國馬也。」【索隱】說文云：「緫，聚束草也。」
		</region>
		<region typus="original" subtype="" id="1050" explains="">
二百里納銍，
		</region>
		<region typus="comment" subtype="" id="1051" explains="1050">
【集解】孔安國曰：「所銍刈謂禾穗。」【索隱】說文云：「銍，穫禾短鎌也。」
		</region>
		<region typus="original" subtype="" id="1052" explains="">
三百里納秸服，
		</region>
		<region typus="comment" subtype="" id="1053" explains="1052">
【集解】孔安國曰：「秸，槀也。服槀役。」【索隱】禮郊特牲云「蒲越槀秸之美」，則秸是槀之類也。
		</region>
		<region typus="original" subtype="" id="1054" explains="">
四百里粟，五百里米。
		</region>
		<region typus="comment" subtype="" id="1055" explains="1054">
【集解】孔安國曰：「所納精者少，麤者多。」
		</region>
		<region typus="original" subtype="" id="1056" explains="">
甸服外五百里侯服：
		</region>
		<region typus="comment" subtype="" id="1057" explains="1056">
【集解】孔安國曰：「侯，候也。斥候而服事也。」
		</region>
		<region typus="original" subtype="" id="1058" explains="">
百里采，
		</region>
		<region typus="comment" subtype="" id="1059" explains="1058">
【集解】馬融曰：「采，事也。各受王事者。」
		</region>
		<region typus="original" subtype="" id="1060" explains="">
二百里任國，
		</region>
		<region typus="comment" subtype="" id="1061" explains="1060">
【集解】孔安國曰：「任王事者。」
		</region>
		<region typus="original" subtype="" id="1062" explains="">
三百里諸侯。
		</region>
		<region typus="comment" subtype="" id="1063" explains="1062">
【集解】孔安國曰：「三百里同爲王者斥候，故合三爲一名。」
		</region>
		<region typus="original" subtype="" id="1064" explains="">
侯服外五百里綏服：
		</region>
		<region typus="comment" subtype="" id="1065" explains="1064">
【集解】孔安國曰：「綏，安也。服王者政教。」
		</region>
		<region typus="original" subtype="" id="1066" explains="">
三百里揆文教，
		</region>
		<region typus="comment" subtype="" id="1067" explains="1066">
【集解】孔安國曰：「揆，度也。度王者文教而行之，三百里皆同。」
		</region>
		<region typus="original" subtype="" id="1068" explains="">
二百里奮武衞。
		</region>
		<region typus="comment" subtype="" id="1069" explains="1068">
【集解】孔安國曰：「文教之外二百里奮武衞，天子所以安。」
		</region>
		<region typus="original" subtype="" id="1070" explains="">
綏服外五百里要服：
		</region>
		<region typus="comment" subtype="" id="1071" explains="1070">
【集解】孔安國曰：「要束以文教也。」
		</region>
		<region typus="original" subtype="" id="1072" explains="">
三百里夷，
		</region>
		<region typus="comment" subtype="" id="1073" explains="1072">
【集解】孔安國曰：「守平常之教，事王者而已。」
		</region>
		<region typus="original" subtype="" id="1074" explains="">
二百里蔡。
		</region>
		<region typus="comment" subtype="" id="1075" explains="1074">
【集解】馬融曰：「蔡，法。受王者刑法而已。」
		</region>
		<region typus="original" subtype="" id="1076" explains="">
要服外五百里荒服：
		</region>
		<region typus="comment" subtype="" id="1077" explains="1076">
【集解】馬融曰：「政教荒忽，因其故俗而治之。」
		</region>
		<region typus="original" subtype="" id="1078" explains="">
三百里蠻，
		</region>
		<region typus="comment" subtype="" id="1079" explains="1078">
【集解】馬融曰：「蠻，慢也。禮簡怠慢，來不距，去不禁。」
		</region>
		<region typus="original" subtype="" id="1080" explains="">
二百里流。
		</region>
		<region typus="comment" subtype="" id="1081" explains="1080">
【集解】馬融曰：「流行無城郭常居。」
		</region>
	</paragraph>
	<paragraph index="19">
		<region typus="original" subtype="" id="1082" explains="">
東漸于海，西被于流沙，朔、南曁：
		</region>
		<region typus="comment" subtype="" id="1083" explains="1082">
【集解】鄭玄曰：「朔，北方也。」
		</region>
		<region typus="original" subtype="" id="1084" explains="">
聲教訖于四海。於是帝錫禹玄圭，以告成功于天下。
		</region>
		<region typus="comment" subtype="" id="1085" explains="1084">
【正義】帝，堯也。玄，水色。以禹理水功成，故錫玄圭，以表顯之。自此已上並尚書禹貢文。
		</region>
		<region typus="original" subtype="" id="1086" explains="">
天下於是太平治。
		</region>
	</paragraph>
	<paragraph index="20">
		<region typus="original" subtype="" id="1087" explains="">
皋陶作士以理民。
		</region>
		<region typus="comment" subtype="" id="1088" explains="1087">
【正義】士若大理卿也。
		</region>
		<region typus="original" subtype="" id="1089" explains="">
帝舜朝，禹、伯夷、皋陶相與語帝前。皋陶述其謀曰：「信其道德，謀明輔和。」禹曰：「然，如何？」皋陶曰：「於！
		</region>
		<region typus="comment" subtype="" id="1090" explains="1089">
【正義】於音烏，歎美之辭。
		</region>
		<region typus="original" subtype="" id="1091" explains="">
慎其身脩，
		</region>
		<region typus="comment" subtype="" id="1092" explains="1091">
【正義】絕句。
		</region>
		<region typus="original" subtype="" id="1093" explains="">
思長，
		</region>
		<region typus="comment" subtype="" id="1094" explains="1093">
【集解】孔安國曰：「慎脩其身，思爲長久之道。」
		</region>
		<region typus="original" subtype="" id="1095" explains="">
敦序九族，衆明高翼，近可遠在已。」
		</region>
		<region typus="comment" subtype="" id="1096" explains="1095">
【集解】鄭玄曰：「次序九族而親之，以衆賢明作羽翼之臣，此政由近可以及遠也。」
		</region>
		<region typus="original" subtype="" id="1097" explains="">
禹拜美言，曰：「然。」皋陶曰：「於！在知人，在安民。」禹曰：「吁！皆若是，惟帝其難之。
		</region>
		<region typus="comment" subtype="" id="1098" explains="1097">
【集解】孔安國曰：「言帝堯亦以爲難。」
		</region>
		<region typus="original" subtype="" id="1099" explains="">
知人則智，能官人；能安民則惠，黎民懷之。能知能惠，何憂乎驩兜，何遷乎有苗，何畏乎巧言善色佞人？」
		</region>
		<region typus="comment" subtype="" id="1100" explains="1099">
【集解】鄭玄曰：「禹爲父隱，故言不及鯀。」
		</region>
		<region typus="original" subtype="" id="1101" explains="">
皋陶曰：「然，於！亦行有九德，亦言其有德。」乃言曰：「始事事，
		</region>
		<region typus="comment" subtype="" id="1102" explains="1101">
【集解】孔安國曰：「言其人有德，必言其所行事，因事以爲驗。」
		</region>
		<region typus="original" subtype="" id="1103" explains="">
寬而栗，
		</region>
		<region typus="comment" subtype="" id="1104" explains="1103">
【集解】孔安國曰：「性寬弘而能莊栗。」
		</region>
		<region typus="original" subtype="" id="1105" explains="">
柔而立，
		</region>
		<region typus="comment" subtype="" id="1106" explains="1105">
【集解】孔安國曰：「和柔而能立事。」
		</region>
		<region typus="original" subtype="" id="1107" explains="">
愿而共，
		</region>
		<region typus="comment" subtype="" id="1108" explains="1107">
【集解】孔安國曰：「慤愿而恭敬。」
		</region>
		<region typus="original" subtype="" id="1109" explains="">
治而敬，擾而毅，
		</region>
		<region typus="comment" subtype="" id="1110" explains="1109">
【集解】徐廣曰：「擾，一作『柔』。」駰案：孔安國曰「擾，順也。致果爲毅」。
		</region>
		<region typus="original" subtype="" id="1111" explains="">
直而溫，簡而廉，剛而實，彊而義，章其有常，吉哉。
		</region>
		<region typus="comment" subtype="" id="1112" explains="1111">
【集解】孔安國曰：「章，明也。吉，善也。」
		</region>
		<region typus="original" subtype="" id="1113" explains="">
日宣三德，蚤夜翊明有家。
		</region>
		<region typus="comment" subtype="" id="1114" explains="1113">
【集解】孔安國曰：「三德，九德之中有其三也。卿大夫稱家，明行之可以爲卿大夫。」
		</region>
		<region typus="original" subtype="" id="1115" explains="">
日嚴振敬六德，亮采有國。
		</region>
		<region typus="comment" subtype="" id="1116" explains="1115">
【集解】孔安國曰：「嚴，敬也。行六德以信治政事，可爲諸侯也。」馬融曰：「亮，信；采，事也。」
		</region>
		<region typus="original" subtype="" id="1117" explains="">
翕受普施，九德咸事，俊乂在官，
		</region>
		<region typus="comment" subtype="" id="1118" explains="1117">
【集解】孔安國曰：「翕，合也。能合受三六之德而用之，以布施政教，使九德之人皆用事。謂天子（也）如此，則俊德理能之士並皆在官也」
		</region>
		<region typus="original" subtype="" id="1119" explains="">
百吏肅謹。毋教邪淫奇謀。非其人居其官，是謂亂天事。
		</region>
		<region typus="comment" subtype="" id="1120" explains="1119">
【索隱】此取尚書皋陶謨爲文，斷絕殊無次序，即班固所謂「疎略抵捂」是也，今亦不能深考。
		</region>
		<region typus="original" subtype="" id="1121" explains="">
天討有辠，五刑五用哉。
		</region>
		<region typus="comment" subtype="" id="1122" explains="1121">
【集解】孔安國曰：「言用五刑必當。」
		</region>
		<region typus="original" subtype="" id="1123" explains="">
吾言厎可行乎？」禹曰：「女言致可績行。」皋陶曰：「余未有知，思贊道哉。」
		</region>
		<region typus="comment" subtype="" id="1124" explains="1123">
【正義】皋陶云我未有所知，思之審贊於古道耳。謙辭也。已上並尚書皋陶謨文，略其經，不全備也。
		</region>
	</paragraph>
	<paragraph index="21">
		<region typus="original" subtype="" id="1125" explains="">
帝舜謂禹曰：「女亦昌言。」禹拜曰：「於，予何言！予思日孳孳。」皋陶難禹曰：「何謂孳孳？」禹曰：「鴻水滔天，浩浩懷山襄陵，下民皆服於水。予陸行乘車，水行乘舟，泥行乘橇，山行乘檋，行山栞木。
		</region>
		<region typus="comment" subtype="" id="1126" explains="1125">
【正義】行，寒孟反。栞，口寒反。
		</region>
		<region typus="original" subtype="" id="1127" explains="">
與益予衆庶稻鮮食。
		</region>
		<region typus="comment" subtype="" id="1128" explains="1127">
【集解】孔安國曰：「鳥獸新殺曰鮮。」【索隱】予音與。上「與」謂「同與」之「與」，下「予」謂「施予」之「予」。此禹言其與益施予衆庶之稻糧。
		</region>
		<region typus="original" subtype="" id="1129" explains="">
以決九川致四海，浚畎澮
		</region>
		<region typus="comment" subtype="" id="1130" explains="1129">
【集解】鄭玄曰：「畎澮，田閒溝也。」
		</region>
		<region typus="original" subtype="" id="1131" explains="">
致之川。與稷予衆庶難得之食。食少，調有餘補不足，徙居。衆民乃定，萬國爲治。」皋陶曰：「然，此而美也。」
		</region>
	</paragraph>
	<paragraph index="22">
		<region typus="original" subtype="" id="1132" explains="">
禹曰：「於，帝！慎乃在位，安爾止。
		</region>
		<region typus="comment" subtype="" id="1133" explains="1132">
【集解】鄭玄曰：「安汝之所止，無妄動，動則擾民。」
		</region>
		<region typus="original" subtype="" id="1134" explains="">
輔德，天下大應。清意以昭待上帝命，天其重命用休。」
		</region>
		<region typus="comment" subtype="" id="1135" explains="1134">
【集解】鄭玄曰：「天將重命汝以美應，謂符瑞也。」
		</region>
		<region typus="original" subtype="" id="1136" explains="">
帝曰：「吁，臣哉，臣哉！臣作朕股肱耳目。予欲左右有民，女輔之。
		</region>
		<region typus="comment" subtype="" id="1137" explains="1136">
【集解】馬融曰：「我欲左右助民，汝當翼成我也。」
		</region>
		<region typus="original" subtype="" id="1138" explains="">
余欲觀古人之象。日月星辰，作文繡服色，女明之。予欲聞六律五聲八音，來始滑，以出入五言，女聽。
		</region>
		<region typus="comment" subtype="" id="1139" explains="1138">
【集解】尚書「滑」字作「曶」，音忽。鄭玄曰：「曶者。臣見君所秉。書思對命者也。君亦有焉，以出內政教於五官。」【索隱】古文尚書作「在治忽」，今文作「采政忽」，先儒各隨字解之。今此云「來始滑」，於義無所通。蓋來采字相近，滑忽聲相亂，始又與治相似，因誤爲「來始滑」，今依今文音「采政忽」三字。劉伯莊云「聽諸侯能爲政及怠忽者」，是也。五言謂仁、義、禮、智、信五德之言，鄭玄以爲「出納政教五官」，非也。
		</region>
		<region typus="original" subtype="" id="1140" explains="">
予即辟，女匡拂予。女無面諛。退而謗予。敬四輔臣。
		</region>
		<region typus="comment" subtype="" id="1141" explains="1140">
【集解】尚書大傳曰：「古者天子必有四鄰，前曰疑，後曰丞，左曰輔，右曰弼。」
		</region>
		<region typus="original" subtype="" id="1142" explains="">
諸衆讒嬖臣，君
		</region>
		<region typus="comment" subtype="" id="1143" explains="1142">
【集解】徐廣曰：「一作『吾』。」【索隱】「諸衆讒嬖臣」爲一句，「君」字宜屬下文。
		</region>
		<region typus="original" subtype="" id="1144" explains="">
德誠施皆清矣。」禹曰：「然。帝即不時，布同善惡則毋功。」
		</region>
		<region typus="comment" subtype="" id="1145" explains="1144">
【集解】孔安國曰：「帝用臣不是，則賢愚並位，優劣共流故也。」
		</region>
	</paragraph>
	<paragraph index="23">
		<region typus="original" subtype="" id="1146" explains="">
帝曰：
		</region>
		<region typus="comment" subtype="" id="1147" explains="1146">
【正義】此二字及下「禹曰」，尚書並無。太史公有四字，帝及禹相答極爲次序，當應別見書。
		</region>
		<region typus="original" subtype="" id="1148" explains="">
「毋若丹朱傲，維慢游是好，毋水行舟，朋淫于家，
		</region>
		<region typus="comment" subtype="" id="1149" explains="1148">
【集解】鄭玄曰：「朋淫，淫門內。」
		</region>
		<region typus="original" subtype="" id="1150" explains="">
用絕其世。予不能順是。」禹曰：「予（辛壬）娶塗山，〔辛壬〕癸甲，生啟予不子，
		</region>
		<region typus="comment" subtype="" id="1151" explains="1150">
【集解】孔安國曰：「塗山，國名。辛日娶妻，至于甲四日，復往治水。」【索隱】杜預云「塗山在壽春東北」，皇甫謐云「今九江當塗有禹廟」，則塗山在江南也。系本曰「塗山氏女名女媧」，是禹娶塗山氏號女媧也。又按：尚書云「娶于塗山，辛壬癸甲，啟呱呱而泣，予弗子」。今此云「辛壬娶塗山，癸甲生啟」，蓋今文尚書脫漏，太史公取以爲言，亦不稽其本意。豈有辛壬娶妻，經二日生子？不經之甚。【正義】此五字爲一句。禹辛日娶，至甲四日，往理水，及生啟，不入門，我不得名子，以故能成水土之功。又，一云過門不入，不得有子愛之心。帝繫云「禹娶塗山氏之子，謂之女媧，是生啟」也。
		</region>
		<region typus="original" subtype="" id="1152" explains="">
以故能成水土功。輔成五服，至于五千里，州十二師，外薄四海，
		</region>
		<region typus="comment" subtype="" id="1153" explains="1152">
【集解】孔安國曰：「薄，迫。言至海也。」【正義】爾雅云：「九夷八狄七戎六蠻謂之四海。」釋名云：「海，晦也。」按：夷蠻晦昧無知，故云四海也。
		</region>
		<region typus="original" subtype="" id="1154" explains="">
咸建五長，
		</region>
		<region typus="comment" subtype="" id="1155" explains="1154">
【集解】孔安國曰：「諸侯五國，立賢者一人爲方伯，謂之五長，以相統治。」
		</region>
		<region typus="original" subtype="" id="1156" explains="">
各道有功。苗頑不即功，
		</region>
		<region typus="comment" subtype="" id="1157" explains="1156">
【集解】孔安國曰：「三苗頑凶，不得就官，善惡分別。」
		</region>
		<region typus="original" subtype="" id="1158" explains="">
帝其念哉。」帝曰：「道吾德，乃女功序之也。」
		</region>
	</paragraph>
	<paragraph index="24">
		<region typus="original" subtype="" id="1159" explains="">
皋陶於是敬禹之德，令民皆則禹。不如言，刑從之。
		</region>
		<region typus="comment" subtype="" id="1160" explains="1159">
【索隱】謂不用命之人，則亦以刑罰而從之。
		</region>
		<region typus="original" subtype="" id="1161" explains="">
舜德大明。
		</region>
	</paragraph>
	<paragraph index="25">
		<region typus="original" subtype="" id="1162" explains="">
於是夔行樂，
		</region>
		<region typus="comment" subtype="" id="1163" explains="1162">
【正義】若今太常卿也。
		</region>
		<region typus="original" subtype="" id="1164" explains="">
祖考至，羣后相讓，鳥獸翔舞，簫韶九成，鳳皇來儀，
		</region>
		<region typus="comment" subtype="" id="1165" explains="1164">
【集解】孔安國曰：「簫韶，舜樂名。備樂九奏而致鳳皇也。」
		</region>
		<region typus="original" subtype="" id="1166" explains="">
百獸率舞，百官信諧。帝用此作歌曰：「陟天之命，維時維幾。」
		</region>
		<region typus="comment" subtype="" id="1167" explains="1166">
【集解】孔安國曰：「奉正天命以臨民，惟在順時，惟在慎微。」
		</region>
		<region typus="original" subtype="" id="1168" explains="">
乃歌曰：「股肱喜哉，元首起哉，百工熙哉！」
		</region>
		<region typus="comment" subtype="" id="1169" explains="1168">
【集解】孔安國曰：「股肱之臣喜樂盡忠，君之治功乃起，百官之業乃廣。」
		</region>
		<region typus="original" subtype="" id="1170" explains="">
皋陶拜手稽首揚言曰：「念哉，
		</region>
		<region typus="comment" subtype="" id="1171" explains="1170">
【集解】鄭玄曰：「使羣臣念帝之戒。」
		</region>
		<region typus="original" subtype="" id="1172" explains="">
率爲興事，慎乃憲，敬哉！」
		</region>
		<region typus="comment" subtype="" id="1173" explains="1172">
【集解】孔安國曰：「率臣下爲起治之事，當慎汝法度，敬其職。」
		</region>
		<region typus="original" subtype="" id="1174" explains="">
乃更爲歌曰：「元首明哉，股肱良哉，庶事康哉！」（舜）又歌曰：「元首叢脞哉，股肱惰哉，萬事墮哉！」
		</region>
		<region typus="comment" subtype="" id="1175" explains="1174">
【集解】孔安國曰：「叢脞，細碎無大略也。君如此，則臣懈惰，萬事墮廢也。」
		</region>
		<region typus="original" subtype="" id="1176" explains="">
帝拜曰：「然，往欽哉！」於是天下皆宗禹之明度數聲樂，
		</region>
		<region typus="comment" subtype="" id="1177" explains="1176">
【集解】徐廣曰：「舜本紀云禹乃興九韶之樂。」
		</region>
		<region typus="original" subtype="" id="1178" explains="">
爲山川神主。
		</region>
	</paragraph>
	<paragraph index="26">
		<region typus="original" subtype="" id="1179" explains="">
帝舜薦禹於天，爲嗣。十七年
		</region>
		<region typus="comment" subtype="" id="1180" explains="1179">
【集解】劉熙曰：「若此，則舜格于文祖，三年之後，攝禹使得祭祀與？」
		</region>
		<region typus="original" subtype="" id="1181" explains="">
而帝舜崩。三年喪畢，禹辭辟舜之子商均於陽城。
		</region>
		<region typus="comment" subtype="" id="1182" explains="1181">
【集解】劉熙曰：「今潁川陽城是也。」
		</region>
		<region typus="original" subtype="" id="1183" explains="">
天下諸侯皆去商均而朝禹。禹於是遂即天子位，
		</region>
		<region typus="comment" subtype="" id="1184" explains="1183">
【集解】皇甫謐曰：「都平陽，或在安邑，或在晉陽。」
		</region>
		<region typus="original" subtype="" id="1185" explains="">
南面朝天下，國號曰夏后，姓姒氏。
		</region>
		<region typus="comment" subtype="" id="1186" explains="1185">
【集解】禮緯曰：「祖以吞薏苡生。」
		</region>
	</paragraph>
	<paragraph index="27">
		<region typus="original" subtype="" id="1187" explains="">
帝禹立而舉皋陶薦之，且授政焉，而皋陶卒。
		</region>
		<region typus="comment" subtype="" id="1188" explains="1187">
【正義】帝王紀云：「皋陶生於曲阜。曲阜偃地，故帝因之而以賜姓曰偃。堯禪舜，命之作士。舜禪禹，禹即帝位，以咎陶最賢，薦之於天，將有禪之意。未及禪，會皋陶卒。」括地志云：「咎繇墓在壽州安豐縣南一百三十里故六城東，東都陂內大冢也。」
		</region>
		<region typus="original" subtype="" id="1189" explains="">
封皋陶之後於英、六，
		</region>
		<region typus="comment" subtype="" id="1190" explains="1189">
【集解】徐廣曰：「史記皆作『英』字，而以英布是此苗裔。」【索隱】地理志六安國六縣，咎繇後偃姓所封國。英地闕，不知所在，以爲黥布是其後也。【正義】英蓋蓼也。括地志云：「光州固始縣，本春秋時蓼國。偃姓，皋陶之後也。左傳云子燮滅蓼。太康地志云蓼國先在南陽故縣，今豫州郾縣界故胡城是，後徙於此。」括地志云：「故六城在壽州安豐縣南一百三十二里。春秋文五年秋，楚成大心滅之。」
		</region>
		<region typus="original" subtype="" id="1191" explains="">
或在許。
		</region>
		<region typus="comment" subtype="" id="1192" explains="1191">
【集解】皇覽曰：「皋陶冢在廬江六縣。」【索隱】許在潁川。【正義】括地志云：「許故城在許州許昌縣南三十里，本漢許縣，故許國也。」
		</region>
		<region typus="original" subtype="" id="1193" explains="">
而后舉益，任之政。
		</region>
	</paragraph>
	<paragraph index="28">
		<region typus="original" subtype="" id="1194" explains="">
十年，帝禹東巡狩，至于會稽而崩。
		</region>
		<region typus="comment" subtype="" id="1195" explains="1194">
【集解】皇甫謐曰：「年百歲也。」
		</region>
		<region typus="original" subtype="" id="1196" explains="">
以天下授益。三年之喪畢，益讓帝禹之子啟，而辟居箕山之陽。
		</region>
		<region typus="comment" subtype="" id="1197" explains="1196">
【集解】孟子「陽」字作「陰」。劉熙曰：「崈高之北。」【正義】按：陰即陽城也。括地志云：「陽城縣在箕山北十三里。」又恐「箕」字誤，本是「嵩」字，而字相似。其陽城縣在嵩山南二十三里，則爲嵩山之陽也。
		</region>
		<region typus="original" subtype="" id="1198" explains="">
禹子啟賢，天下屬意焉。及禹崩，雖授益，益之佐禹日淺，天下未洽。故諸侯皆去益而朝啟，曰「吾君帝禹之子也」。於是啟遂即天子之位，是爲夏后帝啟。
		</region>
	</paragraph>
	<paragraph index="29">
		<region typus="original" subtype="" id="1199" explains="">
夏后帝啟，禹之子，其母塗山氏之女也。
		</region>
	</paragraph>
	<paragraph index="30">
		<region typus="original" subtype="" id="1200" explains="">
有扈氏不服，
		</region>
		<region typus="comment" subtype="" id="1201" explains="1200">
【集解】地理志曰扶風鄠縣是扈國。【索隱】地理志曰扶風縣鄠是扈國。【正義】括地志云：「雍州南鄠縣本夏之扈國也。地理志云鄠縣，古扈國，有戶亭。訓纂云戶、扈、鄠三字，一也，古今字不同耳。」
		</region>
		<region typus="original" subtype="" id="1202" explains="">
啟伐之，大戰於甘。
		</region>
		<region typus="comment" subtype="" id="1203" explains="1202">
【集解】馬融曰：「甘，有扈氏南郊地名。」【索隱】夏啟所伐，鄠南有甘亭。
		</region>
		<region typus="original" subtype="" id="1204" explains="">
將戰，作甘誓，乃召六卿申之。
		</region>
		<region typus="comment" subtype="" id="1205" explains="1204">
【集解】孔安國曰：「天子六軍，其將皆命卿也。」
		</region>
		<region typus="original" subtype="" id="1206" explains="">
啟曰：「嗟！六事之人，
		</region>
		<region typus="comment" subtype="" id="1207" explains="1206">
【集解】孔安國曰：「各有軍事，故曰六事。」
		</region>
		<region typus="original" subtype="" id="1208" explains="">
予誓告女：有扈氏威侮五行，怠棄三正，
		</region>
		<region typus="comment" subtype="" id="1209" explains="1208">
【集解】鄭玄曰：「五行，四時盛德所行之政也。威侮，暴逆之。三正，天、地、人之正道。」
		</region>
		<region typus="original" subtype="" id="1210" explains="">
天用勦絕其命。
		</region>
		<region typus="comment" subtype="" id="1211" explains="1210">
【集解】孔安國曰：「勦，截也。」
		</region>
		<region typus="original" subtype="" id="1212" explains="">
今予維共行天之罰。
		</region>
		<region typus="comment" subtype="" id="1213" explains="1212">
【集解】孔安國曰：「共，奉也。」
		</region>
		<region typus="original" subtype="" id="1214" explains="">
左不攻于左，右不攻于右，女不共命。
		</region>
		<region typus="comment" subtype="" id="1215" explains="1214">
【集解】鄭玄曰：「左，車左。右，車右。」
		</region>
		<region typus="original" subtype="" id="1216" explains="">
御非其馬之政，女不共命。
		</region>
		<region typus="comment" subtype="" id="1217" explains="1216">
【集解】孔安國曰：「御以正馬爲政也。三者有失，皆不奉我命也。」
		</region>
		<region typus="original" subtype="" id="1218" explains="">
用命，賞于祖；
		</region>
		<region typus="comment" subtype="" id="1219" explains="1218">
【集解】孔安國曰：「天子親征，必載遷廟之祖主行。有功即賞祖主前，示不專也。」
		</region>
		<region typus="original" subtype="" id="1220" explains="">
不用命，僇于社，
		</region>
		<region typus="comment" subtype="" id="1221" explains="1220">
【集解】孔安國曰：「又載社主，謂之社事。奔北，則僇之社主前。社主陰，陰主殺也。」
		</region>
		<region typus="original" subtype="" id="1222" explains="">
予則帑僇女。」
		</region>
		<region typus="comment" subtype="" id="1223" explains="1222">
【集解】孔安國曰：「非但止身，辱及女子，言恥累之。」
		</region>
		<region typus="original" subtype="" id="1224" explains="">
遂滅有扈氏。天下咸朝。
		</region>
	</paragraph>
	<paragraph index="31">
		<region typus="original" subtype="" id="1225" explains="">
夏后帝啟崩，
		</region>
		<region typus="comment" subtype="" id="1226" explains="1225">
【集解】徐廣曰：「皇甫謐曰夏啟元年甲辰，十年癸丑崩。」
		</region>
		<region typus="original" subtype="" id="1227" explains="">
子帝太康立。帝太康失國，
		</region>
		<region typus="comment" subtype="" id="1228" explains="1227">
【集解】孔安國曰：「盤于遊田，不恤民事，爲羿所逐，不得反國。」
		</region>
		<region typus="original" subtype="" id="1229" explains="">
昆弟五人，
		</region>
		<region typus="comment" subtype="" id="1230" explains="1229">
【索隱】皇甫謐云號五觀也。
		</region>
		<region typus="original" subtype="" id="1231" explains="">
須于洛汭，作五子之歌。
		</region>
		<region typus="comment" subtype="" id="1232" explains="1231">
【集解】孔安國曰：「太康五弟與其母待太康于洛水之北，怨其不反，故作歌。」
		</region>
	</paragraph>
	<paragraph index="32">
		<region typus="original" subtype="" id="1233" explains="">
太康崩，弟中康立，是爲帝中康。帝中康時，羲、和湎淫，廢時亂日。
		</region>
		<region typus="comment" subtype="" id="1234" explains="1233">
【集解】孔安國曰：「羲氏，和氏，掌天地四時之官。太康之後，沈湎于酒，廢天時，亂甲乙也。」
		</region>
		<region typus="original" subtype="" id="1235" explains="">
胤往征之，作胤征。
		</region>
		<region typus="comment" subtype="" id="1236" explains="1235">
【集解】孔安國曰：「胤國之君受王命往征之。」鄭玄曰：「胤，臣名。」
		</region>
	</paragraph>
	<paragraph index="33">
		<region typus="original" subtype="" id="1237" explains="">
中康崩，子帝相立。帝相崩，子帝少康立。
		</region>
		<region typus="comment" subtype="" id="1238" explains="1237">
【索隱】左傳魏莊子曰：「昔有夏之衰也，后羿自鉏遷于窮石，因夏人而代夏政。恃其射也，不修人事，而信用伯明氏之讒子寒浞。浞殺羿，烹之，以食其子，子不忍食，殺于窮門。浞因羿室，生澆及豷。使澆滅斟灌氏及斟尋氏，而相爲澆所滅，后緡歸于有仍，生少康。有夏之臣靡，自有鬲收二國之燼以滅浞，而立少康。少康滅澆于過，后杼滅豷于戈，有窮遂亡。」然則帝相自被篡殺，中閒經羿浞二氏，蓋三數十年。而此紀總不言之，直云帝相崩，子少康立，疏略之甚。【正義】帝王紀云：「帝羿有窮氏未聞其先何姓。帝嚳以上，世掌射正。至嚳，賜以彤弓素矢，封之於鉏，爲帝司射，歷虞、夏。羿學射於吉甫，其臂長，故以善射聞。及夏之衰，自鉏遷于窮石，因夏民以代夏政。帝相徙于商丘，依同姓諸侯斟尋。羿恃其善射，不修民事，淫于田獸，棄其良臣武羅、伯姻、熊髡、尨圉而信寒浞。寒浞，伯明氏之讒子，伯明后以讒棄之，而羿以爲己相。寒浞殺羿於桃梧，而烹之以食其子。其子不忍食之，死于窮門。浞遂代夏，立爲帝。寒浞襲有窮之號，因羿之室，生奡及豷。奡多力，能陸地行舟。使奡帥師滅斟灌、斟尋，殺夏帝相，封奡於過，封豷於戈。恃其詐力，不恤民事。初，奡之殺帝相也，妃有仍氏女曰后緡，歸有仍，生少康。初，夏之遺臣曰靡，事羿，羿死，逃於有鬲氏，收斟尋二國餘燼，殺寒浞，立少康，滅奡於過，后杼滅豷於戈，有窮遂亡也。」按：帝相被篡，歷羿浞二世，四十年，而此紀不說，亦馬遷所爲疏略也。奡音五告反。豷音許器反。括地志云：「故鉏城在滑州韋城縣東十里。晉地記云河南有窮谷，蓋本有窮氏所遷也。」括地志云：「商丘，今宋州也。斟灌故城在青州壽光縣東五十四里。斟尋故城，今青州北海縣是也。故過鄉亭在萊州掖縣西北二十里，本過國地。故鬲城在洛州密縣界。杜預云國名，今平原鬲縣也。」戈在宋鄭之閒也。寒國在北海平壽縣東寒亭也。伯明其君也。臣瓚云斟尋在河南，蓋後遷北海也。汲冢古文云太康居斟尋，羿亦居之，桀又居之。尚書云：「太康失邦，兄弟五人須于洛汭。」此即太康居之，爲近洛也。又吳起對魏武侯曰「夏桀之居，左河、濟，右太華，伊闕在其南，羊腸在其北」。又周書度邑篇云武王問太公「吾將因有夏之居」，即河南是也。括地志云：「故鄩城在洛州鞏縣西南五十八里，蓋桀所居也。陽翟縣又是禹所封，爲夏伯。」
		</region>
		<region typus="original" subtype="" id="1239" explains="">
帝少康崩，子帝予
		</region>
		<region typus="comment" subtype="" id="1240" explains="1239">
【索隱】音佇。系本云季佇作甲者也。左傳曰杼滅豷于戈。國語云杼能帥禹者也。
		</region>
		<region typus="original" subtype="" id="1241" explains="">
立。帝予崩，子帝槐
		</region>
		<region typus="comment" subtype="" id="1242" explains="1241">
【索隱】音回。系本作「帝芬」。
		</region>
		<region typus="original" subtype="" id="1243" explains="">
立。帝槐崩，子帝芒
		</region>
		<region typus="comment" subtype="" id="1244" explains="1243">
【索隱】音亡。鄒誕生又音荒也。
		</region>
		<region typus="original" subtype="" id="1245" explains="">
立。帝芒崩，子帝泄立。帝泄崩，子帝不降
		</region>
		<region typus="comment" subtype="" id="1246" explains="1245">
【索隱】系本作「帝降」。
		</region>
		<region typus="original" subtype="" id="1247" explains="">
立。帝不降崩，弟帝扃立。帝扃崩，子帝厪
		</region>
		<region typus="comment" subtype="" id="1248" explains="1247">
【索隱】音覲。鄒誕生又音勤。
		</region>
		<region typus="original" subtype="" id="1249" explains="">
立。帝厪崩，立帝不降之子孔甲，是爲帝孔甲。帝孔甲立，好方鬼神，事淫亂。夏后氏德衰，諸侯畔之。天降龍二，有雌雄，孔甲不能食，
		</region>
		<region typus="comment" subtype="" id="1250" explains="1249">
【正義】音寺。
		</region>
		<region typus="original" subtype="" id="1251" explains="">
未得豢龍氏。
		</region>
		<region typus="comment" subtype="" id="1252" explains="1251">
【集解】賈逵曰：「豢，養也。穀食曰豢。」
		</region>
		<region typus="original" subtype="" id="1253" explains="">
陶唐既衰，其后有劉累，
		</region>
		<region typus="comment" subtype="" id="1254" explains="1253">
【集解】服虔曰：「后，劉累之爲諸侯者，夏后賜之姓。」【正義】括地志云：「劉累故城在洛州緱氏縣南五十五里，乃劉累之故地也。」
		</region>
		<region typus="original" subtype="" id="1255" explains="">
學擾龍
		</region>
		<region typus="comment" subtype="" id="1256" explains="1255">
【集解】應劭曰：「擾音柔。擾，馴也。能順養得其嗜慾。」
		</region>
		<region typus="original" subtype="" id="1257" explains="">
于豢龍氏，以事孔甲。孔甲賜之姓曰御龍氏，
		</region>
		<region typus="comment" subtype="" id="1258" explains="1257">
【集解】服虔曰：「御亦養。」
		</region>
		<region typus="original" subtype="" id="1259" explains="">
受豕韋之後。
		</region>
		<region typus="comment" subtype="" id="1260" explains="1259">
【集解】徐廣曰：「受，一作『更』。」駰案：賈逵曰「劉累之後至商不絕，以代豕韋之後。祝融之後封於豕韋，殷武丁滅之，以劉累之後代之」。【索隱】按：系本豕韋，防姓。
		</region>
		<region typus="original" subtype="" id="1261" explains="">
龍一雌死，以食夏后。夏后使求，懼而遷去。
		</region>
		<region typus="comment" subtype="" id="1262" explains="1261">
【集解】賈逵曰：「夏后既饗，而又使求致龍，劉累不能得而懼也。」傳曰遷於魯縣。
		</region>
	</paragraph>
	<paragraph index="34">
		<region typus="original" subtype="" id="1263" explains="">
孔甲崩，子帝皋立。帝皋崩，
		</region>
		<region typus="comment" subtype="" id="1264" explains="1263">
【集解】左傳曰皋墓在殽南陵。
		</region>
		<region typus="original" subtype="" id="1265" explains="">
子帝發立。帝發崩，子帝履癸立，是爲桀。
		</region>
		<region typus="comment" subtype="" id="1266" explains="1265">
【索隱】桀，名也。按：系本帝皋生發及桀。此以發生桀，皇甫謐同也。
		</region>
		<region typus="original" subtype="" id="1267" explains="">
帝桀之時，
		</region>
		<region typus="comment" subtype="" id="1268" explains="1267">
【集解】謐法：「賊人多殺曰桀。」
		</region>
		<region typus="original" subtype="" id="1269" explains="">
自孔甲以來而諸侯多畔夏，桀不務德而武傷百姓，百姓弗堪。迺召湯而囚之夏臺，
		</region>
		<region typus="comment" subtype="" id="1270" explains="1269">
【索隱】獄名。夏曰均臺。皇甫謐云「地在陽翟」是也。
		</region>
		<region typus="original" subtype="" id="1271" explains="">
已而釋之。湯修德，諸侯皆歸湯，湯遂率兵以伐夏桀。桀走鳴條，
		</region>
		<region typus="comment" subtype="" id="1272" explains="1271">
【集解】孔安國曰：「地在安邑之西。」鄭玄曰：「南夷，地名。」
		</region>
		<region typus="original" subtype="" id="1273" explains="">
遂放而死。
		</region>
		<region typus="comment" subtype="" id="1274" explains="1273">
【集解】徐廣曰：「從禹至桀十七君，十四世。」駰案：汲冢紀年曰「有王與無王，用歲四百七十一年矣」。【索隱】徐廣曰：「從禹至桀，十七君，十四世。」案：汲冢紀年曰「有王與無王，用歲四百七十一年」。【正義】括地志云：「廬州巢縣有巢湖，即尚書『成湯伐桀，放於南巢』者也。淮南子云『湯敗桀於歷山，與末喜同舟浮江，奔南巢之山而死』。國語云『滿於巢湖』。又云『夏桀伐有施，施人以妺喜女焉』。」女音女慮反。
		</region>
		<region typus="original" subtype="" id="1275" explains="">
桀謂人曰：「吾悔不遂殺湯於夏臺，使至此。」湯乃踐天子位，代夏朝天下。湯封夏之後，
		</region>
		<region typus="comment" subtype="" id="1276" explains="1275">
【正義】括地志云：「夏亭故城在汝州郟城縣東北五十四里，蓋夏后所封也。」
		</region>
		<region typus="original" subtype="" id="1277" explains="">
至周封於杞也。
		</region>
		<region typus="comment" subtype="" id="1278" explains="1277">
【正義】括地志云：「汴州雍丘縣，古杞國城也。周武王封禹後，號東樓公也。」
		</region>
	</paragraph>
	<paragraph index="35">
		<region typus="original" subtype="" id="1279" explains="">
太史公曰：禹爲姒姓，其後分封，用國爲姓，故有夏后氏、有扈氏、有男氏、斟尋氏、
		</region>
		<region typus="comment" subtype="" id="1280" explains="1279">
【集解】徐廣曰：「一作『斟氏、尋氏』。」
		</region>
		<region typus="original" subtype="" id="1281" explains="">
彤城氏、襃氏、費氏、
		</region>
		<region typus="comment" subtype="" id="1282" explains="1281">
【索隱】系本男作「南」，尋作「鄩」，費作「弗」，而不云彤城及襃。按：周有彤伯，蓋彤城氏之後。張敖地理記云：「濟南平壽縣，其地即古斟尋國。」又下云斟戈氏，按左傳、系本皆云斟灌氏。
		</region>
		<region typus="original" subtype="" id="1283" explains="">
杞氏、繒氏、辛氏、冥氏、斟（氏）戈氏。孔子正夏時，學者多傳夏小正云。
		</region>
		<region typus="comment" subtype="" id="1284" explains="1283">
【集解】禮運稱孔子曰：「我欲觀夏道，是故之杞，而不足徵也，吾得夏時焉。」鄭玄曰：「得夏四時之書，其存者有小正。」【索隱】小正，大戴記篇名。正征二音。
		</region>
		<region typus="original" subtype="" id="1285" explains="">
自虞、夏時，貢賦備矣。或言禹會諸侯江南，計功而崩，因葬焉，命曰會稽。會稽者，會計也。
		</region>
		<region typus="comment" subtype="" id="1286" explains="1285">
【集解】皇覽曰：「禹冢在山陰縣會稽山上。會稽山本名苗山，在縣南，去縣七里。越傳曰禹到大越，上苗山，大會計，爵有德，封有功，因而更名苗山曰會稽。因病死，葬，葦棺，穿壙深七尺，上無瀉泄，下無邸水，檀高三尺，土階三等，周方一畝。呂氏春秋曰『禹葬會稽，不煩人徒』。墨子曰『禹葬會稽，衣裘三領，桐棺三寸』。地理志云山上有禹井、禹祠，相傳以爲下有羣鳥耘田者也。」【索隱】抵，至也，音丁禮反。葦棺者，以葦爲棺。謂蘧蒢而斂，非也。禹雖儉約，豈萬乘之主而臣子乃以蘧蒢裹尸乎？墨子言「桐棺三寸」，差近人情。【正義】括地志云：「禹陵在越州會稽縣南十三里。廟在縣東南十一里。」
		</region>
	</paragraph>
	<paragraph index="36">
		<region typus="summary" subtype="" id="1287" explains="">
索隱述贊】堯遭鴻水，黎人阻飢。禹勤溝洫，手足胼胝。言乘四載，動履四時。娶妻有日，過門不私。九土既理，玄圭錫茲。帝啟嗣立，有扈違命。五子作歌，太康失政。羿浞斯侮，夏室不競。降于孔甲，擾龍乖性。嗟彼鳴條，其終不令！
		</region>
	</paragraph>
	<paragraph index="37">
		<region typus="original" subtype="" id="1288" explains="">
Category:夏朝
		</region>
	</paragraph>
	<paragraph index="38">
		<region typus="original" subtype="" id="1289" explains="">
fr:Mémoires historiques/02
		</region>
	</paragraph>
</text>
