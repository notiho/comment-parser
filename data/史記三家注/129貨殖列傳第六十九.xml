<?xml version='1.0' encoding='UTF-8'?>
<text title="史記三家注" section="貨殖列傳第六十九" juan="129" original_title="史記">
	<paragraph index="0">
		<region typus="original" subtype="title" id="18200" explains="">
史記三家注 貨殖列傳第六十九
		</region>
	</paragraph>
	<paragraph index="1">
		<region typus="summary" subtype="" id="18201" explains="">
索隱】論語云：「賜不受命而貨殖焉。」廣雅云：「殖，立也。」孔安國注尚書云：「殖，生也。生資貨財利。」
		</region>
	</paragraph>
	<paragraph index="2">
		<region typus="original" subtype="" id="18202" explains="">
老子曰：「至治之極，
		</region>
		<region typus="comment" subtype="" id="18203" explains="18202">
【正義】言至治之極時，猶隣國相望，其俗至死不往來也。
		</region>
		<region typus="original" subtype="" id="18204" explains="">
鄰國相望，
		</region>
		<region typus="comment" subtype="" id="18205" explains="18204">
【正義】音亡。遠見而不相往來，故相望也。
		</region>
		<region typus="original" subtype="" id="18206" explains="">
雞狗之聲相聞，民各甘其食，美其服，安其俗，樂其業，至老死不相往來。」必用此爲務，輓近世塗民耳目，
		</region>
		<region typus="comment" subtype="" id="18207" explains="18206">
【索隱】輓音晚，古字通用。
		</region>
		<region typus="original" subtype="" id="18208" explains="">
則幾無行矣。
		</region>
		<region typus="comment" subtype="" id="18209" explains="18208">
【正義】輓，與挽同，引也。塗，塞也。言輓引至於近世，求利乃塗民耳目，則無所機其行迹，言不似古無爲。
		</region>
	</paragraph>
	<paragraph index="3">
		<region typus="original" subtype="" id="18210" explains="">
太史公曰：夫神農以前，吾不知已。
		</region>
		<region typus="comment" subtype="" id="18211" explains="18210">
【正義】太史公云︰神農以前，詩書不及，至於貨殖，不能知已。
		</region>
		<region typus="original" subtype="" id="18212" explains="">
至若詩書所述虞夏以來，耳目欲極聲色之好，口欲窮芻豢之味，身安逸樂，而心誇矜埶能之榮使。俗之漸民久矣，
		</region>
		<region typus="comment" subtype="" id="18213" explains="18212">
【正義】言詩書述虞夏以來，聲色芻豢佚樂夸矜，有威勢則能爲榮華，然世被漸染，使民爲之久矣。
		</region>
		<region typus="original" subtype="" id="18214" explains="">
雖戶說以眇論，
		</region>
		<region typus="comment" subtype="" id="18215" explains="18214">
【索隱】上音妙，下如字。
		</region>
		<region typus="original" subtype="" id="18216" explains="">
終不能化。
		</region>
		<region typus="comment" subtype="" id="18217" explains="18216">
【正義】論，音路頓反。雖戶戶說以無爲之眇論，終不能改貨殖夸矜之俗化也。
		</region>
		<region typus="original" subtype="" id="18218" explains="">
故善者因之，其次利道之，其次敎誨之，其次整齊之，最下者與之爭。
		</region>
		<region typus="comment" subtype="" id="18219" explains="18218">
【正義】言其善政者，因循清淨，隨俗而誘之，其次以利導引之，其次設化變改之，整齊不貪之，最下者與衆爭利及夸矜也。
		</region>
	</paragraph>
	<paragraph index="4">
		<region typus="original" subtype="" id="18220" explains="">
夫山西饒材、竹、穀、纑、
		</region>
		<region typus="comment" subtype="" id="18221" explains="18220">
【集解】徐廣曰：「紵屬，可以爲布。」【索隱】上音谷，又音雊。穀，木名，皮可爲紙。纑，山中紵，可以爲布，音盧。紵音佇，今山閒野紵，亦作「苧」。
		</region>
		<region typus="original" subtype="" id="18222" explains="">
旄、玉石；山東多魚、鹽、漆、絲、聲色；江南出枏、梓、
		</region>
		<region typus="comment" subtype="" id="18223" explains="18222">
【索隱】南子二音。
		</region>
		<region typus="original" subtype="" id="18224" explains="">
薑、桂、金、錫、連、
		</region>
		<region typus="comment" subtype="" id="18225" explains="18224">
【集解】徐廣曰：「音蓮，鉛之未鍊者。」【索隱】下音蓮。
		</region>
		<region typus="original" subtype="" id="18226" explains="">
丹沙、犀、瑇瑁、珠璣、齒革；龍門、碣石
		</region>
		<region typus="comment" subtype="" id="18227" explains="18226">
【正義】龍門山在絳州龍門縣。碣石山在平州盧龍縣。
		</region>
		<region typus="original" subtype="" id="18228" explains="">
北多馬、牛、羊、旃裘、筋角；銅、鐵則千里往往山出棊置：
		</region>
		<region typus="comment" subtype="" id="18229" explains="18228">
【索隱】言如置棊子，往往有之。【正義】言出銅鐵之山方千里，如圍棊之置也。管子云：「凡天下名山五千二百七十，出銅之山四百六十七，出鐵之山三千六百有九。山上有赭，其下有鐵。山上有鉛，其下有銀。山上有銀，其下有丹。山上有磁石，其下有金也。」
		</region>
		<region typus="original" subtype="" id="18230" explains="">
此其大較
		</region>
		<region typus="comment" subtype="" id="18231" explains="18230">
【索隱】音角。大較猶大略也。也。
		</region>
		<region typus="original" subtype="" id="18232" explains="">
皆中國人民所喜好，謠俗被服飲食奉生送死之具也。故待農而食之，虞而出之，工而成之，商而通之。此寧有政敎發徵期會哉？人各任其能，竭其力，以得所欲。故物賤之徵貴，
		</region>
		<region typus="comment" subtype="" id="18233" explains="18232">
【索隱】徵者，求也。謂此處物賤，求彼貴賣之。【正義】徵，召也。言物賤，彼貴處徵召之，必至也。
		</region>
		<region typus="original" subtype="" id="18234" explains="">
貴之徵賤，各勸其業，樂其事，若水之趨下，日夜無休時，不召而自來，不求而民出之。豈非道之所符，
		</region>
		<region typus="comment" subtype="" id="18235" explains="18234">
【索隱】道之符。符謂合於道也。
		</region>
		<region typus="original" subtype="" id="18236" explains="">
而自然之驗邪？
		</region>
		<region typus="comment" subtype="" id="18237" explains="18236">
【正義】言物自然而至，若道養萬物，不期而四時符合也。
		</region>
	</paragraph>
	<paragraph index="5">
		<region typus="original" subtype="" id="18238" explains="">
周書曰：「農不出則乏其食，工不出則乏其事，商不出則三寶絕，虞不出則財匱少。」財匱少而山澤不辟
		</region>
		<region typus="comment" subtype="" id="18239" explains="18238">
【索隱】下音闢。辟，開也，通也。
		</region>
		<region typus="original" subtype="" id="18240" explains="">
矣。此四者，民所衣食之原也。原大則饒，原小則鮮。上則富國，下則富家。貧富之道，莫之奪予，
		</region>
		<region typus="comment" subtype="" id="18241" explains="18240">
【索隱】音與。言貧富自由，無予奪。【正義】予，音與。言貧富之道，無人奪之及與之，原大則饒，原小則鮮；巧者有餘，拙者不足。
		</region>
		<region typus="original" subtype="" id="18242" explains="">
而巧者有餘，拙者不足。故太公望封於營丘，地潟鹵，
		</region>
		<region typus="comment" subtype="" id="18243" explains="18242">
【集解】徐廣曰：「潟音昔。潟鹵，鹹地也。」
		</region>
		<region typus="original" subtype="" id="18244" explains="">
人民寡，於是太公勸其女功，極技巧，通魚鹽，則人物歸之，繈至而輻湊。
		</region>
		<region typus="comment" subtype="" id="18245" explains="18244">
【正義】繈，腳兩反。
		</region>
		<region typus="original" subtype="" id="18246" explains="">
故齊冠帶衣履天下，海岱之閒斂袂而往朝焉。
		</region>
		<region typus="comment" subtype="" id="18247" explains="18246">
【索隱】言齊旣富饒，能冠帶天下，豐厚被於他邦，故海岱之閒斂袵而朝齊，言趨利者也。
		</region>
		<region typus="original" subtype="" id="18248" explains="">
其後齊中衰，管子修之，設輕重九府，
		</region>
		<region typus="comment" subtype="" id="18249" explains="18248">
【正義】管子云「輕重」謂錢也。夫治民有輕重之法，周有大府、玉府、內府、外府、泉府、天府、職內、職金、職幣，皆掌財幣之官，故云九府也。
		</region>
		<region typus="original" subtype="" id="18250" explains="">
則桓公以霸，九合諸侯，一匡天下；而管氏亦有三歸，位在陪臣，富於列國之君。是以齊富彊至於威、宣也。
		</region>
	</paragraph>
	<paragraph index="6">
		<region typus="original" subtype="" id="18251" explains="">
故曰：「倉廩實而知禮節，衣食足而知榮辱。」禮生於有而廢於無。故君子富，好行其德；小人富，以適其力。淵深而魚生之，山深而獸往之，人富而仁義附焉。富者得埶益彰，失埶則客無所之，以而不樂。夷狄益甚。諺曰：「千金之子，不死於市。」此非空言也。故曰：「天下熙熙，皆爲利來；天下壤壤，皆爲利往。」夫千乘之王，萬家之侯，百室之君，尚猶患貧，而況匹夫編戶之民乎！
		</region>
	</paragraph>
	<paragraph index="7">
		<region typus="original" subtype="" id="18252" explains="">
昔者越王句踐困於會稽之上，乃用范蠡、計然。
		</region>
		<region typus="comment" subtype="" id="18253" explains="18252">
【集解】徐廣曰：「計然者，范蠡之師也，名研，故諺曰『研、桑心筭』。」駰案：范子曰「計然者，葵丘濮上人，姓辛氏，字文子，其先晉國亡公子也。嘗南游於越，范蠡師事之。」【索隱】計然，韋昭云范蠡師也。蔡謨云蠡所著書名「計然」，蓋非也。徐廣亦以爲范蠡之師，名研，所謂「研、桑心計」也。范子曰「計然者，葵丘濮上人，姓辛氏，字文，其先晉之公子。南游越，范蠡事之」。吳越春秋謂之「計倪」。漢書古今人表計然列在第四，則「倪」之與「研」是一人，聲相近而相亂耳。
		</region>
		<region typus="original" subtype="" id="18254" explains="">
計然曰：「知鬬則修備，時用則知物，
		</region>
		<region typus="comment" subtype="" id="18255" explains="18254">
【索隱】時用知物。案：言知時所用之物。
		</region>
		<region typus="original" subtype="" id="18256" explains="">
二者形則萬貨之情可得而觀已。故歲在金，穰；水，毀；木，饑；火，旱。
		</region>
		<region typus="comment" subtype="" id="18257" explains="18256">
【索隱】五行不說土者，土，穰也。【正義】此不說土者，土，四季不得爲主故也。
		</region>
		<region typus="original" subtype="" id="18258" explains="">
旱則資舟，水則資車，
		</region>
		<region typus="comment" subtype="" id="18259" explains="18258">
【索隱】國語大夫種曰「賈人旱資舟，水資車以待」也。【正義】資，取也。國語大夫種曰︰「賈人夏則資皮，冬則資絺；旱則資舟，水則資車，以待之也。」
		</region>
		<region typus="original" subtype="" id="18260" explains="">
物之理也。六歲穰，六歲旱，十二歲一大饑。夫糶，二十病農，九十病末。
		</region>
		<region typus="comment" subtype="" id="18261" explains="18260">
【索隱】言米賤則農夫病也。若米斗直九十，則商賈病，故云「病末」。末謂逐末，卽商賈也。
		</region>
		<region typus="original" subtype="" id="18262" explains="">
末病則財不出，農病則草不辟矣。上不過八十，下不減三十，則農末俱利，平糶齊物，關市不乏，治國之道也。積著
		</region>
		<region typus="comment" subtype="" id="18263" explains="18262">
【索隱】音張呂反。
		</region>
		<region typus="original" subtype="" id="18264" explains="">
之理，務完物，無息幣。
		</region>
		<region typus="comment" subtype="" id="18265" explains="18264">
【索隱】毋息弊。久停息貨物則無利。【正義】著，張呂反。言停貯務在完牢之物也。息弊，無停弊惡之物也。
		</region>
		<region typus="original" subtype="" id="18266" explains="">
以物相貿易，腐敗而食之貨勿留，
		</region>
		<region typus="comment" subtype="" id="18267" explains="18266">
【正義】腐，音符愚反。言爛敗可食之貨物，莫復留滯。
		</region>
		<region typus="original" subtype="" id="18268" explains="">
無敢居貴。論其有餘不足，則知貴賤。貴上極則反賤，賤下極則反貴。貴出如糞土，賤取如珠玉。
		</region>
		<region typus="comment" subtype="" id="18269" explains="18268">
【索隱】夫物極貴必賤，極賤必貴。貴出如糞土者，旣極貴後，恐其必賤，故乘時出之如糞土。賤取如珠玉者，旣極賤後，恐其必貴，故乘時取之如珠玉。此所以爲貨殖也。元注恐錯。【正義】夫物貴出賣之，而收財賈，言如糞土不惜也。物賤而買取貯之，言如珠玉必惜也。
		</region>
		<region typus="original" subtype="" id="18270" explains="">
財幣欲其行如流水。」修之十年，國富，厚賂戰士，士赴矢石，如渴得飲，遂報彊吳，觀兵中國，稱號「五霸」。
		</region>
		<region typus="comment" subtype="" id="18271" explains="18270">
【正義】言稱號比於五伯也。
		</region>
	</paragraph>
	<paragraph index="8">
		<region typus="original" subtype="" id="18272" explains="">
范蠡旣雪會稽之恥，乃喟然而歎曰：「計然之策七，
		</region>
		<region typus="comment" subtype="" id="18273" explains="18272">
【正義】策七，漢書作「十」字，越絕書云「其術有九」。解在越世家。
		</region>
		<region typus="original" subtype="" id="18274" explains="">
越用其五而得意。旣已施於國，吾欲用之家。」乃乘扁舟
		</region>
		<region typus="comment" subtype="" id="18275" explains="18274">
【集解】漢書音義曰：「特舟也。」【索隱】扁音篇，又音符殄反。服虔云：「特舟也。」國語云：「范蠡乘輕舟。」
		</region>
		<region typus="original" subtype="" id="18276" explains="">
浮於江湖，
		</region>
		<region typus="comment" subtype="" id="18277" explains="18276">
【正義】國語云句踐滅吳，反至五湖，范蠡辭於王曰：「君王勉之，臣不復入國矣。」遂乘輕舟，以浮於五湖，莫知其所終極。
		</region>
		<region typus="original" subtype="" id="18278" explains="">
變名易姓，適齊爲鴟夷子皮，
		</region>
		<region typus="comment" subtype="" id="18279" explains="18278">
【索隱】大顏曰：「若盛酒者鴟夷也，用之則多所容納，不用則可卷而懷之，不忤於物也。」案：韓子云「鴟夷子皮事田成子，成子去齊之燕，子皮乃從之」也。蓋范蠡也。
		</region>
		<region typus="original" subtype="" id="18280" explains="">
之陶
		</region>
		<region typus="comment" subtype="" id="18281" explains="18280">
【索隱】服虔云：「今定陶也。」【正義】括地志云：「卽陶山，在齊州平（陽）〔陵〕縣東三十五里陶山之陽也。今南五里猶有朱公冢。」又云：「曹州濟陽縣東南三里有陶朱公冢，又云在南郡華容縣西，未詳也。」
		</region>
		<region typus="original" subtype="" id="18282" explains="">
爲朱公。朱公以爲陶天下之中，諸侯四通，貨物所交易也。乃治產積居。與時逐
		</region>
		<region typus="comment" subtype="" id="18283" explains="18282">
【集解】漢書音義曰：「逐時而居貨。」【索隱】韋昭云：「隨時逐利也。」
		</region>
		<region typus="original" subtype="" id="18284" explains="">
而不責於人。
		</region>
		<region typus="comment" subtype="" id="18285" explains="18284">
【索隱】案：謂擇人而與人不負之，故云不責於人也。【正義】言順時積居，不出責於人。
		</region>
		<region typus="original" subtype="" id="18286" explains="">
故善治生者，能擇人而任時。十九年之中三致千金，再分散與貧交疏昆弟。此所謂富好行其德者也。後年衰老而聽子孫，子孫脩業而息之，遂至巨萬。
		</region>
		<region typus="comment" subtype="" id="18287" explains="18286">
【集解】徐廣曰：「萬萬也。」
		</region>
		<region typus="original" subtype="" id="18288" explains="">
故言富者皆稱陶朱公。
		</region>
	</paragraph>
	<paragraph index="9">
		<region typus="original" subtype="" id="18289" explains="">
子贛旣學於仲尼，退而仕於衞，廢著
		</region>
		<region typus="comment" subtype="" id="18290" explains="18289">
【集解】徐廣曰：「子贛傳云『廢居』。著猶居也。著讀音如貯。」【索隱】著音貯。漢書亦作「貯」，貯猶居也。說文云：「貯，積也。」
		</region>
		<region typus="original" subtype="" id="18291" explains="">
鬻財於曹、魯之閒，七十子之徒，賜最爲饒益。原憲不厭糟穅，
		</region>
		<region typus="comment" subtype="" id="18292" explains="18291">
【索隱】饜，飽也。
		</region>
		<region typus="original" subtype="" id="18293" explains="">
匿於窮巷。子貢結駟連騎，束帛之幣以聘享諸侯，所至，國君無不分庭與之抗禮。夫使孔子名布揚於天下者，子貢先後之也。此所謂得埶而益彰者乎？
		</region>
	</paragraph>
	<paragraph index="10">
		<region typus="original" subtype="" id="18294" explains="">
白圭，周人也。當魏文侯時，李克
		</region>
		<region typus="comment" subtype="" id="18295" explains="18294">
【索隱】案：漢書食貨志李悝爲魏文侯作盡地力之敎，國以富強。今此及漢書言「克」，皆誤也。劉向別錄則云「李悝」也。
		</region>
		<region typus="original" subtype="" id="18296" explains="">
務盡地力，而白圭樂觀時變，故人弃我取，人取我與。夫歲孰取穀，予之絲漆；繭出取帛絮，予之食。
		</region>
		<region typus="comment" subtype="" id="18297" explains="18296">
【索隱】謂穀。
		</region>
		<region typus="original" subtype="" id="18298" explains="">
太陰在卯，穰；
		</region>
		<region typus="comment" subtype="" id="18299" explains="18298">
【正義】太陰，歲後二辰爲太陰。
		</region>
		<region typus="original" subtype="" id="18300" explains="">
明歲衰惡。至午，旱；明歲美。至酉，穰；明歲衰惡。至子，大旱；明歲美，有水。至卯，積著率
		</region>
		<region typus="comment" subtype="" id="18301" explains="18300">
【正義】貯律二音。
		</region>
		<region typus="original" subtype="" id="18302" explains="">
歲倍。欲長錢，取下穀；長石斗，取上種。能薄飲食，忍嗜欲，節衣服，與用事僮僕同苦樂，趨時若猛獸摯鳥之發。故曰：「吾治生產，猶伊尹、呂尚之謀，孫吳用兵，商鞅行法是也。是故其智不足與權變，勇不足以決斷，仁不能以取予，彊不能有所守，雖欲學吾術，終不告之矣。」蓋天下言治生祖白圭。白圭其有所試矣，能試有所長，非苟而已也。
		</region>
	</paragraph>
	<paragraph index="11">
		<region typus="original" subtype="" id="18303" explains="">
猗頓用盬鹽起。
		</region>
		<region typus="comment" subtype="" id="18304" explains="18303">
【集解】孔叢子曰：「猗頓，魯之窮士也。耕則常飢，桑則常寒。聞朱公富，往而問術焉。朱公告之曰：『子欲速富，當畜五牸。』於是乃適西河，大畜牛羊于猗氏之南，十年之閒其息不可計，貲擬王公，馳名天下。以興富於猗氏，故曰猗頓。」【索隱】盬音古。案：周禮鹽人云「共苦鹽」，杜子春以爲苦讀如盬。盬謂出鹽直用不煉也。一說云盬鹽，河東大鹽；散鹽，東海煮水爲鹽也。【正義】案：猗氏，蒲州縣也。河東鹽池是畦鹽。作「畦」，若種韭一畦。天雨下，池中鹹淡得均，卽畎池中水上畔中，深一尺許（坈）〔坑〕，日暴之五六日則成，鹽若白礬石，大小如雙陸及（暮）〔棊〕，則呼爲畦鹽。或有花鹽，緣黃河鹽池有八九所，而鹽州有烏池，猶出三色鹽，有井鹽、畦鹽、花鹽。其池中鑿井深一二尺，去泥卽到鹽，掘取若至一丈，則著平石無鹽矣。其色或白或青黑，名曰井鹽。畦鹽若河東者。花鹽，池中雨下，隨而大小成鹽，其下方微空，上頭隨雨下池中，其滴高起若塔子形處曰花鹽，亦曰卽成鹽焉。池中心有泉井，水淡，所作池人馬盡汲此井。其鹽四分入官，一分入百姓也。池中又鑿得鹽塊，闊一尺餘，高二尺，白色光明洞徹，年貢之也。
		</region>
		<region typus="original" subtype="" id="18305" explains="">
而邯鄲郭縱以鐵冶成業，與王者埒富。
		</region>
	</paragraph>
	<paragraph index="12">
		<region typus="original" subtype="" id="18306" explains="">
烏氏倮
		</region>
		<region typus="comment" subtype="" id="18307" explains="18306">
【集解】韋昭曰：「烏氏，縣名，屬安定。倮，名也。」【索隱】漢書作「臝」。案：烏氏，縣名。氏音支。名倮，音踝也。【正義】縣，古城在涇州安定縣東四十里。倮，名也。
		</region>
		<region typus="original" subtype="" id="18308" explains="">
畜牧，及衆，
		</region>
		<region typus="comment" subtype="" id="18309" explains="18308">
【索隱】謂畜牧及至衆多之時。
		</region>
		<region typus="original" subtype="" id="18310" explains="">
斥賣，
		</region>
		<region typus="comment" subtype="" id="18311" explains="18310">
【正義】斥，不用也。言盡賣也。
		</region>
		<region typus="original" subtype="" id="18312" explains="">
求奇繒物，
		</region>
		<region typus="comment" subtype="" id="18313" explains="18312">
【索隱】謂斥物賣之以求奇物也。
		</region>
		<region typus="original" subtype="" id="18314" explains="">
閒獻遺戎王。
		</region>
		<region typus="comment" subtype="" id="18315" explains="18314">
【集解】徐廣曰：「閒，一作『奸』。不以公正謂之奸也。」【索隱】案：閒獻猶私獻也。
		</region>
		<region typus="original" subtype="" id="18316" explains="">
戎王什倍其償，與之畜，
		</region>
		<region typus="comment" subtype="" id="18317" explains="18316">
【索隱】什倍其當，予之畜。謂戎王償之牛羊十倍也。「當」字漢書作「償」也。
		</region>
		<region typus="original" subtype="" id="18318" explains="">
畜至用谷量馬牛。
		</region>
		<region typus="comment" subtype="" id="18319" explains="18318">
【集解】韋昭曰：「滿谷則具不復數。」【索隱】谷音欲。【正義】谷，音欲。言畜衆多，以山谷多少言。
		</region>
		<region typus="original" subtype="" id="18320" explains="">
秦始皇帝令倮比封君，以時與列臣朝請。而巴（蜀）寡婦清，
		</region>
		<region typus="comment" subtype="" id="18321" explains="18320">
【索隱】漢書「巴寡婦清」。巴，寡婦之邑；清，其名也。
		</region>
		<region typus="original" subtype="" id="18322" explains="">
其先得丹穴，
		</region>
		<region typus="comment" subtype="" id="18323" explains="18322">
【集解】徐廣曰：「涪陵出丹。」【正義】括地志云：「寡婦清臺山俗名貞女山，在涪州永安縣東北七十里也。」
		</region>
		<region typus="original" subtype="" id="18324" explains="">
而擅其利數世，家亦不訾。
		</region>
		<region typus="comment" subtype="" id="18325" explains="18324">
【索隱】案：謂其多，不可訾量。【正義】音子兒反。言資財衆多，不可訾量。一云清多以財餉遺四方，用衞其業，故財亦不多積聚。
		</region>
		<region typus="original" subtype="" id="18326" explains="">
清，寡婦也，能守其業，用財自衞，不見侵犯。秦皇帝以爲貞婦而客之，爲築女懷清臺。夫倮鄙人牧長，清窮鄕寡婦，禮抗萬乘，名顯天下，豈非以富邪？
		</region>
	</paragraph>
	<paragraph index="13">
		<region typus="original" subtype="" id="18327" explains="">
漢興，海內爲一，開關梁，弛山澤之禁，是以富商大賈周流天下，交易之物莫不通，得其所欲，而徙豪傑諸侯彊族於京師。
		</region>
	</paragraph>
	<paragraph index="14">
		<region typus="original" subtype="" id="18328" explains="">
關中自汧、雍以東至河、華，膏壤沃野千里，自虞夏之貢以爲上田，而公劉適邠，大王、王季在岐，文王作豐，武王治鎬，故其民猶有先王之遺風，好稼穡，殖五穀，地重，
		</region>
		<region typus="comment" subtype="" id="18329" explains="18328">
【索隱】言重耕稼也。
		</region>
		<region typus="original" subtype="" id="18330" explains="">
重爲邪。
		</region>
		<region typus="comment" subtype="" id="18331" explains="18330">
【索隱】重音逐隴反。重者，難也。畏（言）〔罪〕不敢爲姦邪。【正義】重並逐拱反。言關中地重厚，民亦重難不爲邪惡。
		</region>
		<region typus="original" subtype="" id="18332" explains="">
及秦文、（孝）〔德〕、繆居雍，隙
		</region>
		<region typus="comment" subtype="" id="18333" explains="18332">
【集解】徐廣曰：「隙者，閒孔也。地居隴蜀之閒要路，故曰隙。」【索隱】徐氏云隙，閒孔也。隙者，隴雍之閒閑隙之地，故云「雍隙」也。【正義】雍，縣。岐州雍縣也。
		</region>
		<region typus="original" subtype="" id="18334" explains="">
隴蜀之貨物而多賈。
		</region>
		<region typus="comment" subtype="" id="18335" explains="18334">
【索隱】音古。
		</region>
		<region typus="original" subtype="" id="18336" explains="">
獻（孝）公徙櫟邑，
		</region>
		<region typus="comment" subtype="" id="18337" explains="18336">
【集解】徐廣曰：「在馮翊。」【索隱】上音藥，卽櫟陽。
		</region>
		<region typus="original" subtype="" id="18338" explains="">
櫟邑北卻戎翟，東通三晉，亦多大賈。（武）〔孝〕、昭治咸陽，因以漢都，長安諸陵，四方輻湊並至而會，地小人衆，故其民益玩巧而事末也。南則巴蜀。巴蜀亦沃野，地饒巵、
		</region>
		<region typus="comment" subtype="" id="18339" explains="18338">
【集解】徐廣曰：「音支。烟支也，紫赤色也。」
		</region>
		<region typus="original" subtype="" id="18340" explains="">
薑、丹沙、石、銅、鐵、
		</region>
		<region typus="comment" subtype="" id="18341" explains="18340">
【集解】徐廣曰：「邛都出銅，臨邛出鐵。」
		</region>
		<region typus="original" subtype="" id="18342" explains="">
竹、木之器。南御滇僰，僰僮。西近邛笮，笮馬、旄牛。然四塞，棧道千里，無所不通，唯褒斜綰轂其口，
		</region>
		<region typus="comment" subtype="" id="18343" explains="18342">
【集解】徐廣曰：「在漢中。」【索隱】言褒斜道狹，綰其道口，有若車轂之湊，故云「綰轂」也。【正義】斜，音也奢反。梁州記云︰「萬石城泝漢上七里，有褒谷，南口曰褒，北口曰斜，長四百七十里。」
		</region>
		<region typus="original" subtype="" id="18344" explains="">
以所多易所鮮。
		</region>
		<region typus="comment" subtype="" id="18345" explains="18344">
【索隱】易音亦。鮮音尟。言以所多易其所少。
		</region>
		<region typus="original" subtype="" id="18346" explains="">
天水、隴西、北地、上郡與關中同俗，然西有羌中之利，北有戎翟之畜，畜牧爲天下饒。然地亦窮險，唯京師要其道。
		</region>
		<region typus="comment" subtype="" id="18347" explains="18346">
【正義】要音腰。言要束其路也。
		</region>
		<region typus="original" subtype="" id="18348" explains="">
故關中之地，於天下三分之一，而人衆不過什三；然量其富，什居其六。
		</region>
	</paragraph>
	<paragraph index="15">
		<region typus="original" subtype="" id="18349" explains="">
昔唐人都河東，
		</region>
		<region typus="comment" subtype="" id="18350" explains="18349">
【集解】徐廣曰：「堯都晉陽也。」
		</region>
		<region typus="original" subtype="" id="18351" explains="">
殷人都河內，
		</region>
		<region typus="comment" subtype="" id="18352" explains="18351">
【正義】盤庚都殷墟，地屬河內也。
		</region>
		<region typus="original" subtype="" id="18353" explains="">
周人都河南。
		</region>
		<region typus="comment" subtype="" id="18354" explains="18353">
【正義】周自平王已下都洛陽。
		</region>
		<region typus="original" subtype="" id="18355" explains="">
夫三河在天下之中，若鼎足，王者所更居也，建國各數百千歲，土地小狹，民人衆，都國諸侯所聚會，故其俗纖儉習事。楊、平陽陳
		</region>
		<region typus="comment" subtype="" id="18356" explains="18355">
【索隱】楊，平陽，二邑名，在趙之西。「陳」蓋衍字。以下有「楊平陽陳掾」，此因衍也。言二邑之人皆西賈於秦、翟，北賈於種、代。種、代在石邑之北也。
		</region>
		<region typus="original" subtype="" id="18357" explains="">
西賈秦、翟，
		</region>
		<region typus="comment" subtype="" id="18358" explains="18357">
【正義】賈音古。秦，關內也。翟，隰、石等州部落稽也。延、綏、銀三州皆白翟所居。
		</region>
		<region typus="original" subtype="" id="18359" explains="">
北賈種、代。
		</region>
		<region typus="comment" subtype="" id="18360" explains="18359">
【正義】上之勇反。種在恆州石邑縣北，蓋蔚州也。代，今代州。
		</region>
		<region typus="original" subtype="" id="18361" explains="">
種、代，石北也，
		</region>
		<region typus="comment" subtype="" id="18362" explains="18361">
【集解】徐廣曰：「石邑縣也，在常山。」
		</region>
		<region typus="original" subtype="" id="18363" explains="">
地邊胡，數被寇。人民矜懻忮，
		</region>
		<region typus="comment" subtype="" id="18364" explains="18363">
【集解】晉灼曰：「懻音慨。忮音堅忮。」瓚曰：「懻音慨。今北土名彊直爲『懻中』也。」【索隱】上音冀，下音寘。【正義】懻忮，強直而很也。
		</region>
		<region typus="original" subtype="" id="18365" explains="">
好氣，任俠爲姦，不事農商。然迫近北夷，師旅亟往，中國委輸時有奇羨。
		</region>
		<region typus="comment" subtype="" id="18366" explains="18365">
【索隱】上音羈，下音羊戰反。奇羨謂奇有餘衍也。
		</region>
		<region typus="original" subtype="" id="18367" explains="">
其民羯羠不均，
		</region>
		<region typus="comment" subtype="" id="18368" explains="18367">
【集解】徐廣曰：「羠音兕，一音囚几反，皆健羊名。」【索隱】羯音己紇反。羠音慈紀反。徐廣云羠音兕，皆健羊也。其方人性若羊，健捍而不均。
		</region>
		<region typus="original" subtype="" id="18369" explains="">
自全晉之時固已患其僄悍，
		</region>
		<region typus="comment" subtype="" id="18370" explains="18369">
【正義】全晉，全盛時。
		</region>
		<region typus="original" subtype="" id="18371" explains="">
而武靈王益厲之，其謠俗猶有趙之風也。故楊、平陽陳掾其閒，
		</region>
		<region typus="comment" subtype="" id="18372" explains="18371">
【索隱】掾音逐緣反。陳掾猶經營馳逐也。
		</region>
		<region typus="original" subtype="" id="18373" explains="">
得所欲。溫、軹
		</region>
		<region typus="comment" subtype="" id="18374" explains="18373">
【索隱】二縣名，屬河內。
		</region>
		<region typus="original" subtype="" id="18375" explains="">
西賈上黨，
		</region>
		<region typus="comment" subtype="" id="18376" explains="18375">
【正義】澤、潞等州也。
		</region>
		<region typus="original" subtype="" id="18377" explains="">
北賈趙、中山。
		</region>
		<region typus="comment" subtype="" id="18378" explains="18377">
【正義】洛州及定州。
		</region>
		<region typus="original" subtype="" id="18379" explains="">
中山地薄人衆，猶有沙丘紂淫地餘民，
		</region>
		<region typus="comment" subtype="" id="18380" explains="18379">
【集解】晉灼曰：「言地薄人衆，猶復有沙丘紂淫地餘民，通係之於淫風而言也。」【正義】沙丘在邢州也。
		</region>
		<region typus="original" subtype="" id="18381" explains="">
民俗懁急，
		</region>
		<region typus="comment" subtype="" id="18382" explains="18381">
【集解】徐廣曰：「懁，急也，音絹。一作『儇』，一作『惠』也，音翾也。」【索隱】懁音絹。儇音翾。
		</region>
		<region typus="original" subtype="" id="18383" explains="">
仰機利而食。
		</region>
		<region typus="comment" subtype="" id="18384" explains="18383">
【正義】言仰機巧之利也。
		</region>
		<region typus="original" subtype="" id="18385" explains="">
丈夫相聚游戲，悲歌忼慨，起則相隨椎剽，
		</region>
		<region typus="comment" subtype="" id="18386" explains="18385">
【索隱】椎，卽追反。椎殺人而剽掠之。
		</region>
		<region typus="original" subtype="" id="18387" explains="">
休則掘冢作巧姦冶，
		</region>
		<region typus="comment" subtype="" id="18388" explains="18387">
【集解】徐廣曰：「一作『蠱』。」【正義】謂作巧僞之物，姦蕩婬冶也。
		</region>
		<region typus="original" subtype="" id="18389" explains="">
多美物，
		</region>
		<region typus="comment" subtype="" id="18390" explains="18389">
【集解】徐廣曰：「美，一作『弄』，一作『椎』。」
		</region>
		<region typus="original" subtype="" id="18391" explains="">
爲倡優。女子則鼓鳴瑟，跕屣，
		</region>
		<region typus="comment" subtype="" id="18392" explains="18391">
【集解】徐廣曰：「跕音帖。」張晏曰：「跕，屣也。」瓚曰：「躡跟爲跕也。」【索隱】上音帖，下所綺反。
		</region>
		<region typus="original" subtype="" id="18393" explains="">
游媚貴富，入後宮，徧諸侯。
		</region>
	</paragraph>
	<paragraph index="16">
		<region typus="original" subtype="" id="18394" explains="">
然邯鄲亦漳、河之閒
		</region>
		<region typus="comment" subtype="" id="18395" explains="18394">
【正義】洺水本名漳水，邯鄲在其地。
		</region>
		<region typus="original" subtype="" id="18396" explains="">
一都會也。北通燕、涿，南有鄭、衞。鄭、衞俗與趙相類，然近梁、魯，微重而矜節。
		</region>
		<region typus="comment" subtype="" id="18397" explains="18396">
【集解】徐廣曰：「矜，一作『務』。」
		</region>
		<region typus="original" subtype="" id="18398" explains="">
濮上之邑徙野王，
		</region>
		<region typus="comment" subtype="" id="18399" explains="18398">
【集解】徐廣曰：「衞君角徙野王。」【正義】秦拔衞濮陽，徙其君於懷州野王。
		</region>
		<region typus="original" subtype="" id="18400" explains="">
野王好氣任俠，衞之風也。
		</region>
	</paragraph>
	<paragraph index="17">
		<region typus="original" subtype="" id="18401" explains="">
夫燕亦勃、碣之閒
		</region>
		<region typus="comment" subtype="" id="18402" explains="18401">
【正義】勃海、碣石在西北。
		</region>
		<region typus="original" subtype="" id="18403" explains="">
一都會也。南通齊、趙，東北邊胡。上谷至遼東，地踔遠，
		</region>
		<region typus="comment" subtype="" id="18404" explains="18403">
【索隱】劉氏上音卓，一音勑敎反，亦遠騰皃也。
		</region>
		<region typus="original" subtype="" id="18405" explains="">
人民希，數被寇，大與趙、代俗相類，而民雕捍
		</region>
		<region typus="comment" subtype="" id="18406" explains="18405">
【索隱】人雕悍。言如雕性之捷捍也。
		</region>
		<region typus="original" subtype="" id="18407" explains="">
少慮，有魚鹽棗栗之饒。北鄰烏桓、
		</region>
		<region typus="comment" subtype="" id="18408" explains="18407">
【索隱】鄰，一作『臨』。臨者，亦卻背之義，他並類此也。
		</region>
		<region typus="original" subtype="" id="18409" explains="">
夫餘，東綰穢貉、
		</region>
		<region typus="comment" subtype="" id="18410" explains="18409">
【索隱】東綰穢貊。案：綰者，綰統其要津；則上云「臨」者，謂卻背之。
		</region>
		<region typus="original" subtype="" id="18411" explains="">
朝鮮、真番之利。
		</region>
		<region typus="comment" subtype="" id="18412" explains="18411">
【正義】番音潘。
		</region>
	</paragraph>
	<paragraph index="18">
		<region typus="original" subtype="" id="18413" explains="">
洛陽東賈齊、魯，南賈梁、楚。故泰山之陽則魯，其陰則齊。
		</region>
	</paragraph>
	<paragraph index="19">
		<region typus="original" subtype="" id="18414" explains="">
齊帶山海，
		</region>
		<region typus="comment" subtype="" id="18415" explains="18414">
【集解】徐廣曰：「齊世家曰齊自泰山屬之琅邪，北被于海，膏壤二千里，其民闊達多匿智。」
		</region>
		<region typus="original" subtype="" id="18416" explains="">
膏壤千里，宜桑麻，人民多文綵布帛魚鹽。臨菑亦海岱之閒一都會也。其俗寬緩闊達，而足智，好議論，地重，難動搖，怯於衆鬬，勇於持刺，故多劫人者，大國之風也。其中具五民。
		</region>
		<region typus="comment" subtype="" id="18417" explains="18416">
【集解】服虔曰：「士農商工賈也。」如淳曰：「游子樂其俗不復歸，故有五方之民。」【正義】如說非也。
		</region>
	</paragraph>
	<paragraph index="20">
		<region typus="original" subtype="" id="18418" explains="">
而鄒、魯濱洙、泗，猶有周公遺風，俗好儒，備於禮，故其民齪齪。
		</region>
		<region typus="comment" subtype="" id="18419" explains="18418">
【索隱】齪音側角反，又音側齗反。
		</region>
		<region typus="original" subtype="" id="18420" explains="">
頗有桑麻之業，無林澤之饒。地小人衆，儉嗇，畏罪遠邪。及其衰，好賈趨利，甚於周人。
		</region>
	</paragraph>
	<paragraph index="21">
		<region typus="original" subtype="" id="18421" explains="">
夫自鴻溝以東，
		</region>
		<region typus="comment" subtype="" id="18422" explains="18421">
【集解】徐廣曰：「在滎陽。」
		</region>
		<region typus="original" subtype="" id="18423" explains="">
芒、碭以北，
		</region>
		<region typus="comment" subtype="" id="18424" explains="18423">
【集解】徐廣曰：「今爲臨淮。」
		</region>
		<region typus="original" subtype="" id="18425" explains="">
屬巨野，
		</region>
		<region typus="comment" subtype="" id="18426" explains="18425">
【正義】鄆州鉅野縣（在）〔有〕鉅野澤也。
		</region>
		<region typus="original" subtype="" id="18427" explains="">
此梁、宋也。
		</region>
		<region typus="comment" subtype="" id="18428" explains="18427">
【集解】徐廣曰：「今之浚儀。」【正義】鴻溝以東，芒、碭以北至鉅野，梁宋二國之地。
		</region>
		<region typus="original" subtype="" id="18429" explains="">
陶、
		</region>
		<region typus="comment" subtype="" id="18430" explains="18429">
【集解】徐廣曰：「今之定陶。」【正義】今曹州。
		</region>
		<region typus="original" subtype="" id="18431" explains="">
睢陽
		</region>
		<region typus="comment" subtype="" id="18432" explains="18431">
【正義】今宋州宋城也。
		</region>
		<region typus="original" subtype="" id="18433" explains="">
亦一都會也。昔堯作（游）〔於〕成陽，
		</region>
		<region typus="comment" subtype="" id="18434" explains="18433">
【集解】如淳曰：「作，起也。成陽在定陶。」
		</region>
		<region typus="original" subtype="" id="18435" explains="">
舜漁於雷澤，
		</region>
		<region typus="comment" subtype="" id="18436" explains="18435">
【集解】徐廣曰：「在成陽。」【正義】澤在雷澤縣西北也。
		</region>
		<region typus="original" subtype="" id="18437" explains="">
湯止于亳。
		</region>
		<region typus="comment" subtype="" id="18438" explains="18437">
【集解】徐廣曰：「今梁國薄縣。」【正義】宋州穀熟縣西南四十五里南亳州故城是也。
		</region>
		<region typus="original" subtype="" id="18439" explains="">
其俗猶有先王遺風，重厚多君子，好稼穡，雖無山川之饒，能惡衣食，致其蓄藏。
		</region>
	</paragraph>
	<paragraph index="22">
		<region typus="original" subtype="" id="18440" explains="">
越、楚則有三俗。
		</region>
		<region typus="comment" subtype="" id="18441" explains="18440">
【正義】越滅吳則有江淮以北，楚滅越兼有吳越之地，故言「越楚」也。
		</region>
		<region typus="original" subtype="" id="18442" explains="">
夫自淮北沛、陳、汝南、南郡，此西楚也。
		</region>
		<region typus="comment" subtype="" id="18443" explains="18442">
【正義】沛，徐州沛縣也。陳，今陳州也。汝，汝州也。南郡，今荊州也。言從沛郡西至荊州，並西楚也。
		</region>
		<region typus="original" subtype="" id="18444" explains="">
其俗剽輕，
		</region>
		<region typus="comment" subtype="" id="18445" explains="18444">
【正義】輕，音去聲。
		</region>
		<region typus="original" subtype="" id="18446" explains="">
易發怒，地薄，寡於積聚。江陵故郢都，
		</region>
		<region typus="comment" subtype="" id="18447" explains="18446">
【正義】荊州江陵縣故爲郢，楚之都。
		</region>
		<region typus="original" subtype="" id="18448" explains="">
西通巫、巴，
		</region>
		<region typus="comment" subtype="" id="18449" explains="18448">
【正義】巫郡、巴郡在江陵之西也。
		</region>
		<region typus="original" subtype="" id="18450" explains="">
東有雲夢之饒。
		</region>
		<region typus="comment" subtype="" id="18451" explains="18450">
【集解】徐廣曰：「在華容。」
		</region>
		<region typus="original" subtype="" id="18452" explains="">
陳在楚夏之交，
		</region>
		<region typus="comment" subtype="" id="18453" explains="18452">
【正義】夏都陽城。言陳南則楚，西及北則夏，故云「楚夏之交」。
		</region>
		<region typus="original" subtype="" id="18454" explains="">
通魚鹽之貨，其民多賈。徐、僮、取慮，
		</region>
		<region typus="comment" subtype="" id="18455" explains="18454">
【集解】徐廣曰：「皆在下邳。」【正義】取音秋，慮音閭。徐卽徐城，故徐國也。僮、取慮二縣並在下邳，今泗州。
		</region>
		<region typus="original" subtype="" id="18456" explains="">
則清刻，矜己諾。
		</region>
		<region typus="comment" subtype="" id="18457" explains="18456">
【正義】上音紀。
		</region>
	</paragraph>
	<paragraph index="23">
		<region typus="original" subtype="" id="18458" explains="">
彭城以東，東海、吳、廣陵，此東楚也。
		</region>
		<region typus="comment" subtype="" id="18459" explains="18458">
【正義】彭城，徐州治縣也。東海郡，今海州也。吳，蘇州也。廣陵，楊州也。言從徐州彭城歷楊州至蘇州，並東楚之地。
		</region>
		<region typus="original" subtype="" id="18460" explains="">
其俗類徐、僮。朐、繒以北，俗則齊。
		</region>
		<region typus="comment" subtype="" id="18461" explains="18460">
【正義】朐，其俱反。縣在海州。故繒縣在沂州之承縣。言二縣之北，風俗同於齊。
		</region>
		<region typus="original" subtype="" id="18462" explains="">
浙江南則越。夫吳自闔廬、春申、王濞三人招致天下之喜游子弟，東有海鹽之饒，章山之銅，三江、五湖之利，亦江東一都會也。
		</region>
	</paragraph>
	<paragraph index="24">
		<region typus="original" subtype="" id="18463" explains="">
衡山、
		</region>
		<region typus="comment" subtype="" id="18464" explains="18463">
【集解】徐廣曰：「都邾。邾，縣，屬江夏。」【正義】故邾城在（潭）〔黃〕州東南百二十里。
		</region>
		<region typus="original" subtype="" id="18465" explains="">
九江、
		</region>
		<region typus="comment" subtype="" id="18466" explains="18465">
【正義】九江，郡，都陰陵。陰陵故城在濠州定遠縣西六十五里。
		</region>
		<region typus="original" subtype="" id="18467" explains="">
江南、
		</region>
		<region typus="comment" subtype="" id="18468" explains="18467">
【集解】徐廣曰：「高帝所置。江南者，丹陽也，秦置爲鄣郡，武帝改名丹陽。」【正義】案：徐說非。秦置鄣郡在湖州長城縣西南八十里，鄣郡故城是也。漢改爲丹陽郡，徙郡宛陵，今宣州地也。上言吳有章山之銅，明是東楚之地。此言大江之南豫章長沙二郡，南楚之地耳。徐、裴以爲江南丹陽郡屬南楚，誤之甚矣。
		</region>
		<region typus="original" subtype="" id="18469" explains="">
豫章、
		</region>
		<region typus="comment" subtype="" id="18470" explains="18469">
【正義】今洪州也。
		</region>
		<region typus="original" subtype="" id="18471" explains="">
長沙，
		</region>
		<region typus="comment" subtype="" id="18472" explains="18471">
【正義】今潭州也。十三州志云「有萬里沙祠，而西自湘州至東萊萬里，故曰長沙也」。淮南衡山、九江二郡及江南豫章、長沙二郡，並爲楚也。
		</region>
		<region typus="original" subtype="" id="18473" explains="">
是南楚也，其俗大類西楚。郢之後徙壽春，
		</region>
		<region typus="comment" subtype="" id="18474" explains="18473">
【正義】楚考烈王二十二年，自陳徙都壽春，號之曰郢，故言「郢之徙壽春」也。
		</region>
		<region typus="original" subtype="" id="18475" explains="">
亦一都會也。而合肥受南北潮，
		</region>
		<region typus="comment" subtype="" id="18476" explains="18475">
【集解】徐廣曰：「在臨淮。」【正義】合肥，縣，廬州治也。言江淮之潮，南北俱至廬州也。
		</region>
		<region typus="original" subtype="" id="18477" explains="">
皮革、鮑、木輸會也。與閩中、干越雜俗，故南楚好辭，巧說少信。江南卑溼，丈夫早夭。多竹木。豫章出黃金，
		</region>
		<region typus="comment" subtype="" id="18478" explains="18477">
【集解】徐廣曰：「鄱陽有之。」【正義】括地志云：「江州潯陽縣有黃金山，山出金。」
		</region>
		<region typus="original" subtype="" id="18479" explains="">
長沙出連、錫，然堇堇
		</region>
		<region typus="comment" subtype="" id="18480" explains="18479">
【正義】音謹。
		</region>
		<region typus="original" subtype="" id="18481" explains="">
物之所有，取之不足以更費。
		</region>
		<region typus="comment" subtype="" id="18482" explains="18481">
【集解】應劭曰：「堇，少也。更，償也。言金少少耳，取之不足用，顧費用也。」
		</region>
		<region typus="original" subtype="" id="18483" explains="">
九疑、
		</region>
		<region typus="comment" subtype="" id="18484" explains="18483">
【集解】徐廣曰：「山在營道縣南。」
		</region>
		<region typus="original" subtype="" id="18485" explains="">
蒼梧以南至儋耳者，
		</region>
		<region typus="comment" subtype="" id="18486" explains="18485">
【正義】今儋州在海中。廣州南去京七千餘里。言嶺南至儋耳之地，與江南大同俗，而楊州之南，越民多焉。
		</region>
		<region typus="original" subtype="" id="18487" explains="">
與江南大同俗，而楊越多焉。番禺
		</region>
		<region typus="comment" subtype="" id="18488" explains="18487">
【正義】潘虞二音。今廣州。
		</region>
		<region typus="original" subtype="" id="18489" explains="">
亦其一都會也，珠璣、犀、瑇瑁、果、布之湊。
		</region>
		<region typus="comment" subtype="" id="18490" explains="18489">
【集解】韋昭曰：「果謂龍眼、離支之屬。布，葛布。」
		</region>
	</paragraph>
	<paragraph index="25">
		<region typus="original" subtype="" id="18491" explains="">
潁川、南陽，夏人之居也。
		</region>
		<region typus="comment" subtype="" id="18492" explains="18491">
【集解】徐廣曰：「禹居陽翟。」【正義】禹居陽城。潁川、南陽皆夏地也。
		</region>
		<region typus="original" subtype="" id="18493" explains="">
夏人政尚忠朴，猶有先王之遺風。潁川敦愿。秦末世，遷不軌之民於南陽。南陽西通武關、鄖關，
		</region>
		<region typus="comment" subtype="" id="18494" explains="18493">
【集解】徐廣曰：「案漢中。一作『隕』字。」【索隱】鄖音雲。【正義】武關在商州。地理志云宛西通武關，而無鄖關。蓋「鄖」當爲「徇」。徇水上有關，在金州洵陽縣。徐案漢中，是也。徇，亦作「郇」，與鄖相似也。
		</region>
		<region typus="original" subtype="" id="18495" explains="">
東南受漢、江、淮。宛亦一都會也。俗雜好事，業多賈。其任俠，交通潁川，故至今謂之「夏人」。
		</region>
	</paragraph>
	<paragraph index="26">
		<region typus="original" subtype="" id="18496" explains="">
夫天下物所鮮所多，人民謠俗，山東食海鹽，山西食鹽鹵，
		</region>
		<region typus="comment" subtype="" id="18497" explains="18496">
【正義】謂西方鹹地也。堅且鹹，卽出石鹽及池鹽。
		</region>
		<region typus="original" subtype="" id="18498" explains="">
領南、沙北
		</region>
		<region typus="comment" subtype="" id="18499" explains="18498">
【正義】謂池、漢之北也。
		</region>
		<region typus="original" subtype="" id="18500" explains="">
固往往出鹽，大體如此矣。
		</region>
	</paragraph>
	<paragraph index="27">
		<region typus="original" subtype="" id="18501" explains="">
總之，楚越之地，地廣人希，飯稻羹魚，或火耕而水耨，
		</region>
		<region typus="comment" subtype="" id="18502" explains="18501">
【集解】徐廣曰：「乃遘反。除草也。」【正義】言風草下種，苗生大而草生小，以水灌之，則草死而苗無損也。耨，除草也。
		</region>
		<region typus="original" subtype="" id="18503" explains="">
果隋
		</region>
		<region typus="comment" subtype="" id="18504" explains="18503">
【集解】徐廣曰：「地理志作『蓏』。」【索隱】下音徒火反。注蓏音郎果反。【正義】隋，今爲「䅜」，音同，上古少字也。蠃，力和反。果䅜猶䅜疊包裹也，今楚越之俗尚有「裹䅜」之語。楚越水鄕，足螺魚鼈，民多採捕積聚，䅜疊包裹，煮而食之。班固不曉「裹䅜」之方言，脩太史公書述地志，乃改云「果蓏蠃蛤」，非太史公意，班氏失之也。
		</region>
		<region typus="original" subtype="" id="18505" explains="">
蠃蛤，不待賈而足，
		</region>
		<region typus="comment" subtype="" id="18506" explains="18505">
【正義】賈音古。言楚越地勢饒食，不用他賈而自足，無飢饉之患。
		</region>
		<region typus="original" subtype="" id="18507" explains="">
地埶饒食，無飢饉之患，以故呰窳
		</region>
		<region typus="comment" subtype="" id="18508" explains="18507">
【集解】徐廣曰：「音紫。呰窳，苟且墮嬾之謂也。」駰案：應劭曰「呰，弱也」。晉灼曰「窳，病也」。【索隱】上音紫，下音庾。苟且懶惰之謂。應劭云「呰，弱也」。晉灼曰「窳，病也」。【正義】案：食螺蛤等物，故多羸弱而足病也。淮南子云「古者民食蠃蛖之肉，多疹毒之患」也。
		</region>
		<region typus="original" subtype="" id="18509" explains="">
偷生，無積聚
		</region>
		<region typus="comment" subtype="" id="18510" explains="18509">
【正義】言江淮以南有水族，民多食物，朝夕取給以偷生而已。不爲積聚，乃多貧也。
		</region>
		<region typus="original" subtype="" id="18511" explains="">
而多貧。是故江淮以南，無凍餓之人，亦無千金之家。沂、泗水以北，宜五穀桑麻六畜，地小人衆，數被水旱之害，民好畜藏，故秦、夏、梁、魯好農而重民。三河、宛、陳亦然，加以商賈。齊、趙設智巧，仰機利。燕、代田畜而事蠶。
		</region>
	</paragraph>
	<paragraph index="28">
		<region typus="original" subtype="" id="18512" explains="">
由此觀之，賢人深謀於廊廟，論議朝廷，守信死節隱居巖穴之士設爲名高者安歸乎？歸於富厚也。是以廉吏久，久更富，廉賈歸富。
		</region>
		<region typus="comment" subtype="" id="18513" explains="18512">
【集解】駰案：歸者，取利而不停貨也。
		</region>
		<region typus="original" subtype="" id="18514" explains="">
富者，人之情性，所不學而俱欲者也。故壯士在軍，攻城先登，陷陣卻敵，斬將搴旗，
		</region>
		<region typus="comment" subtype="" id="18515" explains="18514">
【正義】搴，拔也。
		</region>
		<region typus="original" subtype="" id="18516" explains="">
前蒙矢石，不避湯火之難者，爲重賞使也。其在閭巷少年，攻剽椎埋，劫人作姦，掘冢鑄幣，任俠幷兼，借交報仇，篡逐幽隱，不避法禁，走死地如騖者，
		</region>
		<region typus="comment" subtype="" id="18517" explains="18516">
【集解】徐廣曰：「騖，一作『流』。」
		</region>
		<region typus="original" subtype="" id="18518" explains="">
其實皆爲財用耳。今夫趙女鄭姬，設形容，揳鳴琴，揄長袂，躡利屣，
		</region>
		<region typus="comment" subtype="" id="18519" explains="18518">
【集解】徐廣曰：「揄音臾。躡，一作『跕』。跕音吐協反。屣音山耳反，舞屣也。」【正義】言屣鮮好，躡而行之，會人愛尚，故云利屣也。
		</region>
		<region typus="original" subtype="" id="18520" explains="">
目挑心招，
		</region>
		<region typus="comment" subtype="" id="18521" explains="18520">
【正義】挑音田鳥反。
		</region>
		<region typus="original" subtype="" id="18522" explains="">
出不遠千里，不擇老少者，奔富厚也。游閑公子，飾冠劍，連車騎，亦爲富貴容也。弋射漁獵，犯晨夜，冒霜雪，馳阬谷，不避猛獸之害，爲得味也。博戲馳逐，鬬雞走狗，作色相矜，必爭勝者，重失負也。醫方諸食技術之人，焦神極能，爲重糈也。吏士舞文弄法，刻章僞書，不避刀鋸之誅者，沒於賂遺也。農工商賈畜長，固求富益貨也。此有知盡能索耳，終不餘力而讓財矣。
		</region>
	</paragraph>
	<paragraph index="29">
		<region typus="original" subtype="" id="18523" explains="">
諺曰：「百里不販樵，千里不販糴。」居之一歲，種之以穀；十歲，樹之以木；百歲，來之以德。德者，人物之謂也。今有無秩祿之奉，爵邑之入，而樂與之比者。命曰「素封」。
		</region>
		<region typus="comment" subtype="" id="18524" explains="18523">
【索隱】謂無爵邑之入，祿秩之奉，則曰「素封」。素，空也。【正義】言不仕之人自有園田收養之給，其利比於封君，故曰「素封」也。
		</region>
		<region typus="original" subtype="" id="18525" explains="">
封者食租稅，歲率
		</region>
		<region typus="comment" subtype="" id="18526" explains="18525">
【正義】音律。
		</region>
		<region typus="original" subtype="" id="18527" explains="">
戶二百。千戶之君
		</region>
		<region typus="comment" subtype="" id="18528" explains="18527">
【索隱】千戶之邑，戶率二百，故千戶二十萬。
		</region>
		<region typus="original" subtype="" id="18529" explains="">
則二十萬，朝覲聘享出其中。庶民農工商賈，率亦歲萬
		</region>
		<region typus="comment" subtype="" id="18530" explains="18529">
【索隱】息二千，故百萬之家亦二十萬。
		</region>
		<region typus="original" subtype="" id="18531" explains="">
息二千（戶），百萬之家則二十萬，而更傜租賦出其中。衣食之欲，恣所好美矣。故曰陸地牧馬二百蹄，
		</region>
		<region typus="comment" subtype="" id="18532" explains="18531">
【集解】漢書音義曰：「五十匹。」【索隱】案：馬有四足，二百蹄有五十匹也。漢書則云「馬蹄噭千」，所記各異。
		</region>
		<region typus="original" subtype="" id="18533" explains="">
牛蹄角千，
		</region>
		<region typus="comment" subtype="" id="18534" explains="18533">
【集解】漢書音義曰：「百六十七頭也。馬貴而牛賤，以此爲率。」【索隱】牛足角千。案：馬貴而牛賤，以此爲率，則牛有百六十六頭有奇也。
		</region>
		<region typus="original" subtype="" id="18535" explains="">
千足羊，澤中千足彘，
		</region>
		<region typus="comment" subtype="" id="18536" explains="18535">
【集解】韋昭曰：「二百五十頭。」【索隱】韋昭云：「二百五十頭。」
		</region>
		<region typus="original" subtype="" id="18537" explains="">
水居千石魚陂，
		</region>
		<region typus="comment" subtype="" id="18538" explains="18537">
【集解】徐廣曰：「魚以斤兩爲計也。」【索隱】陂音詖。漢書作「皮」，音披。【正義】言陂澤養魚，一歲收得千石魚賣也。
		</region>
		<region typus="original" subtype="" id="18539" explains="">
山居千章之材。
		</region>
		<region typus="comment" subtype="" id="18540" explains="18539">
【集解】徐廣曰：「一作『楸』。」駰案：韋昭曰「楸木所以爲轅，音秋」。【索隱】漢書作「千章之萩」，音秋。服虔云：「章，方也。」如淳云：「言任方章者千枚，謂章，大材也。」樂產云：「萩，梓木也，可以爲轅。」
		</region>
		<region typus="original" subtype="" id="18541" explains="">
安邑千樹棗；燕、秦千樹栗；蜀、漢、江陵千樹橘；淮北、常山已南，河濟之閒千樹萩；陳、夏千畝漆；齊、魯千畝桑麻；渭川千畝竹；及名國萬家之城，帶郭千畝畝鍾之田，
		</region>
		<region typus="comment" subtype="" id="18542" explains="18541">
【集解】徐廣曰：「六斛四斗也。」
		</region>
		<region typus="original" subtype="" id="18543" explains="">
若千畝巵茜，
		</region>
		<region typus="comment" subtype="" id="18544" explains="18543">
【集解】徐廣曰：「巵音支，鮮支也。茜音倩，一名紅藍，其花染繒赤黃也。」【索隱】巵音支，鮮支也。茜音倩，一名紅藍花，染繒赤黃也。
		</region>
		<region typus="original" subtype="" id="18545" explains="">
千畦薑韭：
		</region>
		<region typus="comment" subtype="" id="18546" explains="18545">
【集解】徐廣曰：「千畦，二十五畝。」駰案：韋昭曰「畦猶隴」【索隱】韋昭云：「埒中畦猶隴也，謂五十畝也。」劉熙注孟子云：「今俗以二十五畝爲小畦，五十畝爲大畦。」王逸云：「畦猶區也。」
		</region>
		<region typus="original" subtype="" id="18547" explains="">
此其人皆與千戶侯等。然是富給之資也，不窺市井，不行異邑，坐而待收，身有處士之義而取給焉。若至家貧親老，妻子軟弱，歲時無以祭祀進醵，
		</region>
		<region typus="comment" subtype="" id="18548" explains="18547">
【集解】徐廣曰：「會聚食。」【索隱】音渠略反。
		</region>
		<region typus="original" subtype="" id="18549" explains="">
飲食被服不足以自通，如此不慙恥，則無所比矣。是以無財作力，少有鬬智，
		</region>
		<region typus="comment" subtype="" id="18550" explains="18549">
【正義】言少有錢財，則鬬智巧而求勝也。
		</region>
		<region typus="original" subtype="" id="18551" explains="">
旣饒爭時，
		</region>
		<region typus="comment" subtype="" id="18552" explains="18551">
【正義】旣饒足錢財，乃逐時爭利也。
		</region>
		<region typus="original" subtype="" id="18553" explains="">
此其大經也。今治生不待危身取給，則賢人勉焉。是故本富爲上，末富次之，姦富最下。無巖處奇士之行，而長貧賤，好語仁義，亦足羞也。
		</region>
	</paragraph>
	<paragraph index="30">
		<region typus="original" subtype="" id="18554" explains="">
凡編戶之民，富相什則卑下之，伯則畏憚之，千則役，萬則僕，物之理也。夫用貧求富，農不如工，工不如商，刺繡文不如倚市門，此言末業，貧者之資也。通邑大都，酤一歲千釀，
		</region>
		<region typus="comment" subtype="" id="18555" explains="18554">
【正義】釀千瓮。酤醯醋（云）〔也〕。酒酤。
		</region>
		<region typus="original" subtype="" id="18556" explains="">
醯醬千瓨，
		</region>
		<region typus="comment" subtype="" id="18557" explains="18556">
【集解】徐廣曰：「長頸罌。」【索隱】醯醢千缻。閑江反。
		</region>
		<region typus="original" subtype="" id="18558" explains="">
漿千甔，
		</region>
		<region typus="comment" subtype="" id="18559" explains="18558">
【集解】徐廣曰：「大罌缶。」【索隱】醬千檐。下都甘反。漢書作「儋」。孟康曰「儋，石甖」。石甖受一石，故云儋石。一音都濫反。
		</region>
		<region typus="original" subtype="" id="18560" explains="">
屠牛羊彘千皮，販穀糶千鍾，
		</region>
		<region typus="comment" subtype="" id="18561" explains="18560">
【集解】徐廣曰：「出穀也。糶音掉也。」
		</region>
		<region typus="original" subtype="" id="18562" explains="">
薪槀千車，船長千丈，
		</region>
		<region typus="comment" subtype="" id="18563" explains="18562">
【索隱】按：積數長千丈。
		</region>
		<region typus="original" subtype="" id="18564" explains="">
木千章，
		</region>
		<region typus="comment" subtype="" id="18565" explains="18564">
【集解】漢書音義曰：「洪洞方槀。章，材也。舊將作大匠掌材曰章曹掾。」【索隱】案：將作大匠掌材曰章曹掾。洪，胡孔反；洞音動。又並如字也。
		</region>
		<region typus="original" subtype="" id="18566" explains="">
竹竿萬个，
		</region>
		<region typus="comment" subtype="" id="18567" explains="18566">
【集解】徐廣曰：「古賀反。」【索隱】竹干萬个。釋名云：「竹曰箇，木曰枚。」方言曰：「个，枚也。」儀禮、禮記字爲「个」。又功臣表「楊僅入竹三萬箇」。箇个古今字也。【正義】釋名云：「竹曰个，木曰枚。」
		</region>
		<region typus="original" subtype="" id="18568" explains="">
其軺車百乘，
		</region>
		<region typus="comment" subtype="" id="18569" explains="18568">
【集解】徐廣曰：「馬車也。」【正義】軺音遙。說文云：「軺，小車也。」
		</region>
		<region typus="original" subtype="" id="18570" explains="">
牛車千兩，
		</region>
		<region typus="comment" subtype="" id="18571" explains="18570">
【正義】車一乘爲一兩。風俗通云：「箱轅及輪，兩兩而偶之，稱兩也。」
		</region>
		<region typus="original" subtype="" id="18572" explains="">
木器髤者千枚，
		</region>
		<region typus="comment" subtype="" id="18573" explains="18572">
【集解】徐廣曰：「髤音休，漆也。」【索隱】髤者千。上音休。謂漆也。千謂千枚也。【正義】顏云「以漆物謂之髤」。又音許昭反。今關東俗器物一再漆者謂之「稍漆」，卽髤聲之轉耳。今關西俗云黑髤盤，朱〔髤盤〕，兩義並通。
		</region>
		<region typus="original" subtype="" id="18574" explains="">
銅器千鈞，
		</region>
		<region typus="comment" subtype="" id="18575" explains="18574">
【集解】徐廣曰：「三十斤。」
		</region>
		<region typus="original" subtype="" id="18576" explains="">
素木鐵器若巵茜千石，
		</region>
		<region typus="comment" subtype="" id="18577" explains="18576">
【集解】徐廣曰：「百二十斤爲石。」駰案：漢書音義曰「素木，素器也」。
		</region>
		<region typus="original" subtype="" id="18578" explains="">
馬蹄躈千，
		</region>
		<region typus="comment" subtype="" id="18579" explains="18578">
【集解】徐廣曰：「躈音苦弔反，馬八髎也，音料。」【索隱】徐廣音苦弔反，馬八髎也，音料。埤倉云「尻骨謂八髎，一曰夜蹄」。小顏云「噭，口也。蹄與口共千，則爲二百匹」。若顧胤則云「上文馬二百蹄，比千乘之家，不容亦二百。則躈謂九竅，通四蹄爲十三而成一馬，所謂『生之徒十有三』是也。凡七十六匹馬」。案：亦多於千戶侯比，則不知其所。
		</region>
		<region typus="original" subtype="" id="18580" explains="">
牛千足，羊彘千雙，僮手指千，
		</region>
		<region typus="comment" subtype="" id="18581" explains="18580">
【集解】漢書音義曰：「僮，奴婢也。古者無空手游日，皆有作務，作務須手指，故曰手指，以別馬牛蹄角也。」
		</region>
		<region typus="original" subtype="" id="18582" explains="">
筋角丹沙千斤，其帛絮細布千鈞，文采千匹，榻布皮革千石，
		</region>
		<region typus="comment" subtype="" id="18583" explains="18582">
【集解】徐廣曰：「榻音吐合反。」駰案：漢書音義曰「榻布，白疊也」。【索隱】荅布。注音吐合反，大顏音吐盍反。案：以爲麤厚之布，與皮革同以石而秤，非白疊布也。吳錄云「有九真郡布，名曰白疊」。廣志云「疊，毛織也」。【正義】顏師古曰：「麤厚之布也。其價賤，故與皮革同重耳，非白疊也。荅者，厚之貌也。」案：白疊，木綿所織，非中國有也。
		</region>
		<region typus="original" subtype="" id="18584" explains="">
漆千斗，
		</region>
		<region typus="comment" subtype="" id="18585" explains="18584">
【索隱】漢書作「漆大斗」。案：謂大斗，大量也。言滿量千斗，卽今之千桶也。
		</region>
		<region typus="original" subtype="" id="18586" explains="">
糱麴鹽豉千荅，
		</region>
		<region typus="comment" subtype="" id="18587" explains="18586">
【集解】徐廣曰：「或作『台』，器名有瓵。孫叔然云瓵，瓦器，受斗六升合爲瓵。音貽。」【索隱】鹽豉千蓋。下音貽。〔孫〕炎（反）說（文）云「瓵，瓦器，受斗六合」，以解此「蓋」，非也。案：尚書大傳云「文皮千合」，則數兩謂之合也。三倉云「橢，盛鹽豉器，音他果反」，則蓋或橢之異名耳。
		</region>
		<region typus="original" subtype="" id="18588" explains="">
鮐鮆
		</region>
		<region typus="comment" subtype="" id="18589" explains="18588">
【集解】漢書音義曰：「音如楚人言薺，鮆魚與鮐魚也。」【索隱】說文云：「鮐，海魚。音胎。鮆魚，飲而不食，刀魚也。」爾雅謂之鮤魚也。鮆音才爾反，又音薺。【正義】鮐音臺，又音貽。說文云「鮐，海魚」也。鮆音齊禮反，刀魚也。
		</region>
		<region typus="original" subtype="" id="18590" explains="">
千斤，鯫千石，鮑千鈞，
		</region>
		<region typus="comment" subtype="" id="18591" explains="18590">
【集解】徐廣曰：「鯫音輒，膊魚也。」【索隱】鯫音輒，一音昨苟反。鯫，小魚也。鮑音抱，步飽反，今之鯫魚也。膊音鋪博反。案：破鮑不相離謂之膊，（兒）〔魚〕漬云鮑。聲類及韻集雖爲此解，而「鯫生」之字見與此同。案：鯫者，小雜魚也。【正義】鯫音族苟反，謂雜小魚也。鮑，白也。然鮐鮆以斤論，鮑鯫以千鈞論，乃其九倍多，故知鮐是大好者，鯫鮑是雜者也。徐云鯫，膊魚也。膊，並各反。謂破開中頭尾不相離爲鮑，謂之膊關者也，此亦大魚爲之也。
		</region>
		<region typus="original" subtype="" id="18592" explains="">
棗栗千石者三之，
		</region>
		<region typus="comment" subtype="" id="18593" explains="18592">
【索隱】案：三之者，三千石也。必三之者，取類上文故也。以棗栗賤，故三之爲三千石也。【正義】謂三千石也。言棗栗三千石乃與上物相等。
		</region>
		<region typus="original" subtype="" id="18594" explains="">
狐鼦
		</region>
		<region typus="comment" subtype="" id="18595" explains="18594">
【索隱】下音雕也。【正義】音彫。
		</region>
		<region typus="original" subtype="" id="18596" explains="">
裘千皮，羔羊裘千石，
		</region>
		<region typus="comment" subtype="" id="18597" explains="18596">
【索隱】羔羊千石。謂秤皮重千石。
		</region>
		<region typus="original" subtype="" id="18598" explains="">
旃席千具，佗果菜千鍾，
		</region>
		<region typus="comment" subtype="" id="18599" explains="18598">
【索隱】果菜千種。千種者，言其多也。【正義】鍾，六斛四斗。果菜謂雜果菜，於山野采取之。
		</region>
		<region typus="original" subtype="" id="18600" explains="">
子貸金錢千貫，
		</region>
		<region typus="comment" subtype="" id="18601" explains="18600">
【索隱】案：子謂利息也。貸音土代反。
		</region>
		<region typus="original" subtype="" id="18602" explains="">
節駔會，
		</region>
		<region typus="comment" subtype="" id="18603" explains="18602">
【集解】徐廣曰：「駔音祖朗反，馬儈也。」駰案：漢書音義曰「會亦是儈也。節，節物貴賤也。謂估儈其餘利比千乘之家」。【索隱】案：節者，節貴賤也。駔，舊音祖朗反，今音驡。駔者，度牛馬巿；云駔儈者，合市也，音古外反。淮南子云「段干木，晉國之大駔」，注云「干木，度市之魁也」。
		</region>
		<region typus="original" subtype="" id="18604" explains="">
貪賈三之，廉賈五之，
		</region>
		<region typus="comment" subtype="" id="18605" explains="18604">
【集解】漢書音義曰：「貪賈未當賣而賣，未可買而買，故得利少，而十得三。廉賈貴而賣，賤乃買，故十得五。」
		</region>
		<region typus="original" subtype="" id="18606" explains="">
此亦比千乘之家，其大率也。
		</region>
		<region typus="comment" subtype="" id="18607" explains="18606">
【正義】率音律。
		</region>
		<region typus="original" subtype="" id="18608" explains="">
佗雜業不中什二，則非吾財也。
		</region>
		<region typus="comment" subtype="" id="18609" explains="18608">
【正義】言雜惡業，而不在什分中得二分之利者，非世之美財也。
		</region>
	</paragraph>
	<paragraph index="31">
		<region typus="original" subtype="" id="18610" explains="">
請略道當世千里之中，賢人所以富者，令後世得以觀擇焉。
		</region>
	</paragraph>
	<paragraph index="32">
		<region typus="original" subtype="" id="18611" explains="">
蜀卓氏之先，
		</region>
		<region typus="comment" subtype="" id="18612" explains="18611">
【集解】徐廣曰：「卓，一作『淖』。」【索隱】注「卓，一作『淖』」，並音斲，一音鬧。淖亦音泥淖，亦是姓，故齊有淖齒，漢有淖蓋，與卓氏同出，或以同音淖也。
		</region>
		<region typus="original" subtype="" id="18613" explains="">
趙人也，用鐵冶富。秦破趙，遷卓氏。卓氏見虜略，獨夫妻推輦，行詣遷處。諸遷虜少有餘財，爭與吏，求近處，處葭萌。
		</region>
		<region typus="comment" subtype="" id="18614" explains="18613">
【集解】徐廣曰：「屬廣漢。」【正義】葭萌，今利州縣也。
		</region>
		<region typus="original" subtype="" id="18615" explains="">
唯卓氏曰：「此地狹薄。吾聞汶山之下，
		</region>
		<region typus="comment" subtype="" id="18616" explains="18615">
【索隱】汶山下。上音崏也。【正義】汶音珉。
		</region>
		<region typus="original" subtype="" id="18617" explains="">
沃野，下有蹲鴟，
		</region>
		<region typus="comment" subtype="" id="18618" explains="18617">
【集解】徐廣曰：「古『蹲』字作『踆』。」駰案：漢書音義曰「水鄕多鴟，其山下有沃野灌漑。一曰大芋」。【正義】蹲鴟，芋也。言邛州臨邛縣其地肥又沃，平野有大芋等也。華陽國志云汶山郡都安縣有大芋如蹲鴟也。
		</region>
		<region typus="original" subtype="" id="18619" explains="">
至死不飢。民工於市，易賈。」乃求遠遷。致之臨邛，大喜，卽鐵山鼓鑄，運籌策，
		</region>
		<region typus="comment" subtype="" id="18620" explains="18619">
【索隱】漢書云「運籌以賈滇」。
		</region>
		<region typus="original" subtype="" id="18621" explains="">
傾滇蜀之民，
		</region>
		<region typus="comment" subtype="" id="18622" explains="18621">
【正義】滇，一作「沮」。漢書亦作「滇（池）〔蜀〕」。今益州郡有蜀州，亦因舊名及漢江爲名。江在益州，南入導江，非漢中之漢江也。
		</region>
		<region typus="original" subtype="" id="18623" explains="">
富至僮千人。
		</region>
		<region typus="comment" subtype="" id="18624" explains="18623">
【索隱】漢書及相如列傳並云「八百人」也。
		</region>
		<region typus="original" subtype="" id="18625" explains="">
田池射獵之樂，擬於人君。
		</region>
	</paragraph>
	<paragraph index="33">
		<region typus="original" subtype="" id="18626" explains="">
程鄭，山東遷虜也，亦冶鑄，賈椎髻之民，
		</region>
		<region typus="comment" subtype="" id="18627" explains="18626">
【索隱】魋結之人。上音椎髻，謂通賈南越也。
		</region>
		<region typus="original" subtype="" id="18628" explains="">
富埒卓氏，
		</region>
		<region typus="comment" subtype="" id="18629" explains="18628">
【索隱】埒者，鄰畔，言鄰相次。【正義】埒，微減。
		</region>
		<region typus="original" subtype="" id="18630" explains="">
俱居臨邛。
		</region>
	</paragraph>
	<paragraph index="34">
		<region typus="original" subtype="" id="18631" explains="">
宛孔氏之先，梁人也，用鐵冶爲業。秦伐魏，遷孔氏南陽。大鼓鑄，規陂池，連車騎，游諸侯，因通商賈之利，有游閑公子之賜與名。
		</region>
		<region typus="comment" subtype="" id="18632" explains="18631">
【集解】韋昭曰：「優游閑暇也。」【索隱】謂通賜與於游閒公子，得其名。【正義】言與游賞閑暇公子賜與，各相交通也。
		</region>
		<region typus="original" subtype="" id="18633" explains="">
然其贏得過當，愈於纖嗇，
		</region>
		<region typus="comment" subtype="" id="18634" explains="18633">
【索隱】謂孔氏以資給諸侯公子，旣已得賜與之名，又蒙其所得之贏過於本資，故云「過當」，乃勝於細碎儉嗇之賈也。纖，細也。方言云「纖，小也。愈，勝也」。【正義】音色。嗇，吝也。言孔氏連車騎，游於諸侯，以資給之，兼通商賈之利，乃得游閑公子交名。然其通計贏利，過於所資給餉遺之當，猶有交游公子雍容，而勝於慳恡也。
		</region>
		<region typus="original" subtype="" id="18635" explains="">
家致富數千金，故南陽行賈盡法孔氏之雍容。
		</region>
	</paragraph>
	<paragraph index="35">
		<region typus="original" subtype="" id="18636" explains="">
魯人俗儉嗇，而曹邴氏
		</region>
		<region typus="comment" subtype="" id="18637" explains="18636">
【索隱】邴音柄也。
		</region>
		<region typus="original" subtype="" id="18638" explains="">
尤甚，以鐵冶
		</region>
		<region typus="comment" subtype="" id="18639" explains="18638">
【集解】徐廣曰：「魯縣出鐵。」
		</region>
		<region typus="original" subtype="" id="18640" explains="">
起，富至巨萬。然家自父兄子孫約，俛有拾，仰有取，貰貸行賈徧郡國。鄒、魯以其故多去文學而趨利者，以曹邴氏也。
		</region>
	</paragraph>
	<paragraph index="36">
		<region typus="original" subtype="" id="18641" explains="">
齊俗賤奴虜，而刀閒
		</region>
		<region typus="comment" subtype="" id="18642" explains="18641">
【索隱】上音雕，姓也。閒，如字。【正義】刀，丁遙反，姓名。
		</region>
		<region typus="original" subtype="" id="18643" explains="">
獨愛貴之。桀黠奴，人之所患也，唯刀閒收取，使之逐漁鹽商賈之利，或連車騎，交守相，然愈益任之。終得其力，起富數千萬。故曰「寧爵毋刀」，
		</region>
		<region typus="comment" subtype="" id="18644" explains="18643">
【集解】漢書音義曰：「奴自相謂曰：『寧欲免去作民有爵邪？將止爲刀氏作奴乎？』毋，發聲語助。」【索隱】案奴自相謂曰：「寧免去求官爵邪？」曰：「無刀。」無刀，相止之辭也，言不去，止爲刀氏作奴也。
		</region>
		<region typus="original" subtype="" id="18645" explains="">
言其能使豪奴自饒而盡其力。
		</region>
	</paragraph>
	<paragraph index="37">
		<region typus="original" subtype="" id="18646" explains="">
周人旣纖，
		</region>
		<region typus="comment" subtype="" id="18647" explains="18646">
【集解】漢書音義曰：「儉，嗇也。」
		</region>
		<region typus="original" subtype="" id="18648" explains="">
而師史
		</region>
		<region typus="comment" subtype="" id="18649" explains="18648">
【索隱】師，姓；史，名。【正義】師史，人姓名。
		</region>
		<region typus="original" subtype="" id="18650" explains="">
尤甚，轉轂以百數，賈郡國，無所不至。洛陽街居在齊秦楚趙之中，
		</region>
		<region typus="comment" subtype="" id="18651" explains="18650">
【正義】洛陽在齊秦楚趙之中，其街巷貧人，學於富家，相矜以久賈諸國，皆數歷里邑不入其門，故前云「洛陽東賈齊、魯，南賈梁、楚」是也。
		</region>
		<region typus="original" subtype="" id="18652" explains="">
貧人學事富家，相矜以久賈，
		</region>
		<region typus="comment" subtype="" id="18653" explains="18652">
【集解】漢書音義曰：「謂街巷居民無田地，皆相矜久賈在此諸國也。」
		</region>
		<region typus="original" subtype="" id="18654" explains="">
數過邑不入門，設任此等，故師史能致七千萬。
		</region>
	</paragraph>
	<paragraph index="38">
		<region typus="original" subtype="" id="18655" explains="">
宣曲
		</region>
		<region typus="comment" subtype="" id="18656" explains="18655">
【集解】徐廣曰：「高祖功臣有宣曲侯。」【索隱】韋昭云：「地名。高祖功有宣曲侯。」上林賦云「西馳宣曲」，當在京輔，今闕其地。【正義】案：其地合在關內。張揖云「宣曲，宮名，在昆池西也」。
		</region>
		<region typus="original" subtype="" id="18657" explains="">
任氏之先，爲督道倉吏。
		</region>
		<region typus="comment" subtype="" id="18658" explains="18657">
【集解】漢書音義曰：「若今吏督租穀使上道輸在所也。」韋昭曰：「督道，秦時邊縣名。」
		</region>
		<region typus="original" subtype="" id="18659" explains="">
秦之敗也，豪傑皆爭取金玉，而任氏獨窖倉粟。
		</region>
		<region typus="comment" subtype="" id="18660" explains="18659">
【集解】徐廣曰：「窖音校，穿地以藏也。」
		</region>
		<region typus="original" subtype="" id="18661" explains="">
楚漢相距滎陽也，民不得耕種，米石至萬，而豪傑金玉盡歸任氏，任氏以此起富。富人爭奢侈，而任氏折節爲儉，力田畜。田畜人爭取賤賈，
		</region>
		<region typus="comment" subtype="" id="18662" explains="18661">
【索隱】晉灼云：「爭取賤賈金玉也。」【正義】音價也。
		</region>
		<region typus="original" subtype="" id="18663" explains="">
任氏獨取貴善。
		</region>
		<region typus="comment" subtype="" id="18664" explains="18663">
【索隱】謂買物必取貴而善者，不爭賤價也。
		</region>
		<region typus="original" subtype="" id="18665" explains="">
富者數世。然任公家約，非田畜所出弗衣食，公事不畢則身不得飲酒食肉。以此爲閭里率，故富而主上重之。
		</region>
	</paragraph>
	<paragraph index="39">
		<region typus="original" subtype="" id="18666" explains="">
塞之斥也，
		</region>
		<region typus="comment" subtype="" id="18667" explains="18666">
【集解】漢書音義曰：「邊塞主斥侯卒也。唯此人能致富若此。」【索隱】孟康云：「邊塞主斥候之卒也。」又案：斥，開也，相如傳云「邊塞益斥」是也。【正義】孟康云：「邊塞主斥候卒也。唯此人能致富若此。」顏云：「塞斥者，言國斥開邊塞，更令寬廣，故橋姚得恣其畜牧也。」
		</region>
		<region typus="original" subtype="" id="18668" explains="">
唯橋姚
		</region>
		<region typus="comment" subtype="" id="18669" explains="18668">
【索隱】橋姓，姚名。【正義】姓橋，名姚也。
		</region>
		<region typus="original" subtype="" id="18670" explains="">
已致馬千匹，
		</region>
		<region typus="comment" subtype="" id="18671" explains="18670">
【索隱】言橋姚因斥塞而致此資。風俗通云：「馬稱匹者，俗說云相馬及君子與人相匹，故云匹。或說馬夜行目照前四丈，故云一匹。或說度馬縱橫適得一匹。」又韓詩外傳云：「孔子與顏回登山，望見一匹練，前有藍，視之果馬，馬光景一匹長也。」
		</region>
		<region typus="original" subtype="" id="18672" explains="">
牛倍之，羊萬頭，粟以萬鍾計。吳楚七國兵起時，長安中列侯封君行從軍旅，齎貸子錢，
		</region>
		<region typus="comment" subtype="" id="18673" explains="18672">
【索隱】齎音子稽反。貨，假也，音吐得反。與人物云齎。周禮注「齎所給與」也。
		</region>
		<region typus="original" subtype="" id="18674" explains="">
子錢家以爲侯邑國在關東，關東成敗未決，莫肯與。唯無鹽氏出捐千金貸，
		</region>
		<region typus="comment" subtype="" id="18675" explains="18674">
【索隱】吐代反。
		</region>
		<region typus="original" subtype="" id="18676" explains="">
其息什之。
		</region>
		<region typus="comment" subtype="" id="18677" explains="18676">
【索隱】謂出一得十倍。
		</region>
		<region typus="original" subtype="" id="18678" explains="">
三月，吳楚平，一歲之中，則無鹽氏之息什倍，用此富埒關中。
		</region>
	</paragraph>
	<paragraph index="40">
		<region typus="original" subtype="" id="18679" explains="">
關中富商大賈，大抵盡諸田，田嗇、田蘭。韋家栗氏，安陵、杜杜氏，
		</region>
		<region typus="comment" subtype="" id="18680" explains="18679">
【集解】徐廣曰：「安陵及杜，二縣名，各有杜姓也。宣帝以杜爲杜陵。」
		</region>
		<region typus="original" subtype="" id="18681" explains="">
亦巨萬。
		</region>
	</paragraph>
	<paragraph index="41">
		<region typus="original" subtype="" id="18682" explains="">
此其章章尤異者也。
		</region>
		<region typus="comment" subtype="" id="18683" explains="18682">
【集解】徐廣曰：「異，一作『淑』，又作『較』。」
		</region>
		<region typus="original" subtype="" id="18684" explains="">
皆非有爵邑奉祿弄法犯姦而富，盡椎埋去就，與時俯仰，獲其贏利，以末致財，用本守之，以武一切，用文持之，變化有槪，
		</region>
		<region typus="comment" subtype="" id="18685" explains="18684">
【正義】有槪，有節槪也。
		</region>
		<region typus="original" subtype="" id="18686" explains="">
故足術也。若至力農畜，工虞商賈，爲權利以成富，大者傾郡，中者傾縣，下者傾鄕里者，不可勝數。
		</region>
	</paragraph>
	<paragraph index="42">
		<region typus="original" subtype="" id="18687" explains="">
夫纖嗇筋力，治生之正道也，而富者必用奇勝。田農，掘業，
		</region>
		<region typus="comment" subtype="" id="18688" explains="18687">
【集解】徐廣曰：「古『拙』字亦作『掘』也。」【正義】掘業，上求月反。言曲折出外，掘地爲民作冢。
		</region>
		<region typus="original" subtype="" id="18689" explains="">
而秦揚以蓋一州。
		</region>
		<region typus="comment" subtype="" id="18690" explains="18689">
【索隱】漢書作「甲一州」。服虔云：「富爲州之中第一。」
		</region>
		<region typus="original" subtype="" id="18691" explains="">
掘冢，姦事也，而田叔以起。博戲，惡業也，而桓發
		</region>
		<region typus="comment" subtype="" id="18692" explains="18691">
【索隱】漢書作「稽發」。【正義】桓發，人姓名。桓，工爰反。
		</region>
		<region typus="original" subtype="" id="18693" explains="">
用（之）富。行賈，丈夫賤行也，而雍樂成以饒。
		</region>
		<region typus="comment" subtype="" id="18694" explains="18693">
【正義】雍縣人姓樂名成也。
		</region>
		<region typus="original" subtype="" id="18695" explains="">
販脂，
		</region>
		<region typus="comment" subtype="" id="18696" explains="18695">
【正義】說文云「戴角者脂，無角者膏」也。
		</region>
		<region typus="original" subtype="" id="18697" explains="">
辱處也，而雍伯千金。
		</region>
		<region typus="comment" subtype="" id="18698" explains="18697">
【集解】徐廣曰：「雍，一作『翁』。」【索隱】雍，於恭反。漢書作「翁伯」也。
		</region>
		<region typus="original" subtype="" id="18699" explains="">
賣漿，小業也，而張氏千萬。洒削，
		</region>
		<region typus="comment" subtype="" id="18700" explains="18699">
【集解】徐廣曰：「洒，或作『細』。」駰案：漢書音義曰「治刀劍名」。【索隱】上音先禮反，削刀者名。洒削，謂摩刀以水洒之。又方言云「劍削，關東謂之削，音肖」。削，一依字讀也。
		</region>
		<region typus="original" subtype="" id="18701" explains="">
薄技也，而郅氏鼎食。胃脯，
		</region>
		<region typus="comment" subtype="" id="18702" explains="18701">
【索隱】晉灼云：「太官常以十月作沸湯燖羊胃，以末椒薑粉之訖，暴使燥，則謂之脯，故易售而致富。」【正義】案：胃脯謂和五味而脯美，故易售。
		</region>
		<region typus="original" subtype="" id="18703" explains="">
簡微耳，濁氏連騎。馬醫，淺方，張里擊鍾。此皆誠壹之所致。
		</region>
	</paragraph>
	<paragraph index="43">
		<region typus="original" subtype="" id="18704" explains="">
由是觀之，富無經業，則貨無常主，能者輻湊，不肖者瓦解。千金之家比一都之君，巨萬者乃與王者同樂。豈所謂「素封」者邪？非也？
		</region>
	</paragraph>
	<paragraph index="44">
		<region typus="summary" subtype="" id="18705" explains="">
索隱述贊】貨殖之利，工商是營。廢居善積，倚巿邪贏。白圭富國，計然強兵。倮參朝請，女築懷清。素封千戶，卓鄭齊名。
		</region>
	</paragraph>
</text>
