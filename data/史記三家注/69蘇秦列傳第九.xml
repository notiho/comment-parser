<?xml version='1.0' encoding='UTF-8'?>
<text title="史記三家注" section="蘇秦列傳第九" juan="69" original_title="史記">
	<paragraph index="0">
		<region typus="original" subtype="title" id="10952" explains="">
史記三家注 蘇秦列傳第九
		</region>
	</paragraph>
	<paragraph index="1">
		<region typus="original" subtype="" id="10953" explains="">
蘇秦者，東周雒陽人也。
		</region>
		<region typus="comment" subtype="" id="10954" explains="10953">
【索隱】蘇秦字季子，蓋蘇忿生之後，己姓也。譙周云：「秦兄弟五人，秦最少。兄代，代弟厲及辟、鵠，並爲游說之士。」此下云「秦弟代，代弟厲」也。【正義】戰國策云：「蘇秦，雒陽乘軒里人也。」藝文志云蘇子三十一篇，在縱橫流。敬王以子朝之亂從王城東遷雒陽故城，乃號東周，以王城爲西周。
		</region>
		<region typus="original" subtype="" id="10955" explains="">
東事師於齊，而習之於鬼谷先生。
		</region>
		<region typus="comment" subtype="" id="10956" explains="10955">
【集解】徐廣曰：「潁川陽城有鬼谷，蓋是其人所居，因爲號。」駰案：風俗通義曰「鬼谷先生，六國時從橫家」。【索隱】按：鬼谷，地名也。扶風池陽、潁川陽城並有鬼谷墟，蓋是其人所居，因爲號。又樂壹注鬼谷子書云「蘇秦欲神祕其道，故假名鬼谷」。［【正義】鬼谷，谷夕，在雒州陽城縣北五里。七錄有蘇秦書，樂壹注云︰「秦欲神秘其道，故假名鬼谷也。」鬼谷子三卷，樂壹注。樂壹，字正，魯郡人。］
		</region>
	</paragraph>
	<paragraph index="2">
		<region typus="original" subtype="" id="10957" explains="">
出游數歲，大困而歸。
		</region>
		<region typus="comment" subtype="" id="10958" explains="10957">
【索隱】按：戰國策此語在說秦王之後。
		</region>
		<region typus="original" subtype="" id="10959" explains="">
兄弟嫂妹妻妾竊皆笑之，曰：「周人之俗，治產業，力工商，逐什二以爲務。
		</region>
		<region typus="comment" subtype="" id="10960" explains="10959">
［【正義】言工商十分之中得二分利。］
		</region>
		<region typus="original" subtype="" id="10961" explains="">
今子釋本而事口舌，困，不亦宜乎！」蘇秦聞之而慙，自傷，乃閉室不出，出其書徧觀
		</region>
		<region typus="comment" subtype="" id="10962" explains="10961">
【索隱】音遍官二音。按：謂盡觀覽其書也。
		</region>
		<region typus="original" subtype="" id="10963" explains="">
之。曰：「夫士業已屈首受書，
		</region>
		<region typus="comment" subtype="" id="10964" explains="10963">
【索隱】按：謂士之立操。業者，素也，本也。言本已屈首低頭，受書於師也。
		</region>
		<region typus="original" subtype="" id="10965" explains="">
而不能以取尊榮，雖多亦奚以爲！」於是得周書陰符，
		</region>
		<region typus="comment" subtype="" id="10966" explains="10965">
［【正義】鬼谷子有陰符七術。樂注云︰「陰符者，私志於內，物應於外，若今符契，故云『陰符』，本太公兵法。」］
		</region>
		<region typus="original" subtype="" id="10967" explains="">
伏而讀之。期年，以出揣摩，
		</region>
		<region typus="comment" subtype="" id="10968" explains="10967">
【集解】戰國策曰：「乃發書，陳篋數十，得太公陰符之謀，伏而誦之，簡練以爲揣摩。讀書欲睡，引錐自刺其股，血流至踵。曰：『安有說人主不能出其金玉錦繡，取卿相之尊者乎？』期年，揣摩成。」鬼谷子有揣摩篇也。【索隱】戰國策云「得太公陰符之謀」，則陰符是太公之兵符也。揣音初委反，摩音姥何反。鄒誕本作「揣靡」，靡讀亦爲摩。王劭云「揣情、摩意是鬼谷之二章名，非爲一篇也」。高誘曰「揣，定也。摩，合也。定諸侯使讎其術，以成六國之從也」。江邃曰「揣人主之情，摩而近之」，其意當矣。［【正義】鬼谷子有揣及摩二篇，言揣諸侯之情，以其所欲切摩，爲揣之術也。按︰鬼谷子乃蘇秦之書明矣。］
		</region>
		<region typus="original" subtype="" id="10969" explains="">
曰：「此可以說當世之君矣。」求說周顯王。顯王左右素習知蘇秦，皆少之。
		</region>
		<region typus="comment" subtype="" id="10970" explains="10969">
【索隱】謂王之左右素慣習知秦浮說，多不中當世，而以爲蘇秦智識淺，故云「少之」。劉氏云：「少謂輕之也。」
		</region>
		<region typus="original" subtype="" id="10971" explains="">
弗信。
		</region>
		<region typus="comment" subtype="" id="10972" explains="10971">
［【正義】言顯王左右慣知蘇秦，有少不知行，故不用。］
		</region>
	</paragraph>
	<paragraph index="3">
		<region typus="original" subtype="" id="10973" explains="">
乃西至秦。秦孝公卒。說惠王曰：「秦四塞之國，被山帶渭，東有關河，
		</region>
		<region typus="comment" subtype="" id="10974" explains="10973">
【正義】東有黃河，有函谷、蒲津、龍門、合河等關；南山及武關、嶢關；西有大隴山及隴山關、大震、烏蘭等關；北有黃河南塞：是四塞之國，被山帶渭（又）〔以〕爲界。地里。江（渭）〔謂〕岷江，〔西從〕渭州隴山之西南流入蜀，東至荊陽入海也。河謂黃河，從同州小積石山東北流，至勝州卽南流，至華州又東北流，經魏、滄等州入海。各是萬里已下。
		</region>
		<region typus="original" subtype="" id="10975" explains="">
西有漢中，南有巴蜀，北有代馬，
		</region>
		<region typus="comment" subtype="" id="10976" explains="10975">
【索隱】按：謂代郡馬邑也。地理志代郡又有馬城縣。一云代馬，謂代郡兼有胡馬之利。
		</region>
		<region typus="original" subtype="" id="10977" explains="">
此天府也。
		</region>
		<region typus="comment" subtype="" id="10978" explains="10977">
【索隱】按：周禮春官有天府。鄭玄曰：「府，物所藏。言天，尊此所藏若天府然。」［【正義】府，聚也，萬物所聚。］
		</region>
		<region typus="original" subtype="" id="10979" explains="">
以秦士民之衆，兵法之敎，可以吞天下，稱帝而治。」秦王曰：「毛羽未成，不可以高蜚；文理未明，不可以幷兼。」方誅商鞅，疾辯士，弗用。
		</region>
	</paragraph>
	<paragraph index="4">
		<region typus="original" subtype="" id="10980" explains="">
乃東之趙。趙肅侯令其弟成爲相，號奉陽君。奉陽君弗說之。
		</region>
	</paragraph>
	<paragraph index="5">
		<region typus="original" subtype="" id="10981" explains="">
去游燕，歲餘而後得見。說燕文侯
		</region>
		<region typus="comment" subtype="" id="10982" explains="10981">
【索隱】說音稅，下並同。燕文侯，史失名。
		</region>
		<region typus="original" subtype="" id="10983" explains="">
曰：「燕東有朝鮮、
		</region>
		<region typus="comment" subtype="" id="10984" explains="10983">
【索隱】潮仙二音，水名。
		</region>
		<region typus="original" subtype="" id="10985" explains="">
遼東，北有林胡、樓煩，
		</region>
		<region typus="comment" subtype="" id="10986" explains="10985">
【索隱】地理志樓煩屬鴈門郡。【正義】二胡國名，朔、嵐已北。
		</region>
		<region typus="original" subtype="" id="10987" explains="">
西有雲中、九原，
		</region>
		<region typus="comment" subtype="" id="10988" explains="10987">
【索隱】按：地理志雲中、九原二郡名。秦曰九原，漢武帝改曰五原郡。【正義】二郡並在勝州也。雲中郡城在榆林縣東北四十里。九原郡城在榆林縣西界。
		</region>
		<region typus="original" subtype="" id="10989" explains="">
南有嘑沱、易水，
		</region>
		<region typus="comment" subtype="" id="10990" explains="10989">
【集解】周禮曰：「正北曰幷州，其川嘑沱。」鄭玄曰：「嘑沱出鹵城。」【索隱】按：滹沲，水名，幷州之川也，音呼沱。又地理志鹵城，縣名，屬代郡。滹沲河自縣東至參合，又東至文安入海也。【正義】嘑沱出代州繁畤縣，東南流經五臺山北，東南流過定州，流入海。易水出易州易縣，東流過幽州歸義縣，東與呼沱河合也。
		</region>
		<region typus="original" subtype="" id="10991" explains="">
地方二千餘里，帶甲數十萬，車六百乘，騎六千匹，粟支數年。
		</region>
		<region typus="comment" subtype="" id="10992" explains="10991">
【索隱】按：戰國策「車七百乘，粟支十年」。
		</region>
		<region typus="original" subtype="" id="10993" explains="">
南有碣石、
		</region>
		<region typus="comment" subtype="" id="10994" explains="10993">
【索隱】（戰國策）碣石山在常山九門縣。地理志大碣石山在右北平驪城縣西南。［【正義】碣石山在平州，燕東南。］
		</region>
		<region typus="original" subtype="" id="10995" explains="">
鴈門之饒，
		</region>
		<region typus="comment" subtype="" id="10996" explains="10995">
【正義】鴈門山在代，燕西門。
		</region>
		<region typus="original" subtype="" id="10997" explains="">
北有棗栗之利，民雖不佃作而足於棗栗矣。此所謂天府者也。
		</region>
	</paragraph>
	<paragraph index="6">
		<region typus="original" subtype="" id="10998" explains="">
「夫安樂無事，不見覆軍殺將，無過燕者。大王知其所以然乎？夫燕之所以不犯寇被甲兵者，以趙之爲蔽其南也。秦趙五戰，秦再勝而趙三勝。秦趙相斃，而王以全燕制其後，此燕之所以不犯寇也。且夫秦之攻燕也，踰雲中、九原，過代、上谷，彌地數千里，雖得燕城，秦計固不能守也。秦之不能害燕亦明矣。今趙之攻燕也，發號出令，不至十日而數十萬之軍軍於東垣矣。
		</region>
		<region typus="comment" subtype="" id="10999" explains="10998">
【索隱】地理志高帝改曰真定也。【正義】趙之東邑，在恆州真定縣南八里，故常山城是也。
		</region>
		<region typus="original" subtype="" id="11000" explains="">
渡嘑沱，涉易水，不至四五日而距國都矣。故曰秦之攻燕也，戰於千里之外；趙之攻燕也，戰於百里之內。夫不憂百里之患而重千里之外，計無過於此者。是故願大王與趙從親，天下爲一，則燕國必無患矣。」
		</region>
	</paragraph>
	<paragraph index="7">
		<region typus="original" subtype="" id="11001" explains="">
文侯曰：「子言則可，然吾國小，西迫彊趙，
		</region>
		<region typus="comment" subtype="" id="11002" explains="11001">
【正義】貝、冀、深、趙四州，七國時屬趙，卽燕西界。
		</region>
		<region typus="original" subtype="" id="11003" explains="">
南近齊，
		</region>
		<region typus="comment" subtype="" id="11004" explains="11003">
【正義】河北博、滄、德三州，齊地北境，與燕相接，隔黃河。
		</region>
		<region typus="original" subtype="" id="11005" explains="">
齊、趙彊國也。子必欲合從以安燕，寡人請以國從。」
		</region>
	</paragraph>
	<paragraph index="8">
		<region typus="original" subtype="" id="11006" explains="">
於是資蘇秦車馬金帛以至趙。而奉陽君已死，卽因說趙肅侯
		</region>
		<region typus="comment" subtype="" id="11007" explains="11006">
【索隱】按：世本云肅侯名言。
		</region>
		<region typus="original" subtype="" id="11008" explains="">
曰：「天下卿相人臣及布衣之士，皆高賢君之行義，皆願奉敎陳忠於前之日久矣。
		</region>
		<region typus="comment" subtype="" id="11009" explains="11008">
【正義】奉，符用反。
		</region>
		<region typus="original" subtype="" id="11010" explains="">
雖然，奉陽君妬而君不任事，是以賓客游士莫敢自盡於前者。今奉陽君捐館舍，君乃今復與士民相親也，臣故敢進其愚慮。
		</region>
	</paragraph>
	<paragraph index="9">
		<region typus="original" subtype="" id="11011" explains="">
「竊爲君計者，莫若安民無事，且無庸有事於民也。安民之本，在於擇交，擇交而得則民安，擇交而不得則民終身不安。請言外患：齊秦爲兩敵而民不得安，倚秦攻齊而民不得安，倚齊攻秦而民不得安。故夫謀人之主，伐人之國，常苦出辭斷絕人之交也。願君慎勿出於口。請別白黑所以異，陰陽而已矣。
		</region>
		<region typus="comment" subtype="" id="11012" explains="11011">
【索隱】按：戰國策云「請屏左右，白言所以異陰陽」，其說異此。然言別白黑者，蘇秦言己今論趙國之利，必使分明，有如白黑分別，陰陽殊異也。
		</region>
		<region typus="original" subtype="" id="11013" explains="">
君誠能聽臣，燕必致旃裘狗馬之地，齊必致魚鹽之海，楚必致橘柚之園，韓、魏、中山皆可使致湯沐之奉，而貴戚父兄皆可以受封侯。夫割地包利，五伯之所以覆軍禽將而求也；封侯貴戚，湯武之所以放弒而爭也。今君高拱而兩有之，此臣之所以爲君願也。
		</region>
	</paragraph>
	<paragraph index="10">
		<region typus="original" subtype="" id="11014" explains="">
「今大王與秦，則秦必弱韓、魏；與齊，則齊必弱楚、魏。
		</region>
		<region typus="comment" subtype="" id="11015" explains="11014">
【正義】楚東淮泗之上，與齊接境。
		</region>
		<region typus="original" subtype="" id="11016" explains="">
魏弱則割河外，韓弱則效宜陽，宜陽效則上郡絕，
		</region>
		<region typus="comment" subtype="" id="11017" explains="11016">
【正義】宜陽卽韓城也，在洛州西，韓大郡也。上郡在同州西北。言韓弱，與秦宜陽城，則上郡路絕矣。
		</region>
		<region typus="original" subtype="" id="11018" explains="">
河外割則道不通，
		</region>
		<region typus="comment" subtype="" id="11019" explains="11018">
【正義】河外，同、華等地也。言魏弱，與秦河外地，則道路不通上郡矣。華山記云：「此山分秦晉之境，晉之西鄙則曰陰晉，秦之東邑則曰寧秦。」
		</region>
		<region typus="original" subtype="" id="11020" explains="">
楚弱則無援。此三策者，不可不孰計也。
		</region>
	</paragraph>
	<paragraph index="11">
		<region typus="original" subtype="" id="11021" explains="">
「夫秦下軹道，
		</region>
		<region typus="comment" subtype="" id="11022" explains="11021">
【正義】軹音止。故亭在雍州萬年縣東北十六里苑中。
		</region>
		<region typus="original" subtype="" id="11023" explains="">
則南陽危；
		</region>
		<region typus="comment" subtype="" id="11024" explains="11023">
【正義】南陽，懷州河南也，七國時屬韓。言秦兵下軹道，從東渭橋歷北道過蒲津攻韓，卽南陽危矣。
		</region>
		<region typus="original" subtype="" id="11025" explains="">
劫韓包周，
		</region>
		<region typus="comment" subtype="" id="11026" explains="11025">
【正義】周都洛陽，秦若劫取韓南陽，是包裹周都也。趙邯鄲危，故須起兵自守。
		</region>
		<region typus="original" subtype="" id="11027" explains="">
則趙氏自操兵；
		</region>
		<region typus="comment" subtype="" id="11028" explains="11027">
【索隱】戰國策作「自銷鑠」。
		</region>
		<region typus="original" subtype="" id="11029" explains="">
據衞取卷，
		</region>
		<region typus="comment" subtype="" id="11030" explains="11029">
【集解】丘權反。【索隱】地理志卷縣屬河南。按：戰國策云「取淇」。【正義】衞地濮陽也。卷城在鄭州武原縣西北七里。言秦守衞得卷，則齊必來朝秦。
		</region>
		<region typus="original" subtype="" id="11031" explains="">
則齊必入朝秦。秦欲已得乎山東，則必舉兵而嚮趙矣。秦甲渡河踰漳，據番吾，
		</region>
		<region typus="comment" subtype="" id="11032" explains="11031">
【集解】徐廣曰：「常山有蒲吾縣。」【索隱】按：徐氏所引，據地理志云然也。【正義】番音婆，又音蒲，又音盤。疑古番吾公邑也。括地志云：「蒲吾故城在鎭州常山縣東二十里。」漳水在潞州。言秦兵渡河，歷南陽，入羊腸，經澤、潞，渡漳水，守蒲吾城，則與趙戰於都城下矣。
		</region>
		<region typus="original" subtype="" id="11033" explains="">
則兵必戰於邯鄲之下矣。此臣之所爲君患也。
		</region>
	</paragraph>
	<paragraph index="12">
		<region typus="original" subtype="" id="11034" explains="">
「當今之時，山東之建國莫彊於趙。趙地方二千餘里，帶甲數十萬，車千乘，騎萬匹，粟支數年。西有常山，
		</region>
		<region typus="comment" subtype="" id="11035" explains="11034">
【正義】在鎭州西。
		</region>
		<region typus="original" subtype="" id="11036" explains="">
南有河漳，
		</region>
		<region typus="comment" subtype="" id="11037" explains="11036">
【正義】「河」字一作「清」，卽漳河也，在潞州。地理志濁漳出長子鹿谷山，東至鄴，入清漳。
		</region>
		<region typus="original" subtype="" id="11038" explains="">
東有清河，
		</region>
		<region typus="comment" subtype="" id="11039" explains="11038">
【正義】清河，今貝州也。
		</region>
		<region typus="original" subtype="" id="11040" explains="">
北有燕國。
		</region>
		<region typus="comment" subtype="" id="11041" explains="11040">
【正義】然三家分晉，趙得晉陽，襄子又伐戎取代。旣云「西有常山者」，趙都邯鄲近北燕也。
		</region>
		<region typus="original" subtype="" id="11042" explains="">
燕固弱國，不足畏也。秦之所害於天下者莫如趙，然而秦不敢舉兵伐趙者，何也？畏韓、魏之議其後也。然則韓、魏，趙之南蔽也。秦之攻韓、魏也，無有名山大川之限，稍蠶食之，傅
		</region>
		<region typus="comment" subtype="" id="11043" explains="11042">
【集解】音附。
		</region>
		<region typus="original" subtype="" id="11044" explains="">
國都而止。韓、魏不能支秦，必入臣於秦。秦無韓、魏之規，則禍必中於趙矣。此臣之所爲君患也。
		</region>
	</paragraph>
	<paragraph index="13">
		<region typus="original" subtype="" id="11045" explains="">
「臣聞堯無三夫之分，舜無咫尺之地，以有天下；禹無百人之聚，以王諸侯；湯武之士不過三千，車不過三百乘，卒不過三萬，立爲天子：誠得其道也。是故明主外料其敵之彊弱，內度其士卒賢不肖，不待兩軍相當而勝敗存亡之機固已形於胸中矣，豈揜於衆人之言而以冥冥決事哉！
		</region>
	</paragraph>
	<paragraph index="14">
		<region typus="original" subtype="" id="11046" explains="">
「臣竊以天下之地圖案之，諸侯之地五倍於秦，料度諸侯之卒十倍於秦，六國爲一，幷力西鄕而攻秦，秦必破矣。今西面而事之，見臣於秦。夫破人之與破於人也，
		</region>
		<region typus="comment" subtype="" id="11047" explains="11046">
【正義】破人謂破前敵也。破於人，爲被前敵破。
		</region>
		<region typus="original" subtype="" id="11048" explains="">
臣人之與臣於人也，
		</region>
		<region typus="comment" subtype="" id="11049" explains="11048">
【索隱】按：臣人謂己爲彼臣也。臣於人者，謂我爲主，使彼臣己也。【正義】臣人謂己得人爲臣。臣於人謂己事他人。
		</region>
		<region typus="original" subtype="" id="11050" explains="">
豈可同日而論哉！
		</region>
	</paragraph>
	<paragraph index="15">
		<region typus="original" subtype="" id="11051" explains="">
「夫衡人者，
		</region>
		<region typus="comment" subtype="" id="11052" explains="11051">
【索隱】按：衡人卽游說從橫之士也。東西爲橫，南北爲從。秦地形東西橫長，故張儀相秦，爲秦連橫。【正義】衡音橫。謂爲秦人。
		</region>
		<region typus="original" subtype="" id="11053" explains="">
皆欲割諸侯之地以予秦。秦成，則高臺榭，美宮室，聽竽瑟之音，前有樓闕軒轅，
		</region>
		<region typus="comment" subtype="" id="11054" explains="11053">
【索隱】戰國策云「前有軒轅」。又史記俗本亦有作「軒冕」者，非本文也。
		</region>
		<region typus="original" subtype="" id="11055" explains="">
後有長姣
		</region>
		<region typus="comment" subtype="" id="11056" explains="11055">
【索隱】音交。說文云：「姣，美也。」
		</region>
		<region typus="original" subtype="" id="11057" explains="">
美人，國被秦患而不與其憂。是故夫衡人日夜務以秦權恐愒諸侯
		</region>
		<region typus="comment" subtype="" id="11058" explains="11057">
【集解】愒音呼曷反。【索隱】恐，起拱反。愒，許曷反。謂相恐脅也。鄒氏愒音憩，其意疏。
		</region>
		<region typus="original" subtype="" id="11059" explains="">
以求割地，故願大王孰計之也。
		</region>
	</paragraph>
	<paragraph index="16">
		<region typus="original" subtype="" id="11060" explains="">
「臣聞明主絕疑去讒，屏流言之迹，塞朋黨之門，故尊主廣地彊兵之計臣得陳忠於前矣。故竊爲大王計，莫如一韓、魏、齊、楚、燕、趙以從親，以畔秦。令天下之將相會於洹水之上，
		</region>
		<region typus="comment" subtype="" id="11061" explains="11060">
【集解】徐廣曰：「洹水出汲郡林慮縣。」［【正義】洹，音桓。洹水，出相州林慮縣西北林慮山中也。］
		</region>
		<region typus="original" subtype="" id="11062" explains="">
通質，
		</region>
		<region typus="comment" subtype="" id="11063" explains="11062">
【索隱】音如字，又音躓。以言通其交質之情。
		</region>
		<region typus="original" subtype="" id="11064" explains="">
刳白馬而盟。
		</region>
		<region typus="comment" subtype="" id="11065" explains="11064">
［【正義】質，音致。令六國將相會於洹水之上，通排洩疑質之嫌，約盟定縱。刳，割也。］
		</region>
		<region typus="original" subtype="" id="11066" explains="">
要約曰：
		</region>
		<region typus="comment" subtype="" id="11067" explains="11066">
［【正義】要約，上如字，又音於妙反。］
		</region>
		<region typus="original" subtype="" id="11068" explains="">
『秦攻楚，齊、魏各出銳師以佐之，韓絕其糧道，
		</region>
		<region typus="comment" subtype="" id="11069" explains="11068">
【索隱】謂擁兵於嶢關之外，又守宜陽也。［【正義】韓引兵至嶢關、武關之外，絕其糧道。］
		</region>
		<region typus="original" subtype="" id="11070" explains="">
趙涉河漳，
		</region>
		<region typus="comment" subtype="" id="11071" explains="11070">
【索隱】謂趙亦涉河漳而西，欲與韓作援，以阻秦軍。［【正義】趙涉漳河南，西南以相援。］
		</region>
		<region typus="original" subtype="" id="11072" explains="">
燕守常山之北。秦攻韓魏，
		</region>
		<region typus="comment" subtype="" id="11073" explains="11072">
【正義】謂道蒲津之東攻之。
		</region>
		<region typus="original" subtype="" id="11074" explains="">
則楚絕其後，
		</region>
		<region typus="comment" subtype="" id="11075" explains="11074">
【索隱】謂出兵武關，以絕秦兵之後。
		</region>
		<region typus="original" subtype="" id="11076" explains="">
齊出銳師而佐之，趙涉河漳，燕守雲中。秦攻齊，則楚絕其後，韓守城皋，
		</region>
		<region typus="comment" subtype="" id="11077" explains="11076">
【正義】在洛州氾水縣。
		</region>
		<region typus="original" subtype="" id="11078" explains="">
魏塞其道，
		</region>
		<region typus="comment" subtype="" id="11079" explains="11078">
【索隱】按：其道卽河內之道。戰國策「其」作「午」。［【正義】戰國策「其道」作「午道」。］
		</region>
		<region typus="original" subtype="" id="11080" explains="">
趙涉河漳、博關，
		</region>
		<region typus="comment" subtype="" id="11081" explains="11080">
【集解】徐廣曰：「齊威王六年，晉伐齊到博陵。東郡有博平縣。」［【正義】涉貝州南河而至博陵。今博州博平縣卽博陵。］
		</region>
		<region typus="original" subtype="" id="11082" explains="">
燕出銳師以佐之。秦攻燕，則趙守常山，楚軍武關，齊涉勃海，
		</region>
		<region typus="comment" subtype="" id="11083" explains="11082">
【正義】齊從滄州渡河至瀛州。
		</region>
		<region typus="original" subtype="" id="11084" explains="">
韓、魏皆出銳師以佐之。秦攻趙，則韓軍宜陽，楚軍武關，魏軍河外，
		</region>
		<region typus="comment" subtype="" id="11085" explains="11084">
【索隱】河外謂陝及曲沃等處也。【正義】謂同、華州。
		</region>
		<region typus="original" subtype="" id="11086" explains="">
齊涉清河，
		</region>
		<region typus="comment" subtype="" id="11087" explains="11086">
【正義】齊從貝州過河而西。
		</region>
		<region typus="original" subtype="" id="11088" explains="">
燕出銳師以佐之。諸侯有不如約者，以五國之兵共伐之。』六國從親以賓秦，
		</region>
		<region typus="comment" subtype="" id="11089" explains="11088">
【索隱】謂六國之軍共爲合從相親，獨以秦爲賓而共伐之。
		</region>
		<region typus="original" subtype="" id="11090" explains="">
則秦甲必不敢出於函谷以害山東矣。如此，則霸王之業成矣。」
		</region>
	</paragraph>
	<paragraph index="17">
		<region typus="original" subtype="" id="11091" explains="">
趙王曰：「寡人年少，立國日淺，未嘗得聞社稷之長計也。今上客有意存天下，安諸侯寡人敬以國從。」乃飾車百乘，黃金千溢，
		</region>
		<region typus="comment" subtype="" id="11092" explains="11091">
【索隱】戰國策作「萬溢」。一溢爲一金，則二十兩曰一溢，爲米二升。鄭玄以一溢爲二十四分之一，其說異也。
		</region>
		<region typus="original" subtype="" id="11093" explains="">
白璧百雙，錦繡千純，
		</region>
		<region typus="comment" subtype="" id="11094" explains="11093">
【集解】純，匹端名。周禮曰：「純帛不過五兩。」【索隱】音淳。裴氏云「純，端疋名」。高誘注戰國策音屯。屯，束也。又禮鄕射云「某賢於某若干純」。純，數也，音旋。
		</region>
		<region typus="original" subtype="" id="11095" explains="">
以約諸侯。
		</region>
	</paragraph>
	<paragraph index="18">
		<region typus="original" subtype="" id="11096" explains="">
是時周天子致文武之胙於秦惠王。惠王使犀首攻魏，禽將龍賈，取魏之雕陰，
		</region>
		<region typus="comment" subtype="" id="11097" explains="11096">
【索隱】魏地也。劉氏曰「在龍門河之西北」。按：地理志雕陰屬上郡。【正義】在鄜州洛交縣北三十四里。
		</region>
		<region typus="original" subtype="" id="11098" explains="">
且欲東兵。蘇秦恐秦兵之至趙也，乃激怒張儀，入之于秦。
		</region>
	</paragraph>
	<paragraph index="19">
		<region typus="original" subtype="" id="11099" explains="">
於是說韓宣王
		</region>
		<region typus="comment" subtype="" id="11100" explains="11099">
【索隱】按：世本韓宣王，昭侯之子也。
		</region>
		<region typus="original" subtype="" id="11101" explains="">
曰：「韓北有鞏、成皋
		</region>
		<region typus="comment" subtype="" id="11102" explains="11101">
【索隱】二邑本屬東周，後爲韓邑。地理志二縣並屬河南。
		</region>
		<region typus="original" subtype="" id="11103" explains="">
之固，西有宜陽、商阪之塞，
		</region>
		<region typus="comment" subtype="" id="11104" explains="11103">
【集解】徐廣曰：「商，一作『常』。」【索隱】劉氏云「蓋在商洛之閒，適秦楚之險塞」是也。【正義】宜陽在洛州福昌縣東十四里。商阪卽商山也，在商洛縣南一里，亦曰楚山，武關在焉。
		</region>
		<region typus="original" subtype="" id="11105" explains="">
東有宛、穰、
		</region>
		<region typus="comment" subtype="" id="11106" explains="11105">
【集解】宛，於袁反。【索隱】地理志宛、穰二縣名，並屬南陽。
		</region>
		<region typus="original" subtype="" id="11107" explains="">
洧水，
		</region>
		<region typus="comment" subtype="" id="11108" explains="11107">
【集解】洧，于鬼反。【索隱】音于軌反，水名，出南方。【正義】在新鄭東南，流入潁。
		</region>
		<region typus="original" subtype="" id="11109" explains="">
南有陘山，
		</region>
		<region typus="comment" subtype="" id="11110" explains="11109">
【集解】徐廣曰：「召陵有陘亭。密縣有陘山。」【正義】在新鄭西南三十里。
		</region>
		<region typus="original" subtype="" id="11111" explains="">
地方九百餘里，帶甲數十萬，天下之彊弓勁弩皆從韓出。谿子、
		</region>
		<region typus="comment" subtype="" id="11112" explains="11111">
【集解】許慎云：「南方谿子蠻夷柘弩，皆善材。」【索隱】按：許慎注淮南子，以爲南方谿子蠻出柘弩及竹弩。［【正義】谿子，蠻也，出柘弩及竹弩，皆善材。］
		</region>
		<region typus="original" subtype="" id="11113" explains="">
少府時力、距來者，
		</region>
		<region typus="comment" subtype="" id="11114" explains="11113">
【集解】韓有谿子弩，又有少府所造二種之弩。案：時力者，謂作之得時，力倍於常，故名時力也。距來者，謂弩埶勁利，足以距來敵也。【索隱】韓又有少府所造時力、距來二種之弩。按：時力者，謂作之得時則力倍於常，故有時力也。距來者，謂以弩埶勁利，足以距於來敵也。其名並見淮南子。
		</region>
		<region typus="original" subtype="" id="11115" explains="">
皆射六百步之外。
		</region>
		<region typus="comment" subtype="" id="11116" explains="11115">
［【正義】少府時力、距來者，具於淮南子。少府，韓府名也。言谿子之蠻山柘、竹弩材，令少府造時力、距來二弩，皆射六百歲外。］
		</region>
		<region typus="original" subtype="" id="11117" explains="">
韓卒超足而射，
		</region>
		<region typus="comment" subtype="" id="11118" explains="11117">
【索隱】按：超足謂超騰用埶，蓋起足蹋之而射也，故下云「蹠勁弩」是也。【正義】超足，齊足也。夫欲放弩，皆坐，舉足踏弩，兩手引揍機，然始發之。
		</region>
		<region typus="original" subtype="" id="11119" explains="">
百發不暇止，遠者括蔽洞胸，近者鏑弇心。韓卒之劍戟皆出於冥山、
		</region>
		<region typus="comment" subtype="" id="11120" explains="11119">
【集解】徐廣曰：「莊子云南行至郢，北面而不見冥山。」駰案：司馬彪曰「冥山在朔州北」。【索隱】莊子云「南行至郢，北面而不見冥山」。司馬彪云「冥山在朔州北」。郭象云「冥山在乎太極」。李軌云「在韓國」。
		</region>
		<region typus="original" subtype="" id="11121" explains="">
棠谿、
		</region>
		<region typus="comment" subtype="" id="11122" explains="11121">
【集解】徐廣曰：「汝南吳房有棠谿亭。」【索隱】地理志棠谿亭在汝南吳房縣。【正義】故城在豫州偃城縣西八十里。鹽鐵論云「有棠谿之劍」是。
		</region>
		<region typus="original" subtype="" id="11123" explains="">
墨陽、
		</region>
		<region typus="comment" subtype="" id="11124" explains="11123">
【集解】淮南子曰：「墨陽之莫邪也。」【索隱】淮南子云「服劍者貴於剡利，而不期於墨陽莫邪」，則墨陽匠名也。［【正義】墨陽，地名也。淮南子云︰「服劔者貴於剡利，而不期於墨陽莫邪。」］
		</region>
		<region typus="original" subtype="" id="11125" explains="">
合賻、
		</region>
		<region typus="comment" subtype="" id="11126" explains="11125">
【集解】音附。徐廣曰：「一作『伯』。」【索隱】按：戰國策作「合伯」，春秋後語作「合相」。
		</region>
		<region typus="original" subtype="" id="11127" explains="">
鄧師、
		</region>
		<region typus="comment" subtype="" id="11128" explains="11127">
【索隱】鄧國有工鑄劍，而師名焉。［【正義】鄧出鉅鐵，有善鐵劍之師，因名。］
		</region>
		<region typus="original" subtype="" id="11129" explains="">
宛馮、
		</region>
		<region typus="comment" subtype="" id="11130" explains="11129">
【集解】徐廣曰：「滎陽有馮池。」【索隱】徐廣云「滎陽有馮池」，謂宛人於馮池鑄劍，故號宛馮。
		</region>
		<region typus="original" subtype="" id="11131" explains="">
龍淵、太阿，
		</region>
		<region typus="comment" subtype="" id="11132" explains="11131">
【集解】吳越春秋曰：「楚王召風胡子而告之曰：『寡人聞吳有干將，越有歐冶，寡人欲因子請此二人作劍，可乎？』風胡子曰：『可。』乃往見二人，作劍，一曰龍淵，二曰太阿。」【索隱】按：吳越春秋楚王令風胡子請請吳干將、越歐冶作劍二，其一曰龍泉，二曰太阿。又太康地記曰「汝南西平有龍泉水，可以淬刀劍，特堅利，故有龍泉之劍，楚之寶劍也。以特堅利，故有堅白之論云：『黃，所以爲堅也；白，所以爲利也。』齊辨之曰：『白，所以爲不堅；黃，所以爲不利也。』故天下之寶劍韓爲衆，一曰棠谿，二曰墨陽，三曰合伯，四曰鄧師，五曰宛馮，六曰龍泉，七曰太阿，八曰莫邪，九曰干將也」。然干將、莫邪匠名也，其劍皆出西平縣，今有鐵官令一，別領戶，是古鑄劍之地也。
		</region>
		<region typus="original" subtype="" id="11133" explains="">
皆陸斷牛馬，水截鵠鴈，當敵則斬堅甲鐵幕，
		</region>
		<region typus="comment" subtype="" id="11134" explains="11133">
【集解】徐廣曰：「陽城出鐵。」【索隱】按：戰國策云「當敵則斬甲盾鞮鍪鐵幕」也。鄒誕幕一作「陌」。劉云：「謂以鐵爲臂脛之衣。言其劍利，能斬之也。」［【正義】幕者，爲鐵臂衣之屬。言能斬之。］
		</region>
		<region typus="original" subtype="" id="11135" explains="">
革抉
		</region>
		<region typus="comment" subtype="" id="11136" explains="11135">
【集解】徐廣曰：「一作『決』。」【索隱】音決。謂以革爲射決。決，射韝也。
		</region>
		<region typus="original" subtype="" id="11137" explains="">
㕹芮，
		</region>
		<region typus="comment" subtype="" id="11138" explains="11137">
【集解】㕹音伐。【索隱】㕹與「瞂」同，音伐，謂楯也。芮音如字，謂繫楯之綬也。［【正義】㕹，音伐；下音仁銳反。］方言云：「盾，自關東謂之瞂，關西謂之盾。」
		</region>
		<region typus="original" subtype="" id="11139" explains="">
無不畢具。以韓卒之勇，被堅甲，蹠勁弩，帶利劍，一人當百，不足言也。夫以韓之勁與大王之賢，乃西面事秦，交臂而服，羞社稷而爲天下笑，無大於此者矣。是故願大王孰計之。
		</region>
	</paragraph>
	<paragraph index="20">
		<region typus="original" subtype="" id="11140" explains="">
「大王事秦，秦必求宜陽、成皋。今茲效之，
		</region>
		<region typus="comment" subtype="" id="11141" explains="11140">
【索隱】按：鄭玄注禮云「效猶呈也，見也」。
		</region>
		<region typus="original" subtype="" id="11142" explains="">
明年又復求割地。與則無地以給之，不與則弃前功而受後禍。且大王之地有盡而秦之求無已，以有盡之地而逆無已之求，此所謂市怨結禍者也，不戰而地已削矣。臣聞鄙諺曰：『寧爲雞口，無爲牛後。』
		</region>
		<region typus="comment" subtype="" id="11143" explains="11142">
【索隱】按；戰國策云「寧爲雞尸，不爲牛從」。延篤注云「尸，雞中主也。從謂牛子也。言寧爲雞中之主，不爲牛之從後也」。【正義】雞口雖小，猶進食；牛後雖大，乃出糞也。
		</region>
		<region typus="original" subtype="" id="11144" explains="">
今西面交臂而臣事秦，何異於牛後乎？夫以大王之賢，挾彊韓之兵，而有牛後之名，臣竊爲大王羞之。」
		</region>
	</paragraph>
	<paragraph index="21">
		<region typus="original" subtype="" id="11145" explains="">
於是韓王勃然作色，攘臂瞋目，按劍仰天太息
		</region>
		<region typus="comment" subtype="" id="11146" explains="11145">
【索隱】太息謂久蓄氣而大吁也。
		</region>
		<region typus="original" subtype="" id="11147" explains="">
曰：「寡人雖不肖，必不能事秦。今主君
		</region>
		<region typus="comment" subtype="" id="11148" explains="11147">
【索隱】指蘇秦也。禮，卿大夫稱主。今嘉蘇子合從諸侯，褒而美之，故稱曰主。
		</region>
		<region typus="original" subtype="" id="11149" explains="">
詔以趙王之敎，敬奉社稷以從。」
		</region>
	</paragraph>
	<paragraph index="22">
		<region typus="original" subtype="" id="11150" explains="">
又說魏襄王
		</region>
		<region typus="comment" subtype="" id="11151" explains="11150">
【索隱】世本惠王子名嗣。
		</region>
		<region typus="original" subtype="" id="11152" explains="">
曰：「大王之地，南有鴻溝、
		</region>
		<region typus="comment" subtype="" id="11153" explains="11152">
【集解】徐廣曰：「在滎陽。」
		</region>
		<region typus="original" subtype="" id="11154" explains="">
陳、汝南、許、郾、
		</region>
		<region typus="comment" subtype="" id="11155" explains="11154">
【集解】徐廣曰：「在潁川。於幰切。」【索隱】音偃，又於建反。戰國策作「鄢」。按：地理志潁川有許、郾二縣，又有傿陵縣，故所稱惑也。傿音焉。【正義】陳、汝南，今汝州、豫州縣也。
		</region>
		<region typus="original" subtype="" id="11156" explains="">
昆陽、召陵、舞陽、新都、新郪，
		</region>
		<region typus="comment" subtype="" id="11157" explains="11156">
【集解】地理志潁川有昆陽、舞陽縣，汝南有新郪縣，南陽有新都縣。【索隱】地理志昆陽、舞陽屬潁川，召陵、新郪屬汝南。按：新郪卽郪丘，章帝以封殷後於宋。新都屬南陽。按：戰國策直云新郪，無「新都」二字。【正義】召陵在豫州，舞陽在許州。
		</region>
		<region typus="original" subtype="" id="11158" explains="">
東有淮、潁、
		</region>
		<region typus="comment" subtype="" id="11159" explains="11158">
【正義】淮陽、穎川二郡。
		</region>
		<region typus="original" subtype="" id="11160" explains="">
煮棗、
		</region>
		<region typus="comment" subtype="" id="11161" explains="11160">
【集解】徐廣曰：「在宛句。」【正義】在宛朐。按：宛朐，曹州縣也。
		</region>
		<region typus="original" subtype="" id="11162" explains="">
無胥，
		</region>
		<region typus="comment" subtype="" id="11163" explains="11162">
【索隱】按；其地闕。
		</region>
		<region typus="original" subtype="" id="11164" explains="">
西有長城之界，北有河外、
		</region>
		<region typus="comment" subtype="" id="11165" explains="11164">
【正義】謂河南地。
		</region>
		<region typus="original" subtype="" id="11166" explains="">
卷、衍、酸棗，
		</region>
		<region typus="comment" subtype="" id="11167" explains="11166">
【集解】徐廣曰：「滎陽卷縣有長城，經陽武到密。衍，地名。【索隱】徐廣云「滎陽卷縣有長城」，蓋據地險爲說也。【正義】卷在鄭州原武縣北七里。酸棗在滑州。衍，徐云地名。」
		</region>
		<region typus="original" subtype="" id="11168" explains="">
地方千里。地名雖小，然而田舍廬廡之數，曾無所芻牧。人民之衆，車馬之多，日夜行不絕，輷輷殷殷，
		</region>
		<region typus="comment" subtype="" id="11169" explains="11168">
【正義】輷，麾宏反。殷音隱。
		</region>
		<region typus="original" subtype="" id="11170" explains="">
若有三軍之衆。臣竊量大王之國不下楚，然衡人怵王
		</region>
		<region typus="comment" subtype="" id="11171" explains="11170">
【正義】衡音橫。怵音卹。［誘也。］
		</region>
		<region typus="original" subtype="" id="11172" explains="">
交彊虎狼之秦以侵天下，卒有秦患，
		</region>
		<region typus="comment" subtype="" id="11173" explains="11172">
【正義】卒音悤忽反。
		</region>
		<region typus="original" subtype="" id="11174" explains="">
不顧其禍。夫挾彊秦之勢以內劫其主，罪無過此者。魏，天下之彊國也；王，天下之賢王也。今乃有意西面而事秦，稱東藩，築帝宮，
		</region>
		<region typus="comment" subtype="" id="11175" explains="11174">
【索隱】謂爲秦築宮，備其巡狩而舍之，故謂之「帝宮」。
		</region>
		<region typus="original" subtype="" id="11176" explains="">
受冠帶，
		</region>
		<region typus="comment" subtype="" id="11177" explains="11176">
【索隱】謂冠帶制度皆受秦法。
		</region>
		<region typus="original" subtype="" id="11178" explains="">
祠春秋，
		</region>
		<region typus="comment" subtype="" id="11179" explains="11178">
【索隱】言春秋貢奉，以助秦祭祀。
		</region>
		<region typus="original" subtype="" id="11180" explains="">
臣竊爲大王恥之。
		</region>
	</paragraph>
	<paragraph index="23">
		<region typus="original" subtype="" id="11181" explains="">
「臣聞越王句踐戰敝卒三千人，禽夫差於干遂；
		</region>
		<region typus="comment" subtype="" id="11182" explains="11181">
【索隱】按：干遂，地名，不知所在。然按干是水旁之高地，故有「江干」「河干」是也。又左思吳都賦云「長干延屬」，是干爲江旁之地。遂者，道也。於干有道，因爲地名。【正義】在蘇州吳縣西北四十餘里萬安山西南一里太湖。夫差敗於姑蘇，禽於干遂，相去四十餘里。
		</region>
		<region typus="original" subtype="" id="11183" explains="">
武王卒三千人，革車三百乘，制紂於牧野：
		</region>
		<region typus="comment" subtype="" id="11184" explains="11183">
【正義】今衞州城是也。周武王伐紂於牧野，築之。
		</region>
		<region typus="original" subtype="" id="11185" explains="">
豈其士卒衆哉，誠能奮其威也。今竊聞大王之卒，武士二十萬，
		</region>
		<region typus="comment" subtype="" id="11186" explains="11185">
【集解】漢書刑法志曰：「魏氏武卒衣三屬之甲，操十二石之弩，負矢五十，置戈其上，冠冑帶劍，贏三日之糧，日中而趨百里，中試則復其戶，利其田宅。」【索隱】衣音意。屬音燭。按：三屬謂甲衣也。覆膊，一也；甲裳，二也；脛衣，三也。甲之有裳，見左傳也。贏音盈。謂齎糗糧。中音竹仲反。謂其筋力能負重，所以得中試也。復音福。謂中試之人，國家當優復，賜之上田宅，故云「利其田宅」也。
		</region>
		<region typus="original" subtype="" id="11187" explains="">
蒼頭二十萬，
		</region>
		<region typus="comment" subtype="" id="11188" explains="11187">
【索隱】謂以青巾裹頭，以異於衆。荀卿「魏有蒼頭二十萬」是也。
		</region>
		<region typus="original" subtype="" id="11189" explains="">
奮擊二十萬，廝徒十萬，
		</region>
		<region typus="comment" subtype="" id="11190" explains="11189">
【索隱】廝音斯。謂廝養之卒。斯，養馬之賤者，今起爲之卒。【正義】廝音斯。謂炊烹供養雜役。
		</region>
		<region typus="original" subtype="" id="11191" explains="">
車六百乘，騎五千匹。此其過越王句踐、武王遠矣，今乃聽於羣臣之說而欲臣事秦。夫事秦必割地以效實，
		</region>
		<region typus="comment" subtype="" id="11192" explains="11191">
【索隱】謂割地獻秦，以效己之誠實。
		</region>
		<region typus="original" subtype="" id="11193" explains="">
故兵未用而國已虧矣。凡羣臣之言事秦者，皆姦人，非忠臣也。夫爲人臣，割其主之地以求外交，偷取一時之功而不顧其後，破公家而成私門，外挾彊秦之勢以內劫其主，以求割地，願大王孰察之。
		</region>
	</paragraph>
	<paragraph index="24">
		<region typus="original" subtype="" id="11194" explains="">
「周書曰：『緜緜不絕，蔓蔓柰何？豪氂不伐，將用斧柯。』前慮不定，後有大患，將柰之何？大王誠能聽臣，六國從親，專心幷力壹意，則必無彊秦之患。故敝邑趙王使臣效愚計，
		</region>
		<region typus="comment" subtype="" id="11195" explains="11194">
【索隱】此「效」猶呈也，見也。
		</region>
		<region typus="original" subtype="" id="11196" explains="">
奉明約，在大王之詔詔之。」
		</region>
	</paragraph>
	<paragraph index="25">
		<region typus="original" subtype="" id="11197" explains="">
魏王曰：「寡人不肖，未嘗得聞明敎。今主君以趙王之詔詔之，敬以國從。」
		</region>
	</paragraph>
	<paragraph index="26">
		<region typus="original" subtype="" id="11198" explains="">
因東說齊宣王
		</region>
		<region typus="comment" subtype="" id="11199" explains="11198">
【索隱】世本名辟彊，威王之子也。
		</region>
		<region typus="original" subtype="" id="11200" explains="">
曰：「齊南有泰山，東有琅邪，西有清河，
		</region>
		<region typus="comment" subtype="" id="11201" explains="11200">
【正義】卽貝州。
		</region>
		<region typus="original" subtype="" id="11202" explains="">
北有勃海，北所謂四塞之國也。齊地方二千餘里，帶甲數十萬，粟如丘山。三軍之良，五家之兵，
		</region>
		<region typus="comment" subtype="" id="11203" explains="11202">
【索隱】按：高誘注戰國策云「五家卽五國也」。［【正義】齊世家云桓公旣得管仲，修齊國政，連五家之兵。］
		</region>
		<region typus="original" subtype="" id="11204" explains="">
進如鋒矢，
		</region>
		<region typus="comment" subtype="" id="11205" explains="11204">
【索隱】按；戰國策作「疾如錐矢」。高誘曰「錐矢，小矢，喻徑疾也」。呂氏春秋曰「所貴錐矢者，爲應聲而至」。【正義】齊軍之進，若鋒芒之刀，良弓之矢，用之有進而無退。
		</region>
		<region typus="original" subtype="" id="11206" explains="">
戰如雷霆，解如風雨。卽有軍役，未嘗倍泰山，絕清河，涉勃海也。
		</region>
		<region typus="comment" subtype="" id="11207" explains="11206">
【正義】言臨淄自足也。絕，涉，皆度也。勃海，滄州也。齊有軍役，不用度河取二部。
		</region>
		<region typus="original" subtype="" id="11208" explains="">
臨菑之中七萬戶，臣竊度之，不下戶三男子，三七二十一萬，不待發於遠縣，而臨菑之卒固已二十一萬矣。臨菑甚富而實，其民無不吹竽鼓瑟，彈琴擊筑，
		</region>
		<region typus="comment" subtype="" id="11209" explains="11208">
【正義】筑似琴而大，頭圓，五弦，擊之不鼓。
		</region>
		<region typus="original" subtype="" id="11210" explains="">
鬬雞走狗，六博
		</region>
		<region typus="comment" subtype="" id="11211" explains="11210">
【索隱】按：王逸注楚詞云「博，著也。行六棊，故曰六博」。
		</region>
		<region typus="original" subtype="" id="11212" explains="">
蹋鞠
		</region>
		<region typus="comment" subtype="" id="11213" explains="11212">
【集解】劉向別錄曰：「蹵鞠者，傳言黃帝所作，或曰起戰國之時。蹋鞠，兵勢也，所以練武士，知有材也，皆因嬉戲而講練之。」蹋，徒獵反。鞠，求六反。【索隱】上徒臘反，下居六反。別錄注云：「蹴踘，促六反。蹴亦蹋也。」崔豹云：「起黃帝時，習兵之埶。」者。
		</region>
		<region typus="original" subtype="" id="11214" explains="">
臨菑之塗，車轂擊，人肩摩，連衽成帷，舉袂成幕，揮汗成雨，家殷人足，志高氣揚。夫以大王之賢與齊之彊，天下莫能當。今乃西面而事秦，臣竊爲大王羞之。
		</region>
	</paragraph>
	<paragraph index="27">
		<region typus="original" subtype="" id="11215" explains="">
「且夫韓、魏之所以重畏秦者，爲與秦接境壤界也。兵出而相當，不出十日而戰勝存亡之機決矣。韓、魏戰而勝秦，則兵半折，四境不守；戰而不勝，則國已危亡隨其後。是故韓、魏之所以重與秦戰，而輕爲之臣也。今秦之攻齊則不然。倍韓、魏之地，過衞陽晉之道，
		</region>
		<region typus="comment" subtype="" id="11216" explains="11215">
【集解】徐廣曰：「魏哀王十六年，秦拔魏蒲坂、陽晉、封陵。」【索隱】按：陽晉，魏邑也。魏系家「哀王十六年，秦拔魏蒲阪、陽晉、封陵」是也。劉氏云「陽晉，地名，蓋適齊之道，衞國之西南也」。【正義】言秦伐齊，背韓、魏地而與齊戰。徐說陽晉非也，乃是晉陽耳。衞地曹、濮等州也。杜預云「曹，衞下邑也」。陽晉故城在曹州乘氏縣西北三十七里。
		</region>
		<region typus="original" subtype="" id="11217" explains="">
徑乎亢父之險，
		</region>
		<region typus="comment" subtype="" id="11218" explains="11217">
【索隱】亢音剛，又苦浪反。地理志縣名，屬梁國也。【正義】故縣在兗州任城縣南五十一里。
		</region>
		<region typus="original" subtype="" id="11219" explains="">
車不得方軌，
		</region>
		<region typus="comment" subtype="" id="11220" explains="11219">
【正義】言不得兩車並行。
		</region>
		<region typus="original" subtype="" id="11221" explains="">
騎不得比行，百人守險，千人不敢過也。秦雖欲深入，則狼顧，
		</region>
		<region typus="comment" subtype="" id="11222" explains="11221">
【正義】狼性怯，走常還顧。
		</region>
		<region typus="original" subtype="" id="11223" explains="">
恐韓、魏之議其後也。是故恫疑
		</region>
		<region typus="comment" subtype="" id="11224" explains="11223">
【索隱】上音通，一音洞。恐懼也。
		</region>
		<region typus="original" subtype="" id="11225" explains="">
虛猲，
		</region>
		<region typus="comment" subtype="" id="11226" explains="11225">
【集解】呼葛反。【索隱】猲，本一作「喝」，並呼葛反。高誘曰：「虛猲，喘息懼貌也。」劉氏云：「秦自疑懼，不敢進兵，虛作恐怯之詞，以脅韓、魏也。」
		</region>
		<region typus="original" subtype="" id="11227" explains="">
驕矜而不敢進，
		</region>
		<region typus="comment" subtype="" id="11228" explains="11227">
【正義】言秦雖至亢父，猶恐懼狼顧，虛作喝罵，驕溢矜誇，不敢進伐齊明矣。
		</region>
		<region typus="original" subtype="" id="11229" explains="">
則秦之不能害齊亦明矣。
		</region>
	</paragraph>
	<paragraph index="28">
		<region typus="original" subtype="" id="11230" explains="">
「夫不深料秦之無柰齊何，而欲西面而事之，是羣臣之計過也。今無臣事秦之名而有彊國之實，臣是故願大王少留意計之。」
		</region>
	</paragraph>
	<paragraph index="29">
		<region typus="original" subtype="" id="11231" explains="">
齊王曰：「寡人不敏，僻遠守海，窮道東境之國也，未嘗得聞餘敎。今足下以趙王詔詔之，敬以國從。」
		</region>
	</paragraph>
	<paragraph index="30">
		<region typus="original" subtype="" id="11232" explains="">
乃西南說楚威王
		</region>
		<region typus="comment" subtype="" id="11233" explains="11232">
【索隱】威王名商，宣王之子。
		</region>
		<region typus="original" subtype="" id="11234" explains="">
曰：「楚，天下之彊國也；王，天下之賢王也。西有黔中、
		</region>
		<region typus="comment" subtype="" id="11235" explains="11234">
【集解】徐廣曰：「今之武陵也。」【正義】今朗州，楚黔中郡，其故城在辰州西二十里，皆盤瓠後也。
		</region>
		<region typus="original" subtype="" id="11236" explains="">
巫郡，
		</region>
		<region typus="comment" subtype="" id="11237" explains="11236">
【集解】徐廣曰：「巫郡者，南郡之西界。」【正義】巫郡，夔州巫山縣是。
		</region>
		<region typus="original" subtype="" id="11238" explains="">
東有夏州、
		</region>
		<region typus="comment" subtype="" id="11239" explains="11238">
【集解】徐廣曰：「楚考烈王元年，秦取夏州。」駰案：左傳「楚莊王伐陳，鄕取一人焉以歸，謂之夏州」。而注者不說夏州所在。車胤撰桓溫集云：「夏口城上數里有洲，名夏州。」「東有夏州」謂此也。【索隱】裴駰據左氏及車胤說夏州，其文甚明，而劉伯莊以爲夏州侯之本國，亦未爲得也。【正義】大江中州也。夏水口在荊州江陵縣東南二十五里。
		</region>
		<region typus="original" subtype="" id="11240" explains="">
海陽，
		</region>
		<region typus="comment" subtype="" id="11241" explains="11240">
【索隱】按：地理志無海陽。劉氏云「楚之東境」。
		</region>
		<region typus="original" subtype="" id="11242" explains="">
南有洞庭、
		</region>
		<region typus="comment" subtype="" id="11243" explains="11242">
【索隱】今之青草湖是也，在岳州界也。
		</region>
		<region typus="original" subtype="" id="11244" explains="">
蒼梧，
		</region>
		<region typus="comment" subtype="" id="11245" explains="11244">
【索隱】地名。地理志有蒼梧郡。【正義】蒼梧山在道州南。
		</region>
		<region typus="original" subtype="" id="11246" explains="">
北有陘塞、郇陽，
		</region>
		<region typus="comment" subtype="" id="11247" explains="11246">
【集解】徐廣曰：「春秋曰『遂伐楚，次于陘』。楚威王十一年，魏敗楚陘山。析縣有鈞水，或者郇陽今之順陽乎？一本『北有汾、陘之塞』也。」【索隱】陘山在楚北境，威王十一年，魏敗楚陘山是也。郇音荀。北有郇陽，其地當在汝南、潁川之界。檢地理志及太康地記，北境並無郇邑。郇邑在河東，晉地。計郇陽當是新陽，聲相近字變耳。汝南有新陽縣，應劭云「在新水之陽」，猶豳邑變爲栒，亦當然也。徐氏云「郇陽當是慎陽」，蓋其疏也。【正義】陘山在鄭州新鄭縣西南三十里。順陽故城在鄭州穰縣西百四十里。
		</region>
		<region typus="original" subtype="" id="11248" explains="">
地方五千餘里，帶甲百萬，車千乘，騎萬匹，粟支十年。此霸王之資也。夫以楚之彊與王之賢，天下莫能當也。今乃欲西面而事秦，則諸侯莫不西面而朝於章臺之下矣。
		</region>
	</paragraph>
	<paragraph index="31">
		<region typus="original" subtype="" id="11249" explains="">
「秦之所害莫如楚，楚彊則秦弱，秦彊則楚弱，其勢不兩立。故爲大王計，莫如從親以孤秦。大王不從〔親〕，秦必起兩軍，一軍出武關，一軍下黔中，則鄢郢動矣。
		</region>
		<region typus="comment" subtype="" id="11250" explains="11249">
【集解】徐廣曰：「今南郡宜城。」【正義】鄢鄕故城在襄州率道縣南九里。安郢城在荊州江陵縣東北六里。
		</region>
		<region typus="original" subtype="" id="11251" explains="">
秦兵出武關，則臨鄢矣；兵下黔中，則臨郢矣。
		</region>
	</paragraph>
	<paragraph index="32">
		<region typus="original" subtype="" id="11252" explains="">
「臣聞治之其未亂也，爲之其未有也。患至而后憂之，則無及已。故願大王蚤孰計之。
		</region>
	</paragraph>
	<paragraph index="33">
		<region typus="original" subtype="" id="11253" explains="">
「大王誠能聽臣，臣請令山東之國奉四時之獻，以承大王之明詔，委社稷，奉宗廟，練士厲兵，在大王之所用之。大王誠能用臣之愚計，則韓、魏、齊、燕、趙、衞之妙音美人必充後宮，燕、代橐駝良馬必實外廄。故從合則楚王，衡成則秦帝。今釋霸王之業，而有事人之名，臣竊爲大王不取也。
		</region>
	</paragraph>
	<paragraph index="34">
		<region typus="original" subtype="" id="11254" explains="">
「夫秦，虎狼之國也，有吞天下之心。秦，天下之仇讎也。衡人皆欲割諸侯之地以事秦，此所謂養仇而奉讎者也。夫爲人臣，割其主之地以外交彊虎狼之秦，以侵天下，卒有秦患，不顧其禍。夫外挾彊秦之威以內劫其主，以求割地，大逆不忠，無過此者。故從親則諸侯割地以事楚，衡合則楚割地以事秦，此兩策者相去遠矣，二者大王何居焉？故敝邑趙王使臣效愚計，奉明約，在大王詔之。」
		</region>
	</paragraph>
	<paragraph index="35">
		<region typus="original" subtype="" id="11255" explains="">
楚王曰：「寡人之國西與秦接境，秦有舉巴蜀幷漢中之心。秦，虎狼之國，不可親也。而韓、魏迫於秦患，不可與深謀，與深謀恐反人以入於秦，故謀未發而國已危矣。寡人自料以楚當秦，不見勝也；內與羣臣謀，不足恃也。寡人臥不安席，食不甘味，心搖搖然如縣旌而無所終薄。
		</region>
		<region typus="comment" subtype="" id="11256" explains="11255">
【集解】白洛反。
		</region>
		<region typus="original" subtype="" id="11257" explains="">
今主君欲一天下，收諸侯，存危國，寡人謹奉社稷以從。」
		</region>
	</paragraph>
	<paragraph index="36">
		<region typus="original" subtype="" id="11258" explains="">
於是六國從合而幷力焉。蘇秦爲從約長，幷相六國。
		</region>
	</paragraph>
	<paragraph index="37">
		<region typus="original" subtype="" id="11259" explains="">
北報趙王，乃行過雒陽，車騎輜重，諸侯各發使送之甚衆，疑於王者。
		</region>
		<region typus="comment" subtype="" id="11260" explains="11259">
【索隱】疑作「擬」讀。［【正義】輜，廁也，謂車糧什物雜廁載之，以其累重，故曰輜重。卒，倉忽反，言車騎使送之甚多，疑是王者之行。］
		</region>
		<region typus="original" subtype="" id="11261" explains="">
周顯王聞之恐懼，除道，使人郊勞。
		</region>
		<region typus="comment" subtype="" id="11262" explains="11261">
【集解】儀禮曰：「賓至近郊，君使卿朝服用束帛勞。」［【正義】勞，郎到反。］
		</region>
		<region typus="original" subtype="" id="11263" explains="">
蘇秦之昆弟妻嫂側目不敢仰視，俯伏侍取食。蘇秦笑謂其嫂曰：「何前倨而後恭也？」嫂委虵蒲服，
		</region>
		<region typus="comment" subtype="" id="11264" explains="11263">
【索隱】委虵謂以面掩地而進，若虵行也。蒲服卽匍匐，並音蒲仆。
		</region>
		<region typus="original" subtype="" id="11265" explains="">
以面掩地而謝曰：
		</region>
		<region typus="comment" subtype="" id="11266" explains="11265">
［【正義】蒲服，猶匍匐。以面掩地而謝者，若蛇行，以面掩地而進。劉伯莊云︰「蛇謂曲也。」按︰本作「委蛇」者非也。］
		</region>
		<region typus="original" subtype="" id="11267" explains="">
「見季子位高金多也。」
		</region>
		<region typus="comment" subtype="" id="11268" explains="11267">
【集解】譙周曰：「蘇秦字季子。」【索隱】按：其嫂呼小叔爲季子耳，未必卽其字。允南卽以爲字，未之得也。
		</region>
		<region typus="original" subtype="" id="11269" explains="">
蘇秦喟然歎曰：「此一人之身，富貴則親戚畏懼之，貧賤則輕易之，況衆人乎！且使我有雒陽負郭田二頃，
		</region>
		<region typus="comment" subtype="" id="11270" explains="11269">
【索隱】負者，背也，枕也。近城之地，沃潤流澤，最爲膏腴，故曰「負郭」也。［【正義】負，猶背也。近城郭之田，流澤肥沃也。］
		</region>
		<region typus="original" subtype="" id="11271" explains="">
吾豈能佩六國相印乎！」於是散千金以賜宗族朋友。初，蘇秦之燕，貸人百錢爲資，乃得富貴，以百金償之。徧報諸所嘗見德者。其從者有一人獨未得報，乃前自言。蘇秦曰：「我非忘子。子之與我至燕，再三欲去我易水之上，方是時，我困，故望子深，是以蘇秦旣約六國從親，歸趙，趙肅侯封爲武安君，乃投從約書於秦。
		</region>
		<region typus="comment" subtype="" id="11272" explains="11271">
【索隱】乃設從約書。案：諸本作「投」。言設者，謂宣布其從約六國之事以告於秦。若作「投」，亦爲易解。
		</region>
		<region typus="original" subtype="" id="11273" explains="">
秦兵不敢闚函谷關十五年。
		</region>
	</paragraph>
	<paragraph index="38">
		<region typus="original" subtype="" id="11274" explains="">
其後秦使犀首欺齊、魏，與共伐趙，欲敗從約。齊、魏伐趙，趙王讓蘇秦。蘇秦恐，請使燕，必報齊。蘇秦去趙
		</region>
		<region typus="comment" subtype="" id="11275" explains="11274">
【集解】徐廣曰：「自初說燕至此三年。」
		</region>
		<region typus="original" subtype="" id="11276" explains="">
而從約皆解。
		</region>
	</paragraph>
	<paragraph index="39">
		<region typus="original" subtype="" id="11277" explains="">
秦惠王以其女爲燕太子婦。是歲，文侯卒，太子立，是爲燕易王。易王初立，齊宣王因燕喪伐燕，取十城。易王謂蘇秦曰：「往日先生至燕，而先王資先生見趙，遂約六國從。今齊先伐趙，次至燕，以先生之故爲天下笑，先生能爲燕得侵地乎？」蘇秦大慙，曰：「請爲王取之。」
		</region>
	</paragraph>
	<paragraph index="40">
		<region typus="original" subtype="" id="11278" explains="">
蘇秦見齊王，再拜，俯而慶，仰而弔。
		</region>
		<region typus="comment" subtype="" id="11279" explains="11278">
【索隱】劉氏云：「當時慶弔應有其詞，但史家不錄耳。」
		</region>
		<region typus="original" subtype="" id="11280" explains="">
齊王曰：「是何慶弔相隨之速也？」蘇秦曰：「臣聞飢人所以飢而不食烏喙者，
		</region>
		<region typus="comment" subtype="" id="11281" explains="11280">
【集解】本草經曰：「烏頭，一名烏喙。」【索隱】烏啄，音卓，又音許穢反。今之毒藥烏頭是。【正義】廣雅云：「爑奚，毒附子也。一歲爲烏啄，三歲爲附子，四歲爲烏頭，五歲爲天雄。」
		</region>
		<region typus="original" subtype="" id="11282" explains="">
爲其愈充腹而與餓死同患也。
		</region>
		<region typus="comment" subtype="" id="11283" explains="11282">
【索隱】劉氏以愈猶暫，非也。謂食烏頭爲其暫愈飢而充腹，少時毒發而死，亦與飢死同患也。
		</region>
		<region typus="original" subtype="" id="11284" explains="">
今燕雖弱小，卽秦王之少壻也。
		</region>
		<region typus="comment" subtype="" id="11285" explains="11284">
［【正義】少壻，謂少女壻也。］
		</region>
		<region typus="original" subtype="" id="11286" explains="">
大王利其十城而長與彊秦爲仇。今使弱燕爲鴈行而彊秦敝其後，以招天下之精兵，是食烏喙之類也。」齊王愀然變色
		</region>
		<region typus="comment" subtype="" id="11287" explains="11286">
【索隱】愀音自酋反，又七小反。
		</region>
		<region typus="original" subtype="" id="11288" explains="">
曰：「然則柰何？」蘇秦曰：「臣聞古之善制事者，轉禍爲福，因敗爲功。大王誠能聽臣計，卽歸燕之十城。燕無故而得十城，必喜；秦王知以己之故而歸燕之十城，亦必喜。此所謂弃仇讎而得石交者也。夫燕、秦俱事齊，則大王號令天下，莫敢不聽。是王以虛辭附秦，以十城取天下。此霸王之業也。」王曰：「善。」於是乃歸燕之十城。
		</region>
	</paragraph>
	<paragraph index="41">
		<region typus="original" subtype="" id="11289" explains="">
人有毀蘇秦者曰：「左右賣國反覆之臣也，將作亂。」蘇秦恐得罪歸，而燕王不復官也。蘇秦見燕王曰：「臣，東周之鄙人也，無有分寸之功，而王親拜之於廟而禮之於廷。今臣爲王卻齊之兵而（攻）得十城，宜以益親。今來而王不官臣者，人必有以不信傷臣於王者。臣之不信，王之福也。臣聞忠信者，所以自爲也；進取者，所以爲人也。且臣之說齊王，曾非欺之也。臣弃老母於東周，固去自爲而行進取也。今有孝如曾參，廉如伯夷，信如尾生。得此三人者以事大王，何若？」王曰：「足矣。」蘇秦曰：「孝如曾參，義不離其親一宿於外，王又安能使之步行千里而事弱燕之危王哉？廉如伯夷，義不爲孤竹君之嗣，不肯爲武王臣，不受封侯而餓死首陽山下。有廉如此，王又安能使之步行千里而行進取於齊哉？信如尾生，與女子期於梁下，女子不來，水至不去，抱柱而死。有信如此，王又安能使之步行千里卻齊之彊兵哉？臣所謂以忠信得罪於上者也。」燕王曰：「若不忠信耳，豈有以忠信而得罪者乎？」蘇秦曰：「不然。臣聞客有遠爲吏而其妻私於人者，其夫將來，其私者憂之，妻曰『勿憂，吾已作藥酒待之矣』。居三日，其夫果至，妻使妾舉藥酒進之。妾欲言酒之有藥，則恐其逐主母也，欲勿言乎，則恐其殺主父也。於是乎詳僵而弃酒。
		</region>
		<region typus="comment" subtype="" id="11290" explains="11289">
【索隱】詳音羊。詳，詐也。僵，仆也，音薑。
		</region>
		<region typus="original" subtype="" id="11291" explains="">
主父大怒，笞之五十。故妾一僵而覆酒，上存主父，下存主母，然而不免於笞，惡在乎忠信之無罪也？夫臣之過，不幸而類是乎！」燕王曰：「先生復就故官。」益厚遇之。
		</region>
	</paragraph>
	<paragraph index="42">
		<region typus="original" subtype="" id="11292" explains="">
易王母，文侯夫人也，與蘇秦私通。燕王知之，而事之加厚。蘇秦恐誅，乃說燕王曰：「臣居燕不能使燕重，而在齊則燕必重。」燕王曰：「唯先生之所爲。」於是蘇秦詳爲得罪於燕而亡走齊，齊宣王以爲客卿。
		</region>
		<region typus="comment" subtype="" id="11293" explains="11292">
【集解】徐廣曰：「燕易王之十年時。」
		</region>
	</paragraph>
	<paragraph index="43">
		<region typus="original" subtype="" id="11294" explains="">
齊宣王卒，湣王卽位，說湣王厚葬以明孝，高宮室大苑囿以明得意，欲破敝齊而爲燕。燕易王卒，
		</region>
		<region typus="comment" subtype="" id="11295" explains="11294">
【集解】徐廣曰：「易王十二年卒。」
		</region>
		<region typus="original" subtype="" id="11296" explains="">
燕噲立爲王。其後齊大夫多與蘇秦爭寵者，而使人刺蘇秦，不死，殊而走。
		</region>
		<region typus="comment" subtype="" id="11297" explains="11296">
【集解】風俗通義稱漢令「蠻夷戎狄有罪當殊」。殊者，死也，與誅同指。而此云「不死，殊而走」者，蘇秦時雖不卽死，然是死創，故云「殊」。
		</region>
		<region typus="original" subtype="" id="11298" explains="">
齊王使人求賊，不得。蘇秦且死，乃謂齊王曰：「臣卽死，車裂臣以徇於市，曰『蘇秦爲燕作亂於齊』，如此則臣之賊必得矣。」於是如其言，而殺蘇秦者果自出，齊王因而誅之。燕聞之曰：「甚矣，齊之爲蘇生
		</region>
		<region typus="comment" subtype="" id="11299" explains="11298">
【集解】徐廣曰：「一作『先』。」
		</region>
		<region typus="original" subtype="" id="11300" explains="">
報仇也！」
		</region>
	</paragraph>
	<paragraph index="44">
		<region typus="original" subtype="" id="11301" explains="">
蘇秦旣死，其事大泄。齊後聞之，乃恨怒燕。燕甚恐。蘇秦之弟曰代，代弟蘇厲，見兄遂，亦皆學。及蘇秦死，代乃求見燕王，欲襲故事。曰：「臣，東周之鄙人也。竊聞大王義甚高，鄙人不敏，釋鉏耨而干大王。
		</region>
		<region typus="comment" subtype="" id="11302" explains="11301">
［【正義】耨，乃豆反，除草也。］
		</region>
		<region typus="original" subtype="" id="11303" explains="">
至於邯鄲，所見者絀於所聞於東周，臣竊負其志。及至燕廷，觀王之羣臣下吏，王，天下之明王也。」燕王曰：「子所謂明王者何如也？」對曰：「臣聞明王務聞其過，不欲聞其善，臣請謁王之過。夫齊、趙者，燕之仇讎也；楚、魏者，燕之援國也。今王奉仇讎以伐援國，非所以利燕也。王自慮之，此則計過，無以聞者，非忠臣也。」王曰：「夫齊者固寡人之讎，所欲伐也，直患國敝力不足也。子能以燕伐齊，則寡人舉國委子。」對曰：「凡天下戰國七，燕處弱焉。獨戰則不能，有所附則無不重。南附楚，楚重；西附秦，秦重；中附韓、魏，韓、魏重。且苟所附之國重，此必使王重矣。
		</region>
		<region typus="comment" subtype="" id="11304" explains="11303">
【正義】言附諸國，諸國重燕而燕尊重。
		</region>
		<region typus="original" subtype="" id="11305" explains="">
今夫齊，長主
		</region>
		<region typus="comment" subtype="" id="11306" explains="11305">
【索隱】按：謂齊王年長也。或作「齊彊，故言長主」。
		</region>
		<region typus="original" subtype="" id="11307" explains="">
而自用也。南攻楚五年，畜聚竭；西困秦三年，士卒罷敝；北與燕人戰，覆三軍，得二將。
		</region>
		<region typus="comment" subtype="" id="11308" explains="11307">
【集解】徐廣曰：「齊覆三而燕失二將。」【索隱】按：徐廣云「齊覆三軍而燕失二將」。又戰國策云「獲二將」，亦謂燕之二將，是燕之失也。
		</region>
		<region typus="original" subtype="" id="11309" explains="">
然而以其餘兵南面舉五千乘之大宋，
		</region>
		<region typus="comment" subtype="" id="11310" explains="11309">
【正義】齊表云「齊湣王三十八年滅宋」，乃當赧王二十九年。此說乃燕噲之時，當周慎王之時，齊〔滅〕宋在前三十餘年，恐文誤矣。
		</region>
		<region typus="original" subtype="" id="11311" explains="">
而包十二諸侯。此其君欲得，其民力竭，惡足取乎！且臣聞之，數戰則民勞，久師則兵敝矣。」燕王曰：「吾聞齊有清濟、濁河
		</region>
		<region typus="comment" subtype="" id="11312" explains="11311">
【正義】濟、漯二水上承黃河，並淄、青之北流入海。黃河又一源從洛、魏二州界北流入海，亦齊西北界。
		</region>
		<region typus="original" subtype="" id="11313" explains="">
可以爲固，長城、鉅防
		</region>
		<region typus="comment" subtype="" id="11314" explains="11313">
【集解】徐廣曰：「濟北盧縣有防門，又有長城東至海。【正義】長城西頭在濟州平陰縣界。竹書紀年云：「梁惠王二十年，齊閔王築防以爲長城。」太山記云：「太山西有長城，緣河經太山，餘一千里，至琅邪臺入海。」
		</region>
		<region typus="original" subtype="" id="11315" explains="">
足以爲塞，誠有之乎？」對曰：「天時不與，雖有清濟、濁河，惡足以爲固！民力罷敝，雖有長城、鉅防，惡足以爲塞！且異日濟西不師，
		</region>
		<region typus="comment" subtype="" id="11316" explains="11315">
【正義】濟州已西也。
		</region>
		<region typus="original" subtype="" id="11317" explains="">
所以備趙也；河北不師，
		</region>
		<region typus="comment" subtype="" id="11318" explains="11317">
【正義】謂滄、博等州，在漯河之北。
		</region>
		<region typus="original" subtype="" id="11319" explains="">
所以備燕也。今濟西河北盡已役矣，封內敝矣。夫驕君必好利，而亡國之臣必貪於財。王誠能無羞從子母弟
		</region>
		<region typus="comment" subtype="" id="11320" explains="11319">
【索隱】戰國策「從」作「寵」。
		</region>
		<region typus="original" subtype="" id="11321" explains="">
以爲質，
		</region>
		<region typus="comment" subtype="" id="11322" explains="11321">
【正義】音致。
		</region>
		<region typus="original" subtype="" id="11323" explains="">
寶珠玉帛以事左右，彼將有德燕而輕亡宋，則齊可亡已。」燕王曰：「吾終以子受命於天矣。」燕乃使一子質於齊。而蘇厲因燕質子而求見齊王。齊王怨蘇秦，欲囚蘇厲。燕質子爲謝，已遂委質爲齊臣。
		</region>
		<region typus="comment" subtype="" id="11324" explains="11323">
【正義】質，真栗反。
		</region>
	</paragraph>
	<paragraph index="45">
		<region typus="original" subtype="" id="11325" explains="">
燕相子之與蘇代婚，而欲得燕權，乃使蘇代侍質子於齊。齊使代報燕，燕王噲問曰：「齊王其霸乎？」曰：「不能。」曰：「何也？」曰：「不信其臣。」於是燕王專任子之，已而讓位，燕大亂。齊伐燕，殺王噲、子之。
		</region>
		<region typus="comment" subtype="" id="11326" explains="11325">
【集解】徐廣曰：「是周赧王之元年時也。」
		</region>
		<region typus="original" subtype="" id="11327" explains="">
燕立昭王，而蘇代、蘇厲遂不敢入燕，皆終歸齊，齊善待之。
		</region>
	</paragraph>
	<paragraph index="46">
		<region typus="original" subtype="" id="11328" explains="">
蘇代過魏，魏爲燕執代。齊使人謂魏王曰：「齊請以宋地封涇陽君，
		</region>
		<region typus="comment" subtype="" id="11329" explains="11328">
【正義】涇陽君，秦王弟，名悝也。涇陽，雍州縣也。齊蘇子告秦共伐宋以封涇陽君，然齊假設此策以救蘇代。
		</region>
		<region typus="original" subtype="" id="11330" explains="">
秦必不受。秦非不利有齊而得宋地也，
		</region>
		<region typus="comment" subtype="" id="11331" explains="11330">
【正義】齊言秦相親共伐宋，秦得宋地，又得齊事秦，不信齊及蘇代，恐爲不成也。
		</region>
		<region typus="original" subtype="" id="11332" explains="">
不信齊王與蘇子也。今齊魏不和如此其甚，則齊不欺秦。秦信齊，齊秦合，涇陽君有宋地，非魏之利也。故王不如東蘇子，秦必疑齊而不信蘇子矣。齊秦不合，天下無變，伐齊之形成矣。」於是出蘇代。代之宋，宋善待之。
		</region>
	</paragraph>
	<paragraph index="47">
		<region typus="original" subtype="" id="11333" explains="">
齊伐宋，宋急，蘇代乃遺燕昭王書曰：
		</region>
		<region typus="comment" subtype="" id="11334" explains="11333">
【正義】此書爲宋說燕，令莫助齊、梁。
		</region>
	</paragraph>
	<paragraph index="48">
		<region typus="original" subtype="" id="11335" explains="">
夫列在萬乘而寄質於齊，
		</region>
		<region typus="comment" subtype="" id="11336" explains="11335">
【正義】燕前有一子質於齊。
		</region>
		<region typus="original" subtype="" id="11337" explains="">
名卑而權輕；奉萬乘助齊伐宋，民勞而實費；夫破宋，殘楚淮北，肥大齊，讎彊而國害：此三者皆國之大敗也。然且王行之者，將以取信於齊也。齊加不信於王，而忌燕愈甚，是王之計過矣。夫以宋加之淮北，強萬乘之國也，而齊幷之，是益一齊也。
		</region>
		<region typus="comment" subtype="" id="11338" explains="11337">
【正義】更以淮北之地加於齊都，是強萬乘之國而齊總幷之，是益一齊。
		</region>
		<region typus="original" subtype="" id="11339" explains="">
北夷方七百里，
		</region>
		<region typus="comment" subtype="" id="11340" explains="11339">
【索隱】謂山戎、北狄附齊者。【正義】齊桓公伐山戎、令支，斬孤竹而南歸海濱，諸侯莫不來服。
		</region>
		<region typus="original" subtype="" id="11341" explains="">
加之以魯、衞，彊萬乘之國也，而齊幷之，是益二齊也。夫一齊之彊，燕猶狼顧而不能支，今以三齊臨燕，其禍必大矣。
		</region>
	</paragraph>
	<paragraph index="49">
		<region typus="original" subtype="" id="11342" explains="">
雖然，智者舉事，因禍爲福，轉敗爲功。齊紫，敗素也，
		</region>
		<region typus="comment" subtype="" id="11343" explains="11342">
【集解】徐廣曰：「取敗素染以爲紫。」【正義】齊君好紫，故齊俗尚之。取惡素帛染爲紫，其價十倍貴於餘。喻齊雖有大名，而國中以困弊也。韓子云：「齊桓公好服紫，一國盡服紫，當時十素不得一紫，公患之。管仲曰：『君欲止之，何不試勿衣也？』公謂左右曰：『惡紫臰。』公語三日，境內莫有衣紫者。」
		</region>
		<region typus="original" subtype="" id="11344" explains="">
而賈十倍；
		</region>
		<region typus="comment" subtype="" id="11345" explains="11344">
【索隱】按：謂紫色價貴於帛十倍，而本是敗素。以喻齊雖有大名，而其國中困斃也。
		</region>
		<region typus="original" subtype="" id="11346" explains="">
越王句踐棲於會稽，復殘彊吳而霸天下：此皆因禍爲福，轉敗爲功者也。
		</region>
	</paragraph>
	<paragraph index="50">
		<region typus="original" subtype="" id="11347" explains="">
今王若欲因禍爲福，轉敗爲功，則莫若挑霸齊而尊之，
		</region>
		<region typus="comment" subtype="" id="11348" explains="11347">
【正義】挑，田鳥反，執持也。
		</region>
		<region typus="original" subtype="" id="11349" explains="">
使使盟於周室，焚秦符，曰
		</region>
		<region typus="comment" subtype="" id="11350" explains="11349">
【正義】符，徵兆也。
		</region>
		<region typus="original" subtype="" id="11351" explains="">
「其大上計，破秦；其次，必長賓之」。
		</region>
		<region typus="comment" subtype="" id="11352" explains="11351">
【索隱】長音如字。賓爲「擯」。【正義】大好上計策，破秦；次計，長擯弃關西。
		</region>
		<region typus="original" subtype="" id="11353" explains="">
秦挾賓以待破，秦王必患之。秦五世伐諸侯，今爲齊下，秦王之志苟得窮齊，不憚以國爲功。然則王何不使辯士以此言說秦王曰：「燕、趙破宋肥齊，尊之爲之下者，燕、趙非利之也。燕、趙不利而勢爲之者，以不信秦王也。然則王何不使可信者接收燕、趙，令涇陽君、高陵君
		</region>
		<region typus="comment" subtype="" id="11354" explains="11353">
【集解】徐廣曰馮翊高陵縣。【索隱】二人，秦王母弟也。高陵君名顯。涇陽君名悝。
		</region>
		<region typus="original" subtype="" id="11355" explains="">
先於燕、趙？秦有變，因以爲質，則燕、趙信秦。秦爲西帝，燕爲北帝，趙爲中帝，立三帝以令於天下。韓、魏不聽則秦伐之，齊不聽則燕、趙伐之，天下孰敢不聽？天下服聽，因驅韓、魏以伐齊，曰『必反宋地，歸楚淮北』。反宋地，歸楚淮北，燕、趙之所利也；並立三帝，燕、趙之所願也。夫實得所利，尊得所願，燕、趙弃齊如脫躧矣。今不收燕、趙，齊霸必成。諸侯贊齊而王不從，是國伐也；諸侯贊齊而王從之，是名卑也。今收燕、趙，國安而名尊；不收燕、趙，國危而名卑。夫去尊安而取危卑，智者不爲也。」秦王聞若說，必若刺心然。則王何不使辯士以此若言說秦？秦必取，齊必伐矣。
		</region>
	</paragraph>
	<paragraph index="51">
		<region typus="original" subtype="" id="11356" explains="">
夫取秦，厚交也；伐齊，正利也。尊厚交，務正利，聖王之事也。
		</region>
	</paragraph>
	<paragraph index="52">
		<region typus="original" subtype="" id="11357" explains="">
燕昭王善其書，曰：「先人嘗有德蘇氏，子之之亂而蘇氏去燕。燕欲報仇於齊，非蘇氏莫可。」乃召蘇代，復善待之，與謀伐齊。竟破齊，湣王出走。
		</region>
	</paragraph>
	<paragraph index="53">
		<region typus="original" subtype="" id="11358" explains="">
久之，秦召燕王，燕王欲往，蘇代約燕王曰：「楚得枳
		</region>
		<region typus="comment" subtype="" id="11359" explains="11358">
【集解】徐廣曰：「巴郡有枳縣。」【正義】枳，支是反，今涪州城。在秦，枳縣在江南。
		</region>
		<region typus="original" subtype="" id="11360" explains="">
而國亡，
		</region>
		<region typus="comment" subtype="" id="11361" explains="11360">
【集解】徐廣曰：「燕昭王三十三年，秦拔楚鄢、西陵。」【正義】按：西陵在黃州。
		</region>
		<region typus="original" subtype="" id="11362" explains="">
齊得宋而國亡，
		</region>
		<region typus="comment" subtype="" id="11363" explains="11362">
【正義】年表云齊湣王三十八年，滅宋。四十年，五國共擊湣王，王走莒。
		</region>
		<region typus="original" subtype="" id="11364" explains="">
齊、楚不得以有枳、宋而事秦者，何也？則有功者，秦之深讎也。秦取天下，非行義也，暴也。秦之行暴，正告天下。
		</region>
		<region typus="comment" subtype="" id="11365" explains="11364">
【索隱】正告謂顯然而告天下也。［【正義】正，猶顯然。］
		</region>
	</paragraph>
	<paragraph index="54">
		<region typus="original" subtype="" id="11366" explains="">
「告楚曰：『蜀地之甲，乘船浮於汶，
		</region>
		<region typus="comment" subtype="" id="11367" explains="11366">
【集解】眉貧反。【索隱】音旻。卽江所出之岷山也。
		</region>
		<region typus="original" subtype="" id="11368" explains="">
乘夏水
		</region>
		<region typus="comment" subtype="" id="11369" explains="11368">
【索隱】夏音暇。謂夏潦之水盛長時也。
		</region>
		<region typus="original" subtype="" id="11370" explains="">
而下江，
		</region>
		<region typus="comment" subtype="" id="11371" explains="11370">
［【正義】汶，音泯，謂泯江從蜀而下。夏，謂潦水。］
		</region>
		<region typus="original" subtype="" id="11372" explains="">
五日而至郢。漢中之甲，乘船出於巴，
		</region>
		<region typus="comment" subtype="" id="11373" explains="11372">
【索隱】巴，水名，與漢水近。【正義】巴嶺山在梁州南一百九十里。周地志云：「南渡老子水，登巴嶺山。南回（記）大江。此南是古巴國，因以名山。」［劉伯莊云「巴國在漢水上」是。］
		</region>
		<region typus="original" subtype="" id="11374" explains="">
乘夏水而下漢，四日而至五渚。
		</region>
		<region typus="comment" subtype="" id="11375" explains="11374">
【集解】戰國策曰「秦與荊人戰，大破荊，襲郢，取洞庭、五渚」。然則五渚在洞庭。【索隱】按：五渚，五處洲渚也，劉氏以爲宛鄧之閒，臨漢水，不得在洞庭。或說五渚卽五湖，益與劉說不同也。
		</region>
		<region typus="original" subtype="" id="11376" explains="">
寡人積甲宛東下隨，
		</region>
		<region typus="comment" subtype="" id="11377" explains="11376">
【索隱】宛縣之東而下隨邑。［【正義】宛城，今鄧州南陽縣城。東下隨，今隨州。］
		</region>
		<region typus="original" subtype="" id="11378" explains="">
智者不及謀，勇土不及怒，寡人如射隼矣。
		</region>
		<region typus="comment" subtype="" id="11379" explains="11378">
【索隱】按：易曰「射隼于高墉之上，獲之，無不利」。秦王言我今伐楚，必當捷獲也。【正義】隼若今之鶻。
		</region>
		<region typus="original" subtype="" id="11380" explains="">
王乃欲待天下之攻函谷，不亦遠乎！』楚王爲是故，十七年事秦。
		</region>
	</paragraph>
	<paragraph index="55">
		<region typus="original" subtype="" id="11381" explains="">
「秦正告韓曰：『我起乎少曲，
		</region>
		<region typus="comment" subtype="" id="11382" explains="11381">
【索隱】地名，近宜陽也。【正義】在懷州河陽縣西北，解在范睢傳。
		</region>
		<region typus="original" subtype="" id="11383" explains="">
一日而斷大行。
		</region>
		<region typus="comment" subtype="" id="11384" explains="11383">
【正義】太行山羊腸阪道，北過韓上黨也。
		</region>
		<region typus="original" subtype="" id="11385" explains="">
我起乎宜陽而觸平陽，
		</region>
		<region typus="comment" subtype="" id="11386" explains="11385">
【正義】宜陽、平陽皆韓大都也，隔河也。
		</region>
		<region typus="original" subtype="" id="11387" explains="">
二日而莫不盡繇。
		</region>
		<region typus="comment" subtype="" id="11388" explains="11387">
【索隱】音搖。搖，動也。［【正義】繇，動也。］
		</region>
		<region typus="original" subtype="" id="11389" explains="">
我離兩周而觸鄭，五日而國舉。』
		</region>
		<region typus="comment" subtype="" id="11390" explains="11389">
【索隱】離，如字。謂屯兵以罹二周也，而乃觸擊于鄭，故五日國舉。舉猶拔也。【正義】離，歷也。歷二周而東觸新鄭州，韓國都拔矣。
		</region>
		<region typus="original" subtype="" id="11391" explains="">
韓氏以爲然，故事秦。
		</region>
	</paragraph>
	<paragraph index="56">
		<region typus="original" subtype="" id="11392" explains="">
「秦正告魏曰：『我舉安邑，塞女戟，
		</region>
		<region typus="comment" subtype="" id="11393" explains="11392">
【索隱】女戟，地名，蓋在太行山之西。
		</region>
		<region typus="original" subtype="" id="11394" explains="">
韓氏太原卷。
		</region>
		<region typus="comment" subtype="" id="11395" explains="11394">
【索隱】劉氏卷音軌免反也。按：舉安邑，塞女戟，及至韓氏之韓國宜陽也。太原者，魏地不至太原，亦無別名太原者，蓋「太」衍字也。原當爲「京」。京及卷皆屬滎陽，是魏境。又下軹道是河內軹縣，言「道」者，亦衍字。徐廣云「霸陵有軹道亭」，非魏之境，其疏謬如此。【正義】卷，軌免反。劉伯莊云：「太原當爲太行。卷猶斷絕。」
		</region>
		<region typus="original" subtype="" id="11396" explains="">
我下軹，道南陽，封冀，
		</region>
		<region typus="comment" subtype="" id="11397" explains="11396">
【集解】徐廣曰：「霸陵有軹道亭，河東皮氏有冀亭也。」【索隱】按：魏之南陽卽河內也。封，封陵也。冀，冀邑。皆在魏境，故徐廣云「河東皮氏縣有冀亭」。［【正義】封冀，旣包兩周，其地合當在南陽之東，未詳處所。］
		</region>
		<region typus="original" subtype="" id="11398" explains="">
包兩周。
		</region>
		<region typus="comment" subtype="" id="11399" explains="11398">
【集解】徐廣曰：「張儀曰『下河東，取成皋』也。」【正義】兩周，王城及鞏。
		</region>
		<region typus="original" subtype="" id="11400" explains="">
乘夏水，浮輕舟，彊弩在前，錟
		</region>
		<region typus="comment" subtype="" id="11401" explains="11400">
【集解】徐廣曰：「由冄反。」【正義】劉伯莊云：「音四廉反，利也。」
		</region>
		<region typus="original" subtype="" id="11402" explains="">
戈在後，決滎口，魏無大梁；
		</region>
		<region typus="comment" subtype="" id="11403" explains="11402">
【索隱】滎澤之口與今汴河口通，其水深，可以灌大梁，故云「無大梁」也。［【正義】決滎澤之口，令河水灌大梁城。又按︰滎澤渠首，起滎澤縣西北二十里。］
		</region>
		<region typus="original" subtype="" id="11404" explains="">
決白馬之口，
		</region>
		<region typus="comment" subtype="" id="11405" explains="11404">
［【正義】白馬津在滑州白馬縣北三十里，決之灌外黃、濟陽。］
		</region>
		<region typus="original" subtype="" id="11406" explains="">
魏無外黃、濟陽；
		</region>
		<region typus="comment" subtype="" id="11407" explains="11406">
【索隱】白馬河津在東郡，決其流以灌外黃及濟陽。【正義】故黃城在曹州考城縣東二十四里。濟陽故城在曹州寃朐縣西南三十五里。
		</region>
		<region typus="original" subtype="" id="11408" explains="">
決宿胥之口，
		</region>
		<region typus="comment" subtype="" id="11409" explains="11408">
【集解】徐廣曰：「紀年云魏救山塞集胥口。」【索隱】按：紀年作「胥」，蓋亦津之名，今其地不知所在也。【正義】淇水出衞州淇縣界之淇口，東至黎陽入河。魏志云：「武帝於清淇口東因宿胥故瀆開白溝，道清淇二水入焉。」
		</region>
		<region typus="original" subtype="" id="11410" explains="">
魏無虛、頓丘。
		</region>
		<region typus="comment" subtype="" id="11411" explains="11410">
【集解】徐廣曰：「秦始皇五年，取魏酸棗，燕虛、長平。」【索隱】虛，邑名，地與酸棗相近。【正義】虛謂殷墟，今相州所理是。頓丘故城在魏州頓兵縣東北二十里。括地志云：「二國地時屬魏。」
		</region>
		<region typus="original" subtype="" id="11412" explains="">
陸攻則擊河內，水攻則滅大梁。』魏氏以爲然，故事秦。
		</region>
	</paragraph>
	<paragraph index="57">
		<region typus="original" subtype="" id="11413" explains="">
「秦欲攻安邑，恐齊救之，則以宋委於齊。曰：『宋王無道，爲木人以（寫）〔象〕寡人，射其面。寡人地絕兵遠，不能攻也。王苟能破宋有之，寡人如自得之。』已得安邑，塞女戟，因以破宋爲齊罪。
		</region>
		<region typus="comment" subtype="" id="11414" explains="11413">
【索隱】秦令齊滅宋，仍以破宋爲齊之罪名。［【正義】言秦已得安邑，塞女戟，乃以破宋爲齊之罪名也。］
		</region>
	</paragraph>
	<paragraph index="58">
		<region typus="original" subtype="" id="11415" explains="">
「秦欲攻韓，恐天下救之，則以齊委於天下。曰：『齊王四與寡人約，四欺寡人，必率天下以攻寡人者三。有齊無秦，有秦無齊，必伐之，必亡之。』已得宜陽、少曲，致藺、〔離〕石，因以破齊爲天下罪。
		</region>
	</paragraph>
	<paragraph index="59">
		<region typus="original" subtype="" id="11416" explains="">
「秦欲攻魏重楚，
		</region>
		<region typus="comment" subtype="" id="11417" explains="11416">
【索隱】重猶附也，尊也。【正義】畏楚救魏。
		</region>
		<region typus="original" subtype="" id="11418" explains="">
則以南陽委於楚。曰：
		</region>
		<region typus="comment" subtype="" id="11419" explains="11418">
【正義】南陽鄧州地，本韓地也。韓先事秦，今楚取南陽，故言「與韓且絕矣」。
		</region>
		<region typus="original" subtype="" id="11420" explains="">
『寡人固與韓且絕矣。殘均陵，塞鄳阸，
		</region>
		<region typus="comment" subtype="" id="11421" explains="11420">
【集解】鄳音盲。徐廣曰：「鄳，江夏鄳縣。均，一作『灼』。」【索隱】均陵在南陽，蓋今之均州。黽音盲，縣名，在江夏。【正義】均州故城在隨州西南五十里，蓋均陵也。又申州羅山縣本漢鄳縣。申州有平清關，蓋古鄳縣之阸塞。
		</region>
		<region typus="original" subtype="" id="11422" explains="">
苟利於楚，寡人如自有之。』魏弃與國而合於秦，
		</region>
		<region typus="comment" subtype="" id="11423" explains="11422">
［【正義】與國，楚國也。］
		</region>
		<region typus="original" subtype="" id="11424" explains="">
因以塞鄳阸爲楚罪。
		</region>
	</paragraph>
	<paragraph index="60">
		<region typus="original" subtype="" id="11425" explains="">
「兵困於林中，
		</region>
		<region typus="comment" subtype="" id="11426" explains="11425">
【集解】徐廣曰：「河南苑陵有林鄕。」
		</region>
		<region typus="original" subtype="" id="11427" explains="">
重燕、趙，以膠東委於燕，以濟西委於趙。已得講於魏，
		</region>
		<region typus="comment" subtype="" id="11428" explains="11427">
【索隱】講，和也，解也。秦與魏和也。
		</region>
		<region typus="original" subtype="" id="11429" explains="">
至公子延，
		</region>
		<region typus="comment" subtype="" id="11430" explains="11429">
【索隱】至當爲「質」，謂以公子延爲質也。
		</region>
		<region typus="original" subtype="" id="11431" explains="">
因犀首屬行
		</region>
		<region typus="comment" subtype="" id="11432" explains="11431">
【索隱】犀首、公孫衍本魏將，因之以屬軍行。行音胡郎反，謂連兵相續也。［【正義】屬行，上燭，下胡郎反。］
		</region>
		<region typus="original" subtype="" id="11433" explains="">
而攻趙。
		</region>
	</paragraph>
	<paragraph index="61">
		<region typus="original" subtype="" id="11434" explains="">
「兵傷於譙石，而遇敗於陽馬，
		</region>
		<region typus="comment" subtype="" id="11435" explains="11434">
【索隱】按：譙石、陽馬並趙地名，非縣邑也。［【正義】譙石、陽馬未詳。］
		</region>
		<region typus="original" subtype="" id="11436" explains="">
而重魏，則以葉、蔡委於魏。已得講於趙，則劫魏，〔魏〕不爲割。困則使太后弟穰侯爲和，嬴則兼欺舅與母。
		</region>
		<region typus="comment" subtype="" id="11437" explains="11436">
【索隱】按：嬴猶勝也。舅，穰侯魏冄也。母，太后也。［【正義】嬴，猶寬假也。］
		</region>
	</paragraph>
	<paragraph index="62">
		<region typus="original" subtype="" id="11438" explains="">
「適燕者
		</region>
		<region typus="comment" subtype="" id="11439" explains="11438">
【索隱】適音宅。適者，責也。下同。
		</region>
		<region typus="original" subtype="" id="11440" explains="">
曰『以膠東』，適趙者曰『以濟西』，適魏者曰『以葉、蔡』，適楚者曰『以塞鄳阸』，適齊者曰『以宋』，此必令言如循環，用兵如刺蜚，
		</region>
		<region typus="comment" subtype="" id="11441" explains="11440">
［【正義】刺，七賜反。猶過惡之人有罪，刺之則易也。言秦譴謫諸國，以兵伐之，若刺舉有罪之人，言易也。］
		</region>
		<region typus="original" subtype="" id="11442" explains="">
母不能制，舅不能約。
		</region>
	</paragraph>
	<paragraph index="63">
		<region typus="original" subtype="" id="11443" explains="">
「龍賈之戰，
		</region>
		<region typus="comment" subtype="" id="11444" explains="11443">
【集解】魏襄王五年，秦敗我龍賈軍。
		</region>
		<region typus="original" subtype="" id="11445" explains="">
岸門之戰，
		</region>
		<region typus="comment" subtype="" id="11446" explains="11445">
【集解】韓宣惠王十九年，秦大破我岸門。
		</region>
		<region typus="original" subtype="" id="11447" explains="">
封陵之戰，
		</region>
		<region typus="comment" subtype="" id="11448" explains="11447">
【集解】魏哀王十六年，秦敗我封陵。
		</region>
		<region typus="original" subtype="" id="11449" explains="">
高商之戰，
		</region>
		<region typus="comment" subtype="" id="11450" explains="11449">
【集解】此戰事不見。
		</region>
		<region typus="original" subtype="" id="11451" explains="">
趙莊之戰，
		</region>
		<region typus="comment" subtype="" id="11452" explains="11451">
【集解】趙肅侯二十二年，趙莊與秦戰敗，秦殺趙莊河西。
		</region>
		<region typus="original" subtype="" id="11453" explains="">
秦之所殺三晉之民數百萬，今其生者皆死秦之孤也。西河之外，上雒之地，三川晉國之禍，
		</region>
		<region typus="comment" subtype="" id="11454" explains="11453">
［【正義】西河之外，謂同、華等州也。上雒之地，謂商州也。二地先屬晉國也。三川，洛州，周都也。此三地，全晉之時，秦朝夕攻伐，是晉國之禍敗也。］
		</region>
		<region typus="original" subtype="" id="11455" explains="">
三晉之半，秦禍如此其大也。
		</region>
		<region typus="comment" subtype="" id="11456" explains="11455">
【索隱】以言西河之外，上雒之地及三川晉國，皆是秦與魏戰之處，秦兵禍敗我三晉之半，是秦禍如此其大者乎。［【正義】三晉，韓、魏、趙也。三晉之邊民被秦傷如此，其大之甚。］
		</region>
		<region typus="original" subtype="" id="11457" explains="">
而燕、趙之秦者，
		</region>
		<region typus="comment" subtype="" id="11458" explains="11457">
【索隱】燕、趙之人往秦者，謂游說之士也。
		</region>
		<region typus="original" subtype="" id="11459" explains="">
皆以爭事秦說其主，［【正義】言燕、趙之士往秦者皆爭事秦，而却說燕、趙之主也。］」此臣之所大患也。」
		</region>
	</paragraph>
	<paragraph index="64">
		<region typus="original" subtype="" id="11460" explains="">
燕昭王不行。蘇代復重於燕。
		</region>
		<region typus="comment" subtype="" id="11461" explains="11460">
［【正義】復，音口富反。重，直拱反。言燕更尊蘇代。］
		</region>
	</paragraph>
	<paragraph index="65">
		<region typus="original" subtype="" id="11462" explains="">
燕使約諸侯從親如蘇秦時，或從或不，而天下由此宗蘇氏之從約。代、厲皆以壽死，名顯諸侯。
		</region>
	</paragraph>
	<paragraph index="66">
		<region typus="original" subtype="" id="11463" explains="">
太史公曰：蘇秦兄弟三人，
		</region>
		<region typus="comment" subtype="" id="11464" explains="11463">
【索隱】按：譙允南以爲蘇氏兄弟五人，更有蘇辟、蘇鵠，典略亦同其說。按：蘇氏譜云然。
		</region>
		<region typus="original" subtype="" id="11465" explains="">
皆游說諸侯以顯名，其術長於權變。而蘇秦被反閒以死，
		</region>
		<region typus="comment" subtype="" id="11466" explains="11465">
［【正義】閒，紀莧反。］
		</region>
		<region typus="original" subtype="" id="11467" explains="">
天下共笑之，諱學其術。然世言蘇秦多異，異時事有類之者皆附之蘇秦。夫蘇秦起閭閻，連六國從親，此其智有過人者。吾故列其行事，次其時序，毋令獨蒙惡聲焉。
		</region>
	</paragraph>
	<paragraph index="67">
		<region typus="summary" subtype="" id="11468" explains="">
索隱述贊】季子周人，師事鬼谷。揣摩旣就，陰符伏讀。合從離衡，佩印者六。天王除道，家人扶服。賢哉代、厲，繼榮黨族。
		</region>
	</paragraph>
</text>
