<?xml version='1.0' encoding='UTF-8'?>
<text title="史記三家注" section="孝景本紀第十一" juan="11" original_title="史記">
	<paragraph index="0">
		<region typus="original" subtype="title" id="5898" explains="">
史記三家注 孝景本紀第十一
		</region>
	</paragraph>
	<paragraph index="1">
		<region typus="original" subtype="" id="5899" explains="">
孝景皇帝者，
		</region>
		<region typus="comment" subtype="" id="5900" explains="5899">
〔【集解】《漢書音義》曰：「諱啟。」【正義】謚法曰：「繇義而濟曰景。」〕
		</region>
		<region typus="original" subtype="" id="5901" explains="">
孝文之中子也。母竇太后。孝文在代時，前后有三男，及竇太后得幸，前后死，及三子更死，故孝景得立。
		</region>
	</paragraph>
	<paragraph index="2">
		<region typus="original" subtype="" id="5902" explains="">
元年四月乙卯，赦天下。乙巳，賜民爵一級。五月，除田半租，爲孝文立太宗廟。令群臣無朝賀。匈奴入代，與約和親。
		</region>
	</paragraph>
	<paragraph index="3">
		<region typus="original" subtype="" id="5903" explains="">
二年春，封故相國蕭何孫係爲武陵侯。
		</region>
		<region typus="comment" subtype="" id="5904" explains="5903">
〔【集解】（徐廣曰：《漢書》亦作「係」。鄒誕生本作「傒」，音奚。又按：《漢書·功臣表》及〈蕭何傳〉皆云孫嘉，疑其人有二名。）【索隱】《漢書》亦作「係」，鄒誕生本作「傒」。又按：《漢書·功臣表》及〈蕭何傳〉皆云封何孫嘉，疑其人有二名也。〕
		</region>
		<region typus="original" subtype="" id="5905" explains="">
男子二十而得傅。
		</region>
		<region typus="comment" subtype="" id="5906" explains="5905">
〔【索隱】音附。荀悅云：「傅，正卒也。」小顏云舊法二十三而傅，今改也。〕
		</region>
		<region typus="original" subtype="" id="5907" explains="">
四月壬午，孝文太后崩。
		</region>
		<region typus="comment" subtype="" id="5908" explains="5907">
〔【索隱】薄太后也。亦葬芷陽西，曰少陵也。〕
		</region>
		<region typus="original" subtype="" id="5909" explains="">
廣川、長沙王皆之國。
		</region>
		<region typus="comment" subtype="" id="5910" explains="5909">
〔【索隱】廣川王彭祖、長沙王發皆景帝子，遣就國也。〕
		</region>
		<region typus="original" subtype="" id="5911" explains="">
丞相申屠嘉卒。八月，以御史大夫開封陶青爲丞相。彗星出東北。秋，衡山雨雹，
		</region>
		<region typus="comment" subtype="" id="5912" explains="5911">
〔【正義】雨，于付反。〕
		</region>
		<region typus="original" subtype="" id="5913" explains="">
大者五寸，深者二尺。熒惑逆行，守北辰。月出北辰閒。歲星逆行天廷中。置南陵及內史、祋祤爲縣。
		</region>
		<region typus="comment" subtype="" id="5914" explains="5913">
〔【集解】徐廣曰：「〈地理志〉云文帝七年置。」駰按：〈地理志〉、〈百官表〉南陵縣文帝置也。分內史爲左右，及祋祤爲縣，皆景帝二年，不得皆如徐所云。【索隱】鄒誕生祋音都會反，又音丁活反。祤音羽，又音詡。〕
		</region>
	</paragraph>
	<paragraph index="4">
		<region typus="original" subtype="" id="5915" explains="">
三年正月乙巳，赦天下。長星出西方。天火
		</region>
		<region typus="comment" subtype="" id="5916" explains="5915">
〔【集解】徐廣曰：「漢志無。」〕
		</region>
		<region typus="original" subtype="" id="5917" explains="">
燔雒陽東宮大殿城室。
		</region>
		<region typus="comment" subtype="" id="5918" explains="5917">
〔【集解】徐廣曰：「雒，一作『淮』。」【索隱】雒陽《漢書》作「淮陽」。災，故徙王於魯也。〕
		</region>
		<region typus="original" subtype="" id="5919" explains="">
吳王濞、
		</region>
		<region typus="comment" subtype="" id="5920" explains="5919">
〔【正義】音匹備反。高祖兄仲子，故漢高祖十二年封，三十三年反。年表云都吳，其實在江都也。〕
		</region>
		<region typus="original" subtype="" id="5921" explains="">
楚王戊、
		</region>
		<region typus="comment" subtype="" id="5922" explains="5921">
〔【正義】高祖弟楚王交孫，嗣二十一年反，都彭城。〕
		</region>
		<region typus="original" subtype="" id="5923" explains="">
趙王遂、
		</region>
		<region typus="comment" subtype="" id="5924" explains="5923">
〔【正義】高祖孫，幽王友子，嗣二十六年反，都邯鄲。〕
		</region>
		<region typus="original" subtype="" id="5925" explains="">
膠西王卬、
		</region>
		<region typus="comment" subtype="" id="5926" explains="5925">
〔【正義】卬，五郎反。高祖孫，齊悼惠王子，故平昌侯，十年反，都密州高密縣。〕
		</region>
		<region typus="original" subtype="" id="5927" explains="">
濟南王辟光、
		</region>
		<region typus="comment" subtype="" id="5928" explains="5927">
〔【正義】辟音壁。高祖孫，齊悼惠王子，故（初）〔扐〕侯，立十一年反。《括地志》云：「濟南故城在淄川長山縣西北三十里。」〕
		</region>
		<region typus="original" subtype="" id="5929" explains="">
菑川王賢、
		</region>
		<region typus="comment" subtype="" id="5930" explains="5929">
〔【正義】高祖孫，齊悼惠王子，故武城侯，立十一年反，都劇。《括地志》云：「菑州縣也。故劇城在青州壽光縣南三十一里，故紀國。」〕
		</region>
		<region typus="original" subtype="" id="5931" explains="">
膠東王雄渠
		</region>
		<region typus="comment" subtype="" id="5932" explains="5931">
〔【正義】高祖孫，齊悼惠王子，故白石侯，立十一年反，都即墨。《括地志》云：「即墨故城在密州膠水縣東南六十里，即膠東國也。」〕
		</region>
		<region typus="original" subtype="" id="5933" explains="">
反，發兵西鄉。天子爲誅晁錯，遣袁盎諭告，不止，遂西圍梁
		</region>
		<region typus="comment" subtype="" id="5934" explains="5933">
〔【正義】梁孝王都睢陽，今宋州。〕
		</region>
		<region typus="original" subtype="" id="5935" explains="">
。上乃遣大將軍竇嬰、太尉周亞夫將兵誅之。六月乙亥。赦亡軍及楚元王子蓺等
		</region>
		<region typus="comment" subtype="" id="5936" explains="5935">
〔【正義】蓺，魚曳反。字亦作「藝」，音同。〕
		</region>
		<region typus="original" subtype="" id="5937" explains="">
與謀反者。封大將軍竇嬰爲魏其侯。
		</region>
		<region typus="comment" subtype="" id="5938" explains="5937">
〔【正義】〈地理志〉云魏其屬琅邪。〕
		</region>
		<region typus="original" subtype="" id="5939" explains="">
立楚元王子平陸侯禮
		</region>
		<region typus="comment" subtype="" id="5940" explains="5939">
〔【索隱】韋昭云：「平陸，西河縣。禮即向之從曾祖王父也。」【正義】應劭云：「平陸，西河縣。」〕
		</region>
		<region typus="original" subtype="" id="5941" explains="">
爲楚王。立皇子端爲膠西王，子勝爲中山王。徙濟北王志
		</region>
		<region typus="comment" subtype="" id="5942" explains="5941">
〔【正義】濟，子禮反。濟北國今濟州盧縣，即濟北王所都。〕
		</region>
		<region typus="original" subtype="" id="5943" explains="">
爲菑川王，淮陽王餘
		</region>
		<region typus="comment" subtype="" id="5944" explains="5943">
〔【正義】淮陽國今陳州。〕
		</region>
		<region typus="original" subtype="" id="5945" explains="">
爲魯王，
		</region>
		<region typus="comment" subtype="" id="5946" explains="5945">
〔【正義】魯今兗州曲阜縣。〕
		</region>
		<region typus="original" subtype="" id="5947" explains="">
汝南王非
		</region>
		<region typus="comment" subtype="" id="5948" explains="5947">
〔【正義】汝南國今豫州。〕
		</region>
		<region typus="original" subtype="" id="5949" explains="">
爲江都王。
		</region>
		<region typus="comment" subtype="" id="5950" explains="5949">
〔【正義】江都國今揚州也。吳王濞所都，反，誅，景帝改爲江都國，封皇子非也。〕
		</region>
		<region typus="original" subtype="" id="5951" explains="">
齊王將廬、
		</region>
		<region typus="comment" subtype="" id="5952" explains="5951">
〔【索隱】悼惠王之孫，齊王襄之子。廬，漢書作「閭」。【正義】齊國，青州臨淄也。將廬，齊悼惠王之孫，襄王之子，年表云。〕
		</region>
		<region typus="original" subtype="" id="5953" explains="">
燕王嘉
		</region>
		<region typus="comment" subtype="" id="5954" explains="5953">
〔【索隱】劉澤之子。〕
		</region>
		<region typus="original" subtype="" id="5955" explains="">
皆薨。
		</region>
		<region typus="comment" subtype="" id="5956" explains="5955">
〔【集解】徐廣曰：「表云五年薨。」〕
		</region>
	</paragraph>
	<paragraph index="5">
		<region typus="original" subtype="" id="5957" explains="">
四年夏，立太子。立皇子徹爲膠東王。六月甲戌，赦天下。後九月，更以（弋）〔易〕陽爲陽陵。
		</region>
		<region typus="comment" subtype="" id="5958" explains="5957">
〔【正義】《括地志》云：「漢景帝陵也，在雍州咸陽縣東三十里。」按：豫作壽陵也。〕
		</region>
		<region typus="original" subtype="" id="5959" explains="">
復置津關，用傳出入。
		</region>
		<region typus="comment" subtype="" id="5960" explains="5959">
〔【集解】應劭曰：「文帝十二年，除關，無用傳，至此復置傳，以七國新反，備非常也。」張晏曰：「傳，信也，若今過所也。」如淳曰：「傳音『檄傳』之『傳』，兩行書繒帛，分持其一，出入關，合之乃得過，謂之傳。」【索隱】傳音丁戀反。如今之過所。〕
		</region>
		<region typus="original" subtype="" id="5961" explains="">
冬，以趙國爲邯鄲郡。
		</region>
		<region typus="comment" subtype="" id="5962" explains="5961">
〔【集解】〈地理志〉趙國景帝以爲邯鄲郡。〕
		</region>
	</paragraph>
	<paragraph index="6">
		<region typus="original" subtype="" id="5963" explains="">
五年三月，作陽陵、
		</region>
		<region typus="comment" subtype="" id="5964" explains="5963">
〔【索隱】景帝豫作壽陵也。按：趙系家趙肅侯十五年起壽陵，後代遂因之也。〕
		</region>
		<region typus="original" subtype="" id="5965" explains="">
渭橋。五月，募徙陽陵，予錢二十萬。江都大暴風從西方來，壞城十二丈。丁卯，封長公主子蟜爲隆慮侯。
		</region>
		<region typus="comment" subtype="" id="5966" explains="5965">
〔【索隱】音林閭。避殤帝諱改之。〕
		</region>
		<region typus="original" subtype="" id="5967" explains="">
徙廣川王爲趙王。
		</region>
	</paragraph>
	<paragraph index="7">
		<region typus="original" subtype="" id="5968" explains="">
六年春，封中尉（趙）綰爲建陵侯，
		</region>
		<region typus="comment" subtype="" id="5969" explains="5968">
〔【正義】《括地志》云：「建陵故縣在沂州承縣界。」〕
		</region>
		<region typus="original" subtype="" id="5970" explains="">
江都丞相嘉
		</region>
		<region typus="comment" subtype="" id="5971" explains="5970">
〔【集解】徐廣曰：「姓程。」〕
		</region>
		<region typus="original" subtype="" id="5972" explains="">
爲建平侯，隴西太守渾邪爲平曲侯，
		</region>
		<region typus="comment" subtype="" id="5973" explains="5972">
〔【正義】《括地志》云：「平曲縣故城在瀛州文安縣北七十里。」〕
		</region>
		<region typus="original" subtype="" id="5974" explains="">
趙丞相嘉
		</region>
		<region typus="comment" subtype="" id="5975" explains="5974">
〔【集解】徐廣曰：「姓蘇。」〕
		</region>
		<region typus="original" subtype="" id="5976" explains="">
爲江陵侯，故將軍布爲鄃侯。梁楚二王皆薨。後九月，伐馳道樹，殖蘭池。
		</region>
		<region typus="comment" subtype="" id="5977" explains="5976">
〔【集解】徐廣曰：「殖，一作『填』。」【正義】按：馳道，天子道，秦始皇作之，三丈而樹。〕
		</region>
	</paragraph>
	<paragraph index="8">
		<region typus="original" subtype="" id="5978" explains="">
七年冬，廢栗太子爲臨江王。
		</region>
		<region typus="comment" subtype="" id="5979" explains="5978">
〔【正義】臨江，忠州縣。雖王臨江而都江陵。〕
		</region>
		<region typus="original" subtype="" id="5980" explains="">
十（二）〔一〕月晦，日有食之。春，免徒隸作陽陵者。丞相青免。二月乙巳，以太尉條侯
		</region>
		<region typus="comment" subtype="" id="5981" explains="5980">
〔【正義】條，田彫反。字亦作「蓧」，音同。〕
		</region>
		<region typus="original" subtype="" id="5982" explains="">
周亞夫爲丞相。四月乙巳，立膠東王太后爲皇后。
		</region>
		<region typus="comment" subtype="" id="5983" explains="5982">
〔【索隱】按系家，太后槐里人，父仲。兄信，封蓋侯。后故金氏妻女弟姁兒也。〕
		</region>
		<region typus="original" subtype="" id="5984" explains="">
丁巳，立膠東王爲太子。名徹。
		</region>
	</paragraph>
	<paragraph index="9">
		<region typus="original" subtype="" id="5985" explains="">
中元年，封故御史大夫周苛
		</region>
		<region typus="comment" subtype="" id="5986" explains="5985">
〔【索隱】周昌之兄。〕
		</region>
		<region typus="original" subtype="" id="5987" explains="">
孫平
		</region>
		<region typus="comment" subtype="" id="5988" explains="5987">
〔【集解】徐廣曰：「一作『應』。」〕
		</region>
		<region typus="original" subtype="" id="5989" explains="">
爲繩侯，故御史大夫周昌（子）〔孫〕左車爲安陽侯，四月乙巳，赦天下，賜爵一級。除禁錮。地動。衡山、原都雨雹，大者尺八寸。
		</region>
	</paragraph>
	<paragraph index="10">
		<region typus="original" subtype="" id="5990" explains="">
中二年二月，匈奴入燕，遂不和親。三月，召臨江王來。即死中尉府中。夏，立皇子越爲廣川王，子寄爲膠東王。封四侯。
		</region>
		<region typus="comment" subtype="" id="5991" explains="5990">
〔【集解】文穎曰：「楚相張尚，太傅趙夷吾，趙相建德，內史王悍。此四人各諫其王，無使反，不聽，皆殺之，故封其子。」【索隱】韋昭云：「張尚子當居，趙夷吾子周，建德子橫，王悍子棄也。」〕
		</region>
		<region typus="original" subtype="" id="5992" explains="">
九月甲戌，日食。
		</region>
	</paragraph>
	<paragraph index="11">
		<region typus="original" subtype="" id="5993" explains="">
中三年冬，罷諸侯御史中丞。春，匈奴王二人率其徒來降，皆封爲列侯。
		</region>
		<region typus="comment" subtype="" id="5994" explains="5993">
〔【正義】《漢書·表》云：中三年，安陵侯子軍、桓侯賜、遒侯陸彊、容城侯徐盧、易侯僕䵣、范陽侯代、翕侯邯鄲七人，以匈奴王降，皆封爲列侯。按：紀言二人者是匈奴二王爲首降。〕
		</region>
		<region typus="original" subtype="" id="5995" explains="">
立皇子方乘爲清河王。三月，彗星出西北。丞相周亞夫（死）〔免〕，以御史大夫桃侯劉舍爲丞相。四月，地動。九月戊戌晦，日食。軍東都門外。
		</region>
		<region typus="comment" subtype="" id="5996" explains="5995">
〔【集解】按：《三輔黃圖》東出北頭第一門曰宣平門，外曰東都門。【索隱】按：《三輔黃圖》云東出北第一門曰宣平門，外曰東都門。〕
		</region>
	</paragraph>
	<paragraph index="12">
		<region typus="original" subtype="" id="5997" explains="">
中四年三月，置德陽宮。
		</region>
		<region typus="comment" subtype="" id="5998" explains="5997">
〔【集解】瓚曰：「是景帝廟也，帝自作之，諱不言廟，故言宮。《西京故事》云景帝廟爲德陽宮。」〕
		</region>
		<region typus="original" subtype="" id="5999" explains="">
大蝗。秋，赦徒作陽陵者。
		</region>
	</paragraph>
	<paragraph index="13">
		<region typus="original" subtype="" id="6000" explains="">
中五年夏，立皇子舜爲常山王。封十侯。
		</region>
		<region typus="comment" subtype="" id="6001" explains="6000">
〔【正義】惠景閒年表云：亞谷侯盧他之、隆盧侯陳蟜、乘氏侯劉買、桓邑侯劉明、蓋侯王信。按：其五人是中元五年封，餘檢不獲。中元三年，匈奴王二人降，封爲列侯。惠景閒表云匈奴王降爲侯者有七人，疑其五人是十侯之數。〕
		</region>
		<region typus="original" subtype="" id="6002" explains="">
六月丁巳，赦天下，賜爵一級。天下大潦。更命諸侯丞相曰相。秋，地動。
		</region>
	</paragraph>
	<paragraph index="14">
		<region typus="original" subtype="" id="6003" explains="">
中六年二月己卯，行幸雍，郊見五帝。三月，雨雹。四月，梁孝王、
		</region>
		<region typus="comment" subtype="" id="6004" explains="6003">
〔【正義】都睢陽，今宋州。〕
		</region>
		<region typus="original" subtype="" id="6005" explains="">
城陽共王、
		</region>
		<region typus="comment" subtype="" id="6006" explains="6005">
〔【正義】城陽，今濮州雷澤縣，古城陽也。共音恭。謚法「嚴敬故事曰恭」。〕
		</region>
		<region typus="original" subtype="" id="6007" explains="">
汝南王皆薨。立梁孝王子明爲濟川王，
		</region>
		<region typus="comment" subtype="" id="6008" explains="6007">
〔【正義】表云分梁置也。〕
		</region>
		<region typus="original" subtype="" id="6009" explains="">
子彭離爲濟東王，
		</region>
		<region typus="comment" subtype="" id="6010" explains="6009">
〔【正義】表云分梁置也。〕
		</region>
		<region typus="original" subtype="" id="6011" explains="">
子定爲山陽王，
		</region>
		<region typus="comment" subtype="" id="6012" explains="6011">
〔【正義】〈地理志〉云景帝中六年別爲山陽國，屬兗州。〕
		</region>
		<region typus="original" subtype="" id="6013" explains="">
子不識爲濟陰王。
		</region>
		<region typus="comment" subtype="" id="6014" explains="6013">
〔【正義】〈地理志〉云景帝中六年別爲濟陰國，屬兗州。按：今曹州是也。〕
		</region>
		<region typus="original" subtype="" id="6015" explains="">
梁分爲五。封四侯。更命廷尉爲大理，將作少府爲將作大匠，主爵中尉爲都尉，
		</region>
		<region typus="comment" subtype="" id="6016" explains="6015">
〔【集解】《漢書·百官表》曰：「主爵中尉，秦官，掌列侯。」〕
		</region>
		<region typus="original" subtype="" id="6017" explains="">
長信詹事
		</region>
		<region typus="comment" subtype="" id="6018" explains="6017">
〔【集解】《漢書·百官表》曰：「詹事，秦官，掌皇后太子家。」應劭曰：「詹，省也，給也。」瓚曰：「《茂陵書》詹事秩二千石。」〕
		</region>
		<region typus="original" subtype="" id="6019" explains="">
爲長信少府，
		</region>
		<region typus="comment" subtype="" id="6020" explains="6019">
〔【集解】張晏曰：「以太后所居宮爲名。長信宮則曰長信少府，長樂宮則曰長樂少府。」〕
		</region>
		<region typus="original" subtype="" id="6021" explains="">
將行爲大長秋，
		</region>
		<region typus="comment" subtype="" id="6022" explains="6021">
〔【集解】《漢書·百官表》曰：「將行，秦官。」應劭曰：「長秋，皇后卿。」〕
		</region>
		<region typus="original" subtype="" id="6023" explains="">
大行爲行人，
		</region>
		<region typus="comment" subtype="" id="6024" explains="6023">
〔【集解】服虔曰：「天子死未有謚，稱大行。」晉灼曰：「禮有大行、小行，主謚官，故以此名之。」如淳曰：「不反之辭也。」瓚曰：「大行是官名，掌九儀之制，以賓諸侯。」【索隱】按：鄭玄曰「命者五，謂公、侯、伯、子、男，爵者四，孤、卿、大夫、士，是九也。」〕
		</region>
		<region typus="original" subtype="" id="6025" explains="">
奉常爲太常，
		</region>
		<region typus="comment" subtype="" id="6026" explains="6025">
〔【集解】《漢書·百官表》曰：「奉常，秦官，掌宗廟禮儀。」〕
		</region>
		<region typus="original" subtype="" id="6027" explains="">
典客爲大行，
		</region>
		<region typus="comment" subtype="" id="6028" explains="6027">
〔【索隱】韋昭云：「大行，官名，秦時云典客，景帝初改云大行，後更名大鴻臚，武帝因而不改，故《漢書·景紀》有大鴻臚。〈百官表〉又云武帝改名大鴻臚。鴻，聲也。臚，附皮。以言其掌四夷賓客，若皮臚之在外附於身也。復有大行令，故諸侯薨，大鴻臚奏謚，列侯薨，則大行奏誄」。按：此大行令即鴻臚之屬官也。〕
		</region>
		<region typus="original" subtype="" id="6029" explains="">
治粟內史爲大農。
		</region>
		<region typus="comment" subtype="" id="6030" explains="6029">
〔【集解】《漢書·百官表》曰：「治粟內史，秦官，掌穀貨也。」〕
		</region>
		<region typus="original" subtype="" id="6031" explains="">
以大內爲二千石，
		</region>
		<region typus="comment" subtype="" id="6032" explains="6031">
〔【集解】韋昭曰：「大內，京師府藏。」〕
		</region>
		<region typus="original" subtype="" id="6033" explains="">
置左右內官，屬大內。
		</region>
		<region typus="comment" subtype="" id="6034" explains="6033">
〔【索隱】主天子之私財物曰少內。少內屬大內也。〕
		</region>
		<region typus="original" subtype="" id="6035" explains="">
七月辛亥，日食。八月，匈奴入上郡。
		</region>
	</paragraph>
	<paragraph index="15">
		<region typus="original" subtype="" id="6036" explains="">
後元年冬，更命中大夫令爲衛尉。
		</region>
		<region typus="comment" subtype="" id="6037" explains="6036">
〔【正義】《漢書·百官表》云：「衛尉，秦官，掌宮闈門衛屯兵。景帝初，更命中大夫令，後元年，復爲衛尉。」〕
		</region>
		<region typus="original" subtype="" id="6038" explains="">
三月丁酉，赦天下，賜爵一級，中二千石、諸侯相爵右庶長。四月，大酺。五月丙戌，
		</region>
		<region typus="comment" subtype="" id="6039" explains="6038">
〔【集解】徐廣曰：「丙，一作『甲』。」〕
		</region>
		<region typus="original" subtype="" id="6040" explains="">
地動，其蚤食時復動。上庸地動二十二日，壞城垣。七月乙巳，日食。丞相劉舍免。八月壬辰，以御史大夫綰
		</region>
		<region typus="comment" subtype="" id="6041" explains="6040">
〔【索隱】姓衛也。〕
		</region>
		<region typus="original" subtype="" id="6042" explains="">
爲丞相，封建陵侯。
		</region>
	</paragraph>
	<paragraph index="16">
		<region typus="original" subtype="" id="6043" explains="">
後二年正月，地一日三動。郅將軍擊匈奴。
		</region>
		<region typus="comment" subtype="" id="6044" explains="6043">
〔【正義】郅，真栗反。《郅都傳》云匈奴刻木爲郅都而射，不中。〕
		</region>
		<region typus="original" subtype="" id="6045" explains="">
酺五日。令內史郡不得食馬粟，沒入縣官。令徒隸衣七緵布。
		</region>
		<region typus="comment" subtype="" id="6046" explains="6045">
〔【索隱】七緵，蓋今七升布，言其粗，故令衣之也。【正義】衣，於既反。緵，祖工反。緵，八十縷也。與布相似。七升布用五百六十縷。〕
		</region>
		<region typus="original" subtype="" id="6047" explains="">
止馬舂。
		</region>
		<region typus="comment" subtype="" id="6048" explains="6047">
〔【索隱】止人爲馬舂粟，爲歲不登故也。〕
		</region>
		<region typus="original" subtype="" id="6049" explains="">
爲歲不登，禁天下食不造歲。省列侯遣之國。
		</region>
		<region typus="comment" subtype="" id="6050" explains="6049">
〔【集解】晉灼曰：「文紀遣列侯之國，今又省之。」〕
		</region>
		<region typus="original" subtype="" id="6051" explains="">
三月，匈奴入鴈門。十月，租長陵田。大旱。衡山國、河東、雲中郡
		</region>
		<region typus="comment" subtype="" id="6052" explains="6051">
〔【正義】衡山國，今衡州。河東，今蒲州。雲中郡，今勝州。〕
		</region>
		<region typus="original" subtype="" id="6053" explains="">
民疫。
		</region>
	</paragraph>
	<paragraph index="17">
		<region typus="original" subtype="" id="6054" explains="">
後三年十月，日月皆（食）赤五日。十二月晦，䨓。
		</region>
		<region typus="comment" subtype="" id="6055" explains="6054">
〔【集解】徐廣曰：「一作『雷』字，又作『圖』字，實所未詳。」〕
		</region>
		<region typus="original" subtype="" id="6056" explains="">
日如紫。五星逆行守太微。月貫天廷中。
		</region>
		<region typus="comment" subtype="" id="6057" explains="6056">
〔【索隱】天廷即龍星右角也。按：石氏星傳曰「龍在左角曰天田，右角曰天廷」。〕
		</region>
		<region typus="original" subtype="" id="6058" explains="">
正月甲寅，皇太子冠。甲子，孝景皇帝崩。
		</region>
		<region typus="comment" subtype="" id="6059" explains="6058">
〔【集解】皇甫謐曰：「帝以孝惠七年生，年四十八。」〕
		</region>
		<region typus="original" subtype="" id="6060" explains="">
遺詔賜諸侯王以下至民爲父後爵一級，天下戶百錢。出宮人歸其家，復無所與。太子即位，是爲孝武皇帝。
		</region>
		<region typus="comment" subtype="" id="6061" explains="6060">
〔【集解】漢書云：「二月癸酉，帝葬陽陵。」皇甫謐曰：「陽陵山方百二十步，高十四丈，去長安四十五里。」〕
		</region>
		<region typus="original" subtype="" id="6062" explains="">
三月，封皇太后弟蚡
		</region>
		<region typus="comment" subtype="" id="6063" explains="6062">
〔【集解】蘇林曰：「蚡音鼢。」【索隱】蚡音扶粉反。按：〈外戚世家〉皇太后母臧氏初嬪王氏，生子信而寡，更嫁長陵田氏，生蚡及勝也。〕
		</region>
		<region typus="original" subtype="" id="6064" explains="">
爲武安侯，弟勝爲周陽侯。置陽陵。
		</region>
	</paragraph>
	<paragraph index="18">
		<region typus="original" subtype="" id="6065" explains="">
太史公曰：漢興，孝文施大德，天下懷安，至孝景，不復憂異姓，而晁錯刻削諸侯，遂使七國俱起，合從而西鄉，以諸侯太盛，而錯爲之不以漸也。及主父偃言之，而諸侯以弱，卒以安。
		</region>
		<region typus="comment" subtype="" id="6066" explains="6065">
〔【索隱】主父偃上言，今天子下推恩之令，令諸侯各得分邑其子弟，於是遂弱，卒以安也。〕
		</region>
		<region typus="original" subtype="" id="6067" explains="">
安危之機，豈不以謀哉？
		</region>
	</paragraph>
	<paragraph index="19">
		<region typus="summary" subtype="" id="6068" explains="">
【索隱述贊】景帝即位，因脩靜默。勉人於農，率下以德。制度斯創，禮法可則。一朝吳楚，乍起凶慝。提局成釁，拒輪致惑。晁錯雖誅，梁城未克。條侯出將，追奔逐北。坐見梟剠，立翦牟賊。如何太尉，後卒下獄。惜哉明君，斯功不錄！〕
		</region>
	</paragraph>
	<paragraph index="20">
		<region typus="original" subtype="" id="6069" explains="">
&lt;/onlyinclude&gt;
		</region>
	</paragraph>
</text>
