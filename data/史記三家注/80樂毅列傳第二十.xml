<?xml version='1.0' encoding='UTF-8'?>
<text title="史記三家注" section="樂毅列傳第二十" juan="80" original_title="史記">
	<paragraph index="0">
		<region typus="original" subtype="title" id="12812" explains="">
史記三家注 樂毅列傳第二十
		</region>
	</paragraph>
	<paragraph index="1">
		<region typus="original" subtype="" id="12813" explains="">
樂毅者，其先祖曰樂羊。樂羊為魏文侯將，伐取中山，
		</region>
		<region typus="comment" subtype="" id="12814" explains="12813">
【正義】今定州。
		</region>
		<region typus="original" subtype="" id="12815" explains="">
魏文侯封樂羊以靈壽。
		</region>
		<region typus="comment" subtype="" id="12816" explains="12815">
【集解】徐廣曰：「屬常山。」【索隱】地理志常山有靈壽縣，中山桓公所都也。【正義】今鎭州靈壽。
		</region>
		<region typus="original" subtype="" id="12817" explains="">
樂羊死，葬於靈壽，其後子孫因家焉。中山復國，
		</region>
		<region typus="comment" subtype="" id="12818" explains="12817">
［【正義】鮮虞子重更得封中山。復，符富反。］
		</region>
		<region typus="original" subtype="" id="12819" explains="">
至趙武靈王時復滅中山，
		</region>
		<region typus="comment" subtype="" id="12820" explains="12819">
【索隱】中山，魏雖滅之，尚不絕祀，故後更復國，至趙武靈王又滅之也。
		</region>
		<region typus="original" subtype="" id="12821" explains="">
而樂氏後有樂毅。
		</region>
	</paragraph>
	<paragraph index="2">
		<region typus="original" subtype="" id="12822" explains="">
樂毅賢，好兵，趙人舉之。及武靈王有沙丘之亂，
		</region>
		<region typus="comment" subtype="" id="12823" explains="12822">
【集解】徐廣曰：「趙有沙丘宮，近鉅鹿。」
		</region>
		<region typus="original" subtype="" id="12824" explains="">
乃去趙適魏。聞燕昭王以子之之亂而齊大敗燕，燕昭王怨齊，未嘗一日而忘報齊也。燕國小，辟遠，力不能制，於是屈身下士，先禮郭隗
		</region>
		<region typus="comment" subtype="" id="12825" explains="12824">
【正義】說苑云：「燕昭王問於隗曰：『寡人地狹民寡，齊人取薊八城，匈奴驅馳樓煩之下。以孤之不肖，得承宗廟，恐社稷危，存之有道乎？』隗曰：『帝者之臣，其名臣，其實師；王者之臣，其名臣，其實友；霸者之臣，其名臣，其實僕；危困國之臣，其名臣，其實虜。今王將自東面目指氣使以求臣，則廝役之才至矣；南面聽朝，不失揖讓之理以求臣，則人臣之才至矣；北面等禮，不乘之以勢以求臣，則朋友之才至矣；西面逡巡以求臣，則師傅之才至矣。誠欲與王霸同道，隗請為天下之士開路。』於是常置隗為上客。」
		</region>
		<region typus="original" subtype="" id="12826" explains="">
以招賢者。樂毅於是為魏昭王使於燕，燕王以客禮待之。樂毅辭讓，遂委質為臣，燕昭王以為亞卿，久之。
		</region>
	</paragraph>
	<paragraph index="3">
		<region typus="original" subtype="" id="12827" explains="">
當是時，齊湣王彊，南敗楚相唐眛
		</region>
		<region typus="comment" subtype="" id="12828" explains="12827">
【索隱】莫葛反。於
		</region>
		<region typus="original" subtype="" id="12829" explains="">
重丘，
		</region>
		<region typus="comment" subtype="" id="12830" explains="12829">
【索隱】地理志縣名，屬平原。【正義】在冀州城武縣界。
		</region>
		<region typus="original" subtype="" id="12831" explains="">
西摧三晉於觀津，
		</region>
		<region typus="comment" subtype="" id="12832" explains="12831">
【索隱】地理志觀津，縣名，屬信都，漢初屬清河也。【正義】在冀州武邑縣東南二十五里。
		</region>
		<region typus="original" subtype="" id="12833" explains="">
遂與三晉擊秦，助趙滅中山，破宋，廣地千餘里。與秦昭王爭重為帝，已而復歸之。諸侯皆欲背秦而服於齊。湣王自矜，百姓弗堪。於是燕昭王問伐齊之事。樂毅對曰：「齊，霸國之餘業也，地大人衆，未易獨攻也。王必欲伐之，莫如與趙及楚、魏。」於是使樂毅約趙惠文王，別使連楚、魏，令趙嚪說秦
		</region>
		<region typus="comment" subtype="" id="12834" explains="12833">
【集解】徐廣曰：「嚪，進說之意。」【索隱】嚪音田濫反，字與「啗」字同也。
		</region>
		<region typus="original" subtype="" id="12835" explains="">
以伐齊之利。諸侯害齊湣王之驕暴，皆爭合從與燕伐齊。樂毅還報，燕昭王悉起兵，使樂毅為上將軍，趙惠文王以相國印授樂毅。樂毅於是幷護
		</region>
		<region typus="comment" subtype="" id="12836" explains="12835">
【索隱】護謂總領之也。
		</region>
		<region typus="original" subtype="" id="12837" explains="">
趙、楚、韓、魏、燕之兵以伐齊，破之濟西。諸侯兵罷歸，而燕軍樂毅獨追，至于臨菑。齊湣王之敗濟西，亡走，保於莒。樂毅獨留徇齊，齊皆城守。樂毅攻入臨菑，盡取齊寶財物祭器輸之燕。
		</region>
		<region typus="comment" subtype="" id="12838" explains="12837">
［【正義】鹵掠齊寶器也。］
		</region>
		<region typus="original" subtype="" id="12839" explains="">
燕昭王大說，親至濟上勞軍，行賞饗士，封樂毅於昌國，
		</region>
		<region typus="comment" subtype="" id="12840" explains="12839">
【集解】徐廣曰：「屬齊。」【索隱】地理志縣名，屬齊郡。【正義】故昌城在淄州淄川縣東北四十里也。
		</region>
		<region typus="original" subtype="" id="12841" explains="">
號為昌國君。於是燕昭王收齊鹵獲以歸，
		</region>
		<region typus="comment" subtype="" id="12842" explains="12841">
［【正義】鹵掠所獲之寶器也。］
		</region>
		<region typus="original" subtype="" id="12843" explains="">
而使樂毅復以兵平齊城之不下者。
		</region>
	</paragraph>
	<paragraph index="4">
		<region typus="original" subtype="" id="12844" explains="">
樂毅留徇齊五歲，下齊七十餘城，皆為郡縣以屬燕，唯獨莒、即墨未服。
		</region>
		<region typus="comment" subtype="" id="12845" explains="12844">
【正義】即墨今萊州。
		</region>
		<region typus="original" subtype="" id="12846" explains="">
會燕昭王死，子立為燕惠王。惠王自為太子時嘗不快於樂毅，及即位，齊之田單聞之，乃縱反閒於燕，曰：「齊城不下者兩城耳。然所以不早拔者，聞樂毅與燕新王有隙，欲連兵且留齊，南面而王齊。齊之所患，唯恐他將之來。」於是燕惠王固已疑樂毅，得齊反閒，乃使騎劫
		</region>
		<region typus="comment" subtype="" id="12847" explains="12846">
【索隱】燕將姓名也。
		</region>
		<region typus="original" subtype="" id="12848" explains="">
代將，而召樂毅。樂毅知燕惠王之不善代之，畏誅，遂西降趙。趙封樂毅於觀津，號曰望諸君。
		</region>
		<region typus="comment" subtype="" id="12849" explains="12848">
【索隱】望諸，澤名，在齊。蓋趙有之，故號焉。戰國策「望」作「藍」也。［【正義】諸，之也。言王起望君之日久矣，故號望諸君也。太公世家吾望子久矣，故號曰太公望。］
		</region>
		<region typus="original" subtype="" id="12850" explains="">
尊寵樂毅以警動於燕、齊。
		</region>
	</paragraph>
	<paragraph index="5">
		<region typus="original" subtype="" id="12851" explains="">
齊田單後與騎劫戰，果設詐誑燕軍，遂破騎劫於即墨下，而轉戰逐燕，北至河上，
		</region>
		<region typus="comment" subtype="" id="12852" explains="12851">
【正義】滄德二州之北河。
		</region>
		<region typus="original" subtype="" id="12853" explains="">
盡復得齊城，而迎襄王於莒，入于臨菑。
		</region>
	</paragraph>
	<paragraph index="6">
		<region typus="original" subtype="" id="12854" explains="">
燕惠王後悔使騎劫代樂毅，以故破軍亡將失齊；又怨樂毅之降趙，恐趙用樂毅而乘燕之獘以伐燕。燕惠王乃使人讓樂毅，且謝之曰：「先王舉國而委將軍，將軍為燕破齊，報先王之讎，天下莫不震動，寡人豈敢一日而忘將軍之功哉！會先王弃羣臣，寡人新即位，左右誤寡人。寡人之使騎劫代將軍，為將軍久暴露於外，故召將軍且休，計事。將軍過聽，以與寡人有隙，遂捐燕歸趙。將軍自為計則可矣，而亦何以報先王之所以遇將軍之意乎？」樂毅報遺燕惠王書曰：
		</region>
	</paragraph>
	<paragraph index="7">
		<region typus="original" subtype="" id="12855" explains="">
臣不佞，不能奉承王命，以順左右之心，恐傷先王之明，有害足下之義，故遁逃走趙。今足下使人數之以罪，臣恐侍御者不察先王之所以畜幸臣之理，又不白臣之所以事先王之心，故敢以書對。
		</region>
	</paragraph>
	<paragraph index="8">
		<region typus="original" subtype="" id="12856" explains="">
臣聞賢聖之君不以祿私親，其功多者賞之，其能當者處之。故察能而授官者，成功之君也；論行而結交者，立名之士也。臣竊觀先王之舉也，見有高世主之心，
		</region>
		<region typus="comment" subtype="" id="12857" explains="12856">
【正義】樂毅見燕昭王有自高尊世上人主之心，故假魏節使燕。
		</region>
		<region typus="original" subtype="" id="12858" explains="">
故假節於魏，以身得察於燕。先王過舉，廁之賓客之中，立之羣臣之上，不謀父兄，
		</region>
		<region typus="comment" subtype="" id="12859" explains="12858">
【正義】杜預云：「父兄，同姓羣臣也。」
		</region>
		<region typus="original" subtype="" id="12860" explains="">
以為亞卿。臣竊不自知，自以為奉令承教，可幸無罪，故受令而不辭。
		</region>
	</paragraph>
	<paragraph index="9">
		<region typus="original" subtype="" id="12861" explains="">
先王命之曰：「我有積怨深怒於齊，不量輕弱，而欲以齊為事。」臣曰：「夫齊，霸國之餘業而最勝之遺事也。練於兵甲，習於戰攻。王若欲伐之，必與天下圖之。與天下圖之，莫若結於趙。且又淮北、宋地，楚魏之所欲也，趙若許而約四國攻之，齊可大破也。」先王以為然，具符節南使臣於趙。顧反命，起兵擊齊。以天之道，先王之靈，河北之地隨先王而舉之濟上。
		</region>
		<region typus="comment" subtype="" id="12862" explains="12861">
【正義】濟上在濟水之上。
		</region>
		<region typus="original" subtype="" id="12863" explains="">
濟上之軍受命擊齊，大敗齊人。輕卒銳兵，長驅至國。齊王遁而走莒，僅以身免；珠玉財寶車甲珍器盡收入于燕。齊器設於寧臺，
		</region>
		<region typus="comment" subtype="" id="12864" explains="12863">
【索隱】燕臺也。【正義】括地志云：「燕元英、磿室二宮，皆燕宮，在幽州薊縣西四里寧臺之下。」
		</region>
		<region typus="original" subtype="" id="12865" explains="">
大呂陳於元英，
		</region>
		<region typus="comment" subtype="" id="12866" explains="12865">
【索隱】大呂，齊鍾名。元英，燕宮殿名也。
		</region>
		<region typus="original" subtype="" id="12867" explains="">
故鼎反乎磿室，
		</region>
		<region typus="comment" subtype="" id="12868" explains="12867">
【集解】徐廣曰：「磿，歷也。」【索隱】燕鼎前輸於齊，今反入於磿室。磿室亦宮名，戰國策作「歷室」也。【正義】括地志云：「歷室，燕宮名也。」高誘云：「燕噲亂，齊伐燕，殺噲，得鼎，今反歸燕故鼎。」
		</region>
		<region typus="original" subtype="" id="12869" explains="">
薊丘之植植於汶篁，
		</region>
		<region typus="comment" subtype="" id="12870" explains="12869">
【集解】徐廣曰：「竹田曰篁。謂燕之疆界移於齊之汶水。」【索隱】薊丘，燕所都之地也。言燕之薊丘所植，皆植齊王汶上之竹也。徐注非也。【正義】幽州，薊地西北隅有薊丘。又汶水源出兗州博城縣東北原山，西南入泲。
		</region>
		<region typus="original" subtype="" id="12871" explains="">
自五伯已來，功未有及先王者也。先王以為慊於志，
		</region>
		<region typus="comment" subtype="" id="12872" explains="12871">
【索隱】按：慊音苦簟反。作「嗛」，嗛者，常慊然而不愜其志也。
		</region>
		<region typus="original" subtype="" id="12873" explains="">
故裂地而封之，使得比小國諸侯。臣竊不自知，自以為奉命承教，可幸無罪，是以受命不辭。
		</region>
	</paragraph>
	<paragraph index="10">
		<region typus="original" subtype="" id="12874" explains="">
臣聞賢聖之君，功立而不廢，故著於春秋；蚤知之士，名成而不毀，故稱於後世。若先王之報怨雪恥，夷萬乘之彊國，收八百歲之蓄積，及至弃羣臣之日，餘教未衰，執政任事之臣，脩法令，慎庶孽，施及乎萌隸，
		</region>
		<region typus="comment" subtype="" id="12875" explains="12874">
［【正義】施及，上式鼓反。］
		</region>
		<region typus="original" subtype="" id="12876" explains="">
皆可以教後世。
		</region>
	</paragraph>
	<paragraph index="11">
		<region typus="original" subtype="" id="12877" explains="">
臣聞之，善作者不必善成，善始者不必善終。昔伍子胥說聽於闔閭，而吳王遠迹至郢；夫差弗是也，賜之鴟夷而浮之江。吳王不寤先論之可以立功，故沈子胥而不悔；
		</region>
		<region typus="comment" subtype="" id="12878" explains="12877">
［【正義】吳王不悟合先論子胥功績可以封爵之，卒不改，故沈子胥而不悔責也。］
		</region>
		<region typus="original" subtype="" id="12879" explains="">
子胥不蚤見主之不同量，是以至於入江而不化。
		</region>
		<region typus="comment" subtype="" id="12880" explains="12879">
【索隱】言子胥懷恨，故雖投江而神不化，猶為波濤之神也。［【正義】化，變改也。言子胥不早見吳王不同度量，則遠近千里會至，身至入江而不變，故責於胥也。樂毅早初投於趙，得燕王陷於不義，身不免於僇辱也。］
		</region>
	</paragraph>
	<paragraph index="12">
		<region typus="original" subtype="" id="12881" explains="">
夫免身立功，以明先王之迹，臣之上計也。離毀辱之誹謗，
		</region>
		<region typus="comment" subtype="" id="12882" explains="12881">
【索隱】誹音方味反。［【正義】離，音曆，誹謗來也。］
		</region>
		<region typus="original" subtype="" id="12883" explains="">
墮先王之名，
		</region>
		<region typus="comment" subtype="" id="12884" explains="12883">
【索隱】墮音許規反。
		</region>
		<region typus="original" subtype="" id="12885" explains="">
臣之所大恐也。臨不測之罪，
		</region>
		<region typus="comment" subtype="" id="12886" explains="12885">
［【正義】即臨不測之罪，以幸免為利。今我仍義王之恩，身得免於刑刃，所以不敢出相見。］
		</region>
		<region typus="original" subtype="" id="12887" explains="">
以幸為利，義之所不敢出也。
		</region>
		<region typus="comment" subtype="" id="12888" explains="12887">
【索隱】謂既臨不測之罪，以幸免為利，今我仍義先王之恩，雖身託外國，而心亦不敢出也。
		</region>
	</paragraph>
	<paragraph index="13">
		<region typus="original" subtype="" id="12889" explains="">
臣聞古之君子，交絕不出惡聲；
		</region>
		<region typus="comment" subtype="" id="12890" explains="12889">
【正義】言君子之人，交絕不說己長而談彼短。
		</region>
		<region typus="original" subtype="" id="12891" explains="">
忠臣去國，不絜其名。
		</region>
		<region typus="comment" subtype="" id="12892" explains="12891">
【索隱】言忠臣去離本國，不自絜其名，云己無罪，故禮曰「大夫去其國，不說人以無罪」是也。【正義】言不絜己名行而咎於君，若箕子不忍言殷惡是也。
		</region>
		<region typus="original" subtype="" id="12893" explains="">
臣雖不佞，
		</region>
		<region typus="comment" subtype="" id="12894" explains="12893">
【索隱】不佞猶不才也。
		</region>
		<region typus="original" subtype="" id="12895" explains="">
數奉教於君子矣。
		</region>
		<region typus="comment" subtype="" id="12896" explains="12895">
【索隱】上「數」音朔。言我已數經奉教令於君子。君子即識禮之人。謂己在外，猶云己罪，不說王之有非，故下云「不察疏遠之行」，斯亦忠臣之節也。
		</region>
		<region typus="original" subtype="" id="12897" explains="">
恐侍御者之親左右之說，不察疏遠之行，故敢獻書以聞，唯君王之留意焉。
		</region>
		<region typus="comment" subtype="" id="12898" explains="12897">
【集解】夏侯玄曰：「觀樂生遺燕惠王書，其殆庶乎知機合道，以禮始終者與！又其喻昭王曰：『伊尹放太甲而不疑，太甲受放而不怨，是存大業於至公而以天下為心者也。』夫欲極道德之量，務以天下為心者，必致其主於盛隆，合其趣於先王，苟君臣同符，則大業定矣。于斯時也，樂生之志，千載一遇。夫千載一遇之世，亦將行千載一隆之道，豈其局迹當時，止於兼幷而已哉！夫兼幷者，非樂生之所屑；彊燕而廢道，又非樂生之所求。不屑苟利，心無近事，不求小成，斯意兼天下者也。則舉齊之事，所以運其機而動四海也。夫討齊以明燕王之義，此兵不興於為利矣。圍城而害不加於百姓，此仁心著於遐邇矣。舉國不謀其功，除暴不以威力，此至德全於天下矣。邁全德以率列國，則幾於湯武之事矣。樂生方恢大綱以縱二城，收民明信以待其獘，將使即墨、莒人顧仇其上，願釋干戈賴我，猶親善守之，智無所施之。然則求仁得仁，即墨大夫之義；仕窮則徙，微子適周之道。開彌廣之路，以待田單之徒；長容善之風，以申齊士之志。使夫忠者遂節，勇者義著，昭之東海，屬之華裔，我澤如春，民應如草，道光宇宙，賢智託心，鄰國傾慕，四海延頸，思戴燕主，仰望風聲，二城必從，則王業隆矣。雖淹留於兩邑，乃致速於天下也。不幸之變，世所不圖，敗於垂成，時運固然。若乃逼之以威，劫之以兵，攻取之事，求欲速之功，使燕齊之士流血於二城之下，奓殺傷之殘以示四海之人，是縱暴易亂以成其私，鄰國望之，其猶豺虎。既大墮稱兵之義，而喪濟溺之仁，且虧齊士之節，廢廉善之風，掩宏通之度，弃王德之隆，雖二城幾於可拔，霸王之事逝其遠矣。然則燕雖兼齊，其與世主何以殊哉？其與鄰國可以相傾？樂生豈不知拔二城之速了哉，顧城拔而業乖也。豈不慮不速之致變哉，顧業乖與變同。繇是觀之，樂生之不屠二城，未可量也。」［【正義】幾，音幾，謂庶幾。墮，許規反。幾，音忻。］
		</region>
	</paragraph>
	<paragraph index="14">
		<region typus="original" subtype="" id="12899" explains="">
於是燕王復以樂毅子樂閒
		</region>
		<region typus="comment" subtype="" id="12900" explains="12899">
【索隱】音紀閑反，樂毅之子也。
		</region>
		<region typus="original" subtype="" id="12901" explains="">
為昌國君；而樂毅往來復通燕，燕、趙以為客卿。樂毅卒於趙。
		</region>
		<region typus="comment" subtype="" id="12902" explains="12901">
【集解】張華曰：「望諸君冢在邯鄲西數里。」
		</region>
	</paragraph>
	<paragraph index="15">
		<region typus="original" subtype="" id="12903" explains="">
樂閒居燕三十餘年，燕王喜用其相栗腹之計，
		</region>
		<region typus="comment" subtype="" id="12904" explains="12903">
【索隱】栗，姓；腹，名也。漢有栗姬。
		</region>
		<region typus="original" subtype="" id="12905" explains="">
欲攻趙，而問昌國君樂閒。樂閒曰：「趙，四戰之國也，
		</region>
		<region typus="comment" subtype="" id="12906" explains="12905">
【索隱】言趙數距四方之敵，故云「四戰之國」。【正義】東鄰燕、齊，西邊秦、樓煩，南界韓、魏，北迫匈奴。
		</region>
		<region typus="original" subtype="" id="12907" explains="">
其民習兵，伐之不可。」燕王不聽，遂伐趙。趙使廉頗擊之，大破栗腹之軍於鄗，禽栗腹、樂乘。樂乘者，樂閒之宗也。於是樂閒奔趙，趙遂圍燕。燕重割地以與趙和，趙乃解而去。
		</region>
	</paragraph>
	<paragraph index="16">
		<region typus="original" subtype="" id="12908" explains="">
燕王恨不用樂閒，樂閒既在趙，乃遺樂閒書曰：「紂之時，箕子不用，犯諫不怠，以冀其聽；商容不達，身祇辱焉，以冀其變。及民志不入，獄囚自出，
		</region>
		<region typus="comment" subtype="" id="12909" explains="12908">
【索隱】民志不入謂國亂而人離心向外，故云「不入」。又獄囚自出，是政亂而士師不為守法也。［【正義】言民志不為罪咎而入獄，是囚自出，若箕子、商容是也。］
		</region>
		<region typus="original" subtype="" id="12910" explains="">
然後二子退隱。故紂負桀暴之累，二子不失忠聖之名。何者？其憂患之盡矣。今寡人雖愚，不若紂之暴也；燕民雖亂，不若殷民之甚也。室有語，不相盡，以告鄰里。
		</region>
		<region typus="comment" subtype="" id="12911" explains="12910">
【正義】言家室有忿爭不決，必告鄰里，今故以書相告也。
		</region>
		<region typus="original" subtype="" id="12912" explains="">
二者，寡人不為君取也。」
		</region>
		<region typus="comment" subtype="" id="12913" explains="12912">
【正義】二者，謂燕君未如紂，燕民未如殷民。復相告子反燕以疑君民之惡，是寡人不為君取之。
		</region>
	</paragraph>
	<paragraph index="17">
		<region typus="original" subtype="" id="12914" explains="">
樂閒、樂乘怨燕不聽其計，二人卒留趙。趙封樂乘為武襄君。
		</region>
		<region typus="comment" subtype="" id="12915" explains="12914">
【索隱】樂乘，樂毅之宗人也。
		</region>
	</paragraph>
	<paragraph index="18">
		<region typus="original" subtype="" id="12916" explains="">
其明年，樂乘、廉頗為趙圍燕，燕重禮以和，乃解。後五歲，趙孝成王卒。襄王使樂乘代廉頗。廉頗攻樂乘，樂乘走，廉頗亡入魏。其後十六年而秦滅趙。
		</region>
	</paragraph>
	<paragraph index="19">
		<region typus="original" subtype="" id="12917" explains="">
其後二十餘年，高帝過趙，問：「樂毅有後世乎？」對曰：「有樂叔。」高帝封之樂卿，
		</region>
		<region typus="comment" subtype="" id="12918" explains="12917">
【集解】徐廣曰：「在北新城。」【正義】地理志云信都有樂卿縣。
		</region>
		<region typus="original" subtype="" id="12919" explains="">
號曰華成君。華成君，樂毅之孫也。而樂氏之族有樂瑕公、樂臣公，
		</region>
		<region typus="comment" subtype="" id="12920" explains="12919">
【集解】一作「巨公」。［【正義】巨，音詎，本作「臣」者誤。］
		</region>
		<region typus="original" subtype="" id="12921" explains="">
趙且為秦所滅，亡之齊高密。樂臣公善修黃帝、老子之言，顯聞於齊，稱賢師。
		</region>
	</paragraph>
	<paragraph index="20">
		<region typus="original" subtype="" id="12922" explains="">
太史公曰：始齊之蒯通及主父偃讀樂毅之報燕王書，未嘗不廢書而泣也。樂臣公學黃帝、老子，其本師號曰河上丈人，不知其所出。河上丈人教安期生，安期生教毛翕公，毛翕公教樂瑕公，樂瑕公教樂臣公，
		</region>
		<region typus="comment" subtype="" id="12923" explains="12922">
【索隱】本亦作「巨公」也。
		</region>
		<region typus="original" subtype="" id="12924" explains="">
樂臣公教蓋公。
		</region>
		<region typus="comment" subtype="" id="12925" explains="12924">
【索隱】蓋音古闔反。蓋公，史不記名。［【正義】蓋，姓也，史記不名。樂閒、樂乘墓，並在邯鄲縣南八里。蓋，音古盍反。］
		</region>
		<region typus="original" subtype="" id="12926" explains="">
蓋公教於齊高密、膠西，為曹相國師。
		</region>
	</paragraph>
	<paragraph index="21">
		<region typus="summary" subtype="" id="12927" explains="">
索隱述贊】昌國忠讜，人臣所無。連兵五國，濟西為墟。燕王受閒，空聞報書。義士慷慨，明君軾閭。閒、乘繼將，芳規不渝。
		</region>
	</paragraph>
</text>
