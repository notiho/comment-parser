<?xml version='1.0' encoding='UTF-8'?>
<text title="史記三家注" section="汲鄭列傳第六十" juan="120" original_title="史記">
	<paragraph index="0">
		<region typus="original" subtype="title" id="17031" explains="">
史記三家注 汲鄭列傳第六十
		</region>
	</paragraph>
	<paragraph index="1">
		<region typus="original" subtype="" id="17032" explains="">
汲黯字長孺，濮陽人也。其先有寵於古之衛君。
		</region>
		<region typus="comment" subtype="" id="17033" explains="17032">
【集解】文穎曰：「六國時，衛但稱君。」
		</region>
		<region typus="original" subtype="" id="17034" explains="">
至黯七世，世為卿大夫。黯以父任，孝景時為太子洗馬，以莊見憚。
		</region>
		<region typus="comment" subtype="" id="17035" explains="17034">
【索隱】按：莊者，嚴也，謂嚴威也。按：自漢明帝諱莊，故已後「莊」皆云「嚴」。
		</region>
		<region typus="original" subtype="" id="17036" explains="">
孝景帝崩，太子即位，黯為謁者。東越相攻，上使黯往視之。不至，至吳而還，報曰：「越人相攻，固其俗然，不足以辱天子之使。」河內失火，延燒千餘家，上使黯往視之。還報曰：「家人失火，屋比
		</region>
		<region typus="comment" subtype="" id="17037" explains="17036">
【索隱】音鼻。
		</region>
		<region typus="original" subtype="" id="17038" explains="">
延燒，不足憂也。臣過河南，河南貧人傷水旱萬餘家，或父子相食，臣謹以便宜，持節發河南倉粟以振貧民。臣請歸節，伏矯制之罪。」上賢而釋之，遷為滎陽令。黯恥為令，病歸田裡。上聞，乃召拜為中大夫。以數切諫，不得久留內，遷為東海太守。黯學黃老之言，治官理民，好清靜，擇丞史而任之。
		</region>
		<region typus="comment" subtype="" id="17039" explains="17038">
【集解】如淳曰：「律，太守、都尉、諸侯內史史各一人，卒史書佐各十人。今總言『丞史』，或以為擇郡丞及史使任之。鄭當時為大農，推官屬丞史，亦是也。」
		</region>
		<region typus="original" subtype="" id="17040" explains="">
其治，責大指而已，不苛小。黯多病，臥閨閤內不出。歲餘，東海大治。稱之。上聞，召以為主爵都尉，列於九卿。治務在無為而已，弘大體，不拘文法。
		</region>
	</paragraph>
	<paragraph index="2">
		<region typus="original" subtype="" id="17041" explains="">
黯為人性倨，少禮，面折，不能容人之過。合己者善待之，不合己者不能忍見，士亦以此不附焉。然好學，游俠，任氣節，內行脩絜，好直諫，數犯主之顏色，常慕傅柏、袁盎之為人也。
		</region>
		<region typus="comment" subtype="" id="17042" explains="17041">
【集解】應劭曰：「傅柏，梁人，為孝王將，素伉直。」
		</region>
		<region typus="comment" subtype="" id="17043" explains="17041">
【索隱】傅音付，人姓。柏，名。為梁將也。
		</region>
		<region typus="original" subtype="" id="17044" explains="">
善灌夫、鄭當時及宗正劉棄。
		</region>
		<region typus="comment" subtype="" id="17045" explains="17044">
【集解】徐廣曰：「一云名棄疾。」
		</region>
		<region typus="comment" subtype="" id="17046" explains="17044">
【索隱】漢書名棄疾。
		</region>
		<region typus="original" subtype="" id="17047" explains="">
亦以數直諫，不得久居位。
		</region>
	</paragraph>
	<paragraph index="3">
		<region typus="original" subtype="" id="17048" explains="">
當是時，太后弟武安侯蚡為丞相，中二千石來拜謁，蚡不為禮。然黯見蚡未嘗拜，常揖之。天子方招文學儒者，上曰吾欲云云，
		</region>
		<region typus="comment" subtype="" id="17049" explains="17048">
【集解】張晏曰：「所言欲施仁義也。」
		</region>
		<region typus="original" subtype="" id="17050" explains="">
黯對曰：「陛下內多欲而外施仁義，柰何欲效唐虞之治乎！」上默然，怒，變色而罷朝。公卿皆為黯懼。上退，謂左右曰：「甚矣，汲黯之戇也！」
		</region>
		<region typus="comment" subtype="" id="17051" explains="17050">
【索隱】戇，愚也。音陟降反也。
		</region>
		<region typus="original" subtype="" id="17052" explains="">
群臣或數黯，黯曰：「天子置公卿輔弼之臣，寧令從諛承意，陷主於不義乎？且已在其位，縱愛身，柰辱朝廷何！」
		</region>
	</paragraph>
	<paragraph index="4">
		<region typus="original" subtype="" id="17053" explains="">
黯多病，病且滿三月，上常賜告者數，
		</region>
		<region typus="comment" subtype="" id="17054" explains="17053">
【集解】如淳曰：「杜欽所謂『病滿賜告詔恩』也。數者，非一也。或曰賜告，得去官歸家；與告，居官不視事。」
		</region>
		<region typus="comment" subtype="" id="17055" explains="17053">
【索隱】數音所角反。按：注「賜告，得去官家居；予告，居官不視事」也。
		</region>
		<region typus="original" subtype="" id="17056" explains="">
終不愈。最後病，莊助為請告。
		</region>
		<region typus="comment" subtype="" id="17057" explains="17056">
【集解】徐廣曰：「最，一作『其』也。」
		</region>
		<region typus="original" subtype="" id="17058" explains="">
上曰：「汲黯何如人哉？」助曰：「使黯任職居官，無以逾人。
		</region>
		<region typus="comment" subtype="" id="17059" explains="17058">
【索隱】逾音庾。案：漢書作「瘉」，瘉猶勝也。此作「逾」，逾謂越過人也。
		</region>
		<region typus="original" subtype="" id="17060" explains="">
然至其輔少主，守城深堅，招之不來，麾之不去，雖自謂賁育亦不能奪之矣。」上曰：「然。古有社稷之臣，至如黯，近之矣。」
		</region>
	</paragraph>
	<paragraph index="5">
		<region typus="original" subtype="" id="17061" explains="">
大將軍青侍中，上踞廁而視之。
		</region>
		<region typus="comment" subtype="" id="17062" explains="17061">
【集解】如淳曰：「廁音側，謂床邊，踞床視之。一云溷廁也。廁，床邊側。」
		</region>
		<region typus="original" subtype="" id="17063" explains="">
丞相弘燕見，上或時不冠。至如黯見，上不冠不見也。上嘗坐武帳中，
		</region>
		<region typus="comment" subtype="" id="17064" explains="17063">
【集解】應劭曰：「武帳，織成為武士象也。」孟康曰：「今御武帳，置兵蘭五兵於帳中。」韋昭曰：「以武名之，示威。」
		</region>
		<region typus="original" subtype="" id="17065" explains="">
黯前奏事，上不冠，望見黯，避帳中，使人可其奏。其見敬禮如此。
		</region>
	</paragraph>
	<paragraph index="6">
		<region typus="original" subtype="" id="17066" explains="">
張湯方以更定律令為廷尉，黯數質責湯於上前，曰：「公為正卿，上不能襃先帝之功業，下不能抑天下之邪心，安國富民，使囹圄空虛，二者無一焉。非苦就行，放析就功，何乃取高皇帝約束紛更之為？
		</region>
		<region typus="comment" subtype="" id="17067" explains="17066">
【集解】如淳曰：「紛，亂也。」
		</region>
		<region typus="original" subtype="" id="17068" explains="">
公以此無種矣。」黯時與湯論議，湯辯常在文深小苛，黯伉厲守高不能屈，忿發罵曰：「天下謂刀筆吏不可以為公卿，果然。必湯也，令天下重足而立，側目而視矣！」
		</region>
	</paragraph>
	<paragraph index="7">
		<region typus="original" subtype="" id="17069" explains="">
是時，漢方征匈奴，招懷四夷。黯務少事，乘上間，常言與胡和親，無起兵。上方向儒術，尊公孫弘。及事益多，吏民巧弄。
		</region>
		<region typus="comment" subtype="" id="17070" explains="17069">
【索隱】音路洞反。
		</region>
		<region typus="original" subtype="" id="17071" explains="">
上分別文法，湯等數奏決讞
		</region>
		<region typus="comment" subtype="" id="17072" explains="17071">
【索隱】音魚列反。
		</region>
		<region typus="original" subtype="" id="17073" explains="">
以幸。而黯常毀儒，面觸弘等徒懷詐飾智以阿人主取容，而刀筆吏專深文巧詆，
		</region>
		<region typus="comment" subtype="" id="17074" explains="17073">
【索隱】音丁禮反。
		</region>
		<region typus="original" subtype="" id="17075" explains="">
陷人於罪，使不得反其真，以勝為功。上愈益貴弘、湯，弘、湯深心疾黯，唯天子亦不說也，欲誅之以事。弘為丞相，乃言上曰：「右內史界部中多貴人宗室，難治，非素重臣不能任，請徙黯為右內史。」為右內史數歲，官事不廢。
		</region>
	</paragraph>
	<paragraph index="8">
		<region typus="original" subtype="" id="17076" explains="">
大將軍青既益尊，姊為皇后，然黯與亢禮。人或說黯曰：「自天子欲群臣下大將軍，大將軍尊重益貴，君不可以不拜。」黯曰：「夫以大將軍有揖客，反不重邪？」大將軍聞，愈賢黯，數請問國家朝廷所疑，遇黯過於平生。
		</region>
	</paragraph>
	<paragraph index="9">
		<region typus="original" subtype="" id="17077" explains="">
淮南王謀反，憚黯，曰：「好直諫，守節死義，難惑以非。至如說丞相弘，如發蒙振落耳。」
		</region>
	</paragraph>
	<paragraph index="10">
		<region typus="original" subtype="" id="17078" explains="">
天子既數征匈奴有功，黯之言益不用。
		</region>
	</paragraph>
	<paragraph index="11">
		<region typus="original" subtype="" id="17079" explains="">
始黯列為九卿，而公孫弘、張湯為小吏。及弘、湯稍益貴，與黯同位，黯又非毀弘、湯等。已而弘至丞相，封為侯；湯至御史大夫；故黯時丞相史皆與黯同列，或尊用過之。黯褊心，不能無少望，見上，前言曰：「陛下用群臣如積薪耳，後來者居上。」上默然。有間黯罷，上曰：「人果不可以無學，觀黯之言也日益甚。」
		</region>
	</paragraph>
	<paragraph index="12">
		<region typus="original" subtype="" id="17080" explains="">
居無何，匈奴渾邪王率眾來降，漢發車二萬乘。縣官無錢，從民貰馬。
		</region>
		<region typus="comment" subtype="" id="17081" explains="17080">
【索隱】貰音時夜反。貰，賒也。鄒氏音勢。
		</region>
		<region typus="original" subtype="" id="17082" explains="">
民或匿馬，馬不具。上怒，欲斬長安令。黯曰：「長安令無罪，獨斬黯，民乃肯出馬。且匈奴畔其主而降漢，漢徐以縣次傳之，何至令天下騷動，罷弊中國而以事夷狄之人乎！」上默然。及渾邪至，賈人與市者，坐當死者五百餘人。黯請間，見高門，
		</region>
		<region typus="comment" subtype="" id="17083" explains="17082">
【集解】如淳曰：「按三輔黃圖云『未央宮中有高門殿』。」
		</region>
		<region typus="original" subtype="" id="17084" explains="">
曰：「夫匈奴攻當路塞，絕和親，中國興兵誅之，死傷者不可勝計，而費以巨萬百數。臣愚以為陛下得胡人，皆以為奴婢以賜從軍死事者家；所鹵獲，因予之，以謝天下之苦，塞百姓之心。今縱不能，渾邪率數萬之眾來降，虛府庫賞賜，發良民侍養，譬若奉驕子。愚民安知&lt;ref&gt;顧炎武曰：「『愚民安知』爲一句。」&lt;/ref&gt;市買長安中物而文吏繩以為闌出財物於邊關乎？
		</region>
		<region typus="comment" subtype="" id="17085" explains="17084">
【集解】應劭曰：「闌，妄也。律，胡市，吏民不得持兵器出關。雖於京師市買，其法一也。」瓚曰：「無符傳出入為闌。」
		</region>
		<region typus="original" subtype="" id="17086" explains="">
陛下縱不能得匈奴之資以謝天下，又以微文殺無知者五百餘人，是所謂『庇其葉而傷其枝』者也，臣竊為陛下不取也。」上默然，不許，曰：「吾久不聞汲黯之言，今又復妄發矣。」後數月，黯坐小法，會赦免官。於是黯隱於田園。
		</region>
	</paragraph>
	<paragraph index="13">
		<region typus="original" subtype="" id="17087" explains="">
居數年，會更五銖錢，
		</region>
		<region typus="comment" subtype="" id="17088" explains="17087">
【集解】徐廣曰：「元狩五年行五銖錢。」
		</region>
		<region typus="original" subtype="" id="17089" explains="">
民多盜鑄錢，楚地尤甚。上以為淮陽，楚地之郊，乃召拜黯為淮陽太守。黯伏謝不受印，詔數彊予，然後奉詔。詔召見黯，黯為上泣曰：「臣自以為填溝壑，不復見陛下，不意陛下復收用之。臣常有狗馬病，力不能任郡事，臣原為中郎，出入禁闥，補過拾遺，臣之原也。」上曰：「君薄淮陽邪？吾今召君矣。
		</region>
		<region typus="comment" subtype="" id="17090" explains="17089">
【索隱】今即今也。謂今日後即召君。
		</region>
		<region typus="original" subtype="" id="17091" explains="">
顧淮陽吏民不相得，吾徒得君之重，臥而治之。」黯既辭行，過大行李息，曰：「黯棄居郡，不得與朝廷議也。然御史大夫張湯智足以拒諫，詐足以飾非，務巧佞之語，辯數之辭，非肯正為天下言，專阿主意。主意所不欲，因而毀之；主意所欲，因而譽之。好興事，舞文法，
		</region>
		<region typus="comment" subtype="" id="17092" explains="17091">
【集解】如淳曰：「舞猶弄也。」
		</region>
		<region typus="original" subtype="" id="17093" explains="">
內懷詐以御主心，外挾賊吏以為威重。公列九卿，不早言之，公與之俱受其僇矣。」息畏湯，終不敢言。黯居郡如故治，淮陽政清。後張湯果敗，上聞黯與息言，抵息罪。令黯以諸侯相秩居淮陽。
		</region>
		<region typus="comment" subtype="" id="17094" explains="17093">
【集解】如淳曰：「諸侯王相在郡守上，秩真二千石。律，真二千石俸月二萬，二千石月萬六千。」
		</region>
		<region typus="original" subtype="" id="17095" explains="">
七歲而卒。
		</region>
		<region typus="comment" subtype="" id="17096" explains="17095">
【集解】徐廣曰：「元鼎五年。」
		</region>
	</paragraph>
	<paragraph index="14">
		<region typus="original" subtype="" id="17097" explains="">
卒後，上以黯故，官其弟汲仁至九卿，子汲偃至諸侯相。黯姑姊子司馬安亦少與黯為太子洗馬。安文深巧善宦，官四至九卿，以河南太守卒。昆弟以安故，同時至二千石者十人。濮陽假宏
		</region>
		<region typus="comment" subtype="" id="17098" explains="17097">
【索隱】案：漢書作「
		</region>
		<region typus="original" subtype="" id="17099" explains="">
另|叚|段
		</region>
		<region typus="original" subtype="" id="17100" explains="">
宏」。
		</region>
		<region typus="original" subtype="" id="17101" explains="">
始事蓋侯信，
		</region>
		<region typus="comment" subtype="" id="17102" explains="17101">
【集解】徐廣曰：「太后兄王信。」
		</region>
		<region typus="original" subtype="" id="17103" explains="">
信任宏，宏亦再至九卿。然衛人仕者皆嚴憚汲黯，出其下。
		</region>
	</paragraph>
	<paragraph index="15">
		<region typus="original" subtype="" id="17104" explains="">
鄭當時者，字莊，陳人也。其先鄭君
		</region>
		<region typus="comment" subtype="" id="17105" explains="17104">
【集解】漢書音義曰：「當時父。」&lt;ref&gt;徐孚遠曰：「景帝時莊猶年少，鄭君非莊父明矣，或其祖也。」&lt;/ref&gt;
		</region>
		<region typus="original" subtype="" id="17106" explains="">
嘗為項籍將；籍死，已而屬漢。高祖令諸故項籍臣名籍，鄭君獨不奉詔。詔盡拜名籍者為大夫，而逐鄭君。鄭君死孝文時。
		</region>
	</paragraph>
	<paragraph index="16">
		<region typus="original" subtype="" id="17107" explains="">
鄭莊以任俠自喜，脫張羽於戹，
		</region>
		<region typus="comment" subtype="" id="17108" explains="17107">
【集解】服虔曰：「梁孝王之將，楚相之弟。」
		</region>
		<region typus="original" subtype="" id="17109" explains="">
聲聞梁楚之間。孝景時，為太子舍人。每五日洗沐，常置驛馬安諸郊，
		</region>
		<region typus="comment" subtype="" id="17110" explains="17109">
【集解】如淳曰：「交道四通處也，請賓客便。」瓚曰：「諸郊謂長安四面郊祀之處，閒靜，可以請賓客。」
		</region>
		<region typus="comment" subtype="" id="17111" explains="17109">
【索隱】按：置即驛，馬謂於置著馬也。
		</region>
		<region typus="original" subtype="" id="17112" explains="">
存諸故人，請謝賓客，夜以繼日，至其明旦，常恐不遍。莊好黃老之言，其慕長者如恐不見。年少官薄，然其游知交皆其大父行，天下有名之士也。武帝立，莊稍遷為魯中尉、濟南太守、江都相，至九卿為右內史。以武安侯魏其時議，貶秩為詹事，遷為大農令。
		</region>
	</paragraph>
	<paragraph index="17">
		<region typus="original" subtype="" id="17113" explains="">
莊為太史，誡門下：「客至，無貴賤無留門者。」執賓主之禮，以其貴下人。莊廉，又不治其產業，仰奉賜以給諸公。然其餽遺人，不過算器食。
		</region>
		<region typus="comment" subtype="" id="17114" explains="17113">
【集解】徐廣曰：「算音先管反，竹器。」
		</region>
		<region typus="comment" subtype="" id="17115" explains="17113">
【索隱】算音先管反。按：謂竹器，以言無銅漆也。漢書作「具器食」。
		</region>
		<region typus="original" subtype="" id="17116" explains="">
每朝，候上之間，說未嘗不言天下之長者。其推轂士及官屬丞史，誠有味其言之也，常引以為賢於己。未嘗名吏，與官屬言，若恐傷之。聞人之善言，進之上，唯恐後。山東士諸公以此翕然稱鄭莊。
		</region>
	</paragraph>
	<paragraph index="18">
		<region typus="original" subtype="" id="17117" explains="">
鄭莊使視決河，自請治行五日。
		</region>
		<region typus="comment" subtype="" id="17118" explains="17117">
【集解】如淳曰：「治行謂莊嚴也。」
		</region>
		<region typus="original" subtype="" id="17119" explains="">
上曰：「吾聞『鄭莊行，千里不齎糧』，請治行者何也？」然鄭莊在朝，常趨和承意，不敢甚引當否。及晚節，漢征匈奴，招四夷，天下費多，財用益匱。莊任人賓客為大農僦人，
		</region>
		<region typus="comment" subtype="" id="17120" explains="17119">
【集解】徐廣曰：「一作『入』。一云賓客為大農僦人，僦人蓋興生財利，如今方宜矣。」駰案：晉灼曰「當時為大農，而任使其賓客辜較任僦也」。瓚曰「任人謂保任見舉者」。
		</region>
		<region typus="comment" subtype="" id="17121" explains="17119">
【索隱】僦音即就反。辜較音姑角。按：謂當時作大農，任賓客就人取庸直也。或者貰物以應官取庸，故下云「多逋負」。「辜較」字亦作「酤榷」。榷者，獨也。言國家獨榷酤也。此云「辜較」，亦謂令賓客任人專其利，故云「辜較」也。
		</region>
		<region typus="original" subtype="" id="17122" explains="">
多逋負。司馬安為淮陽太守，發其事，莊以此陷罪，贖為庶人。頃之，守長史。
		</region>
		<region typus="comment" subtype="" id="17123" explains="17122">
【集解】如淳曰：「丞相長史。」
		</region>
		<region typus="original" subtype="" id="17124" explains="">
上以為老，以莊為汝南太守。數歲，以官卒。
		</region>
	</paragraph>
	<paragraph index="19">
		<region typus="original" subtype="" id="17125" explains="">
鄭莊、汲黯始列為九卿，廉，內行脩絜。此兩人中廢，家貧，賓客益落。
		</region>
		<region typus="comment" subtype="" id="17126" explains="17125">
【索隱】按：落猶零落，謂散也。
		</region>
		<region typus="original" subtype="" id="17127" explains="">
及居郡，卒後家無餘貲財。莊兄弟子孫以莊故，至二千石六七人焉。
		</region>
	</paragraph>
	<paragraph index="20">
		<region typus="original" subtype="" id="17128" explains="">
太史公曰：夫以汲、鄭之賢，有勢則賓客十倍，無勢則否，況眾人乎！下邽
		</region>
		<region typus="comment" subtype="" id="17129" explains="17128">
【集解】徐廣曰：「邽，一作『邳』。」
		</region>
		<region typus="comment" subtype="" id="17130" explains="17128">
【索隱】邽音圭，縣名，屬京兆。徐廣曰：「下邽作『下邳』。」
		</region>
		<region typus="original" subtype="" id="17131" explains="">
翟公有言，始翟公為廷尉，賓客闐門；及廢，門外可設雀羅。翟公復為廷尉，賓客欲往，翟公乃人署其門曰：「一死一生，乃知交情。一貧一富，乃知交態。一貴一賤，交情乃見。」汲、鄭亦云，悲夫！
		</region>
	</paragraph>
	<paragraph index="21">
		<region typus="summary" subtype="" id="17132" explains="">
索隱述贊】河南矯制，自古稱賢。淮南臥理，天子伏焉。積薪興歎，伉直愈堅。鄭莊推士，天下翕然。交道勢利，翟公愴旃。
		</region>
	</paragraph>
	<paragraph index="22">
		<region typus="original" subtype="" id="17133" explains="">
===史記卷一百二十考證===
		</region>
	</paragraph>
	<paragraph index="23">
		<region typus="original" subtype="" id="17134" explains="">
&lt;references /&gt;
		</region>
	</paragraph>
</text>
