<?xml version='1.0' encoding='UTF-8'?>
<text title="史記三家注" section="屈原賈生列傳第二十四" juan="84" original_title="史記">
	<paragraph index="0">
		<region typus="original" subtype="title" id="13380" explains="">
史記三家注 屈原賈生列傳第二十四
		</region>
	</paragraph>
	<paragraph index="1">
		<region typus="original" subtype="" id="13381" explains="">
屈原者，名平，楚之同姓也。
		</region>
		<region typus="comment" subtype="" id="13382" explains="13381">
【正義】屈、景、昭皆楚之族。王逸云：「楚王始都是，生子瑕，受屈爲卿，因以爲氏。」
		</region>
		<region typus="original" subtype="" id="13383" explains="">
爲楚懷王左徒。
		</region>
		<region typus="comment" subtype="" id="13384" explains="13383">
【正義】蓋今（在）左右拾遺之類。
		</region>
		<region typus="original" subtype="" id="13385" explains="">
博聞彊志，明於治亂，嫺
		</region>
		<region typus="comment" subtype="" id="13386" explains="13385">
【集解】史記音隱曰：「音閑」。［【正義】閑，雅也。］
		</region>
		<region typus="original" subtype="" id="13387" explains="">
於辭令。入則與王圖議國事，以出號令；出則接遇賓客，應對諸侯。王甚任之。
		</region>
	</paragraph>
	<paragraph index="2">
		<region typus="original" subtype="" id="13388" explains="">
上官大夫與之同列，爭寵而心害其能。懷王使屈原造爲憲令，屈平屬草稾
		</region>
		<region typus="comment" subtype="" id="13389" explains="13388">
【索隱】屬音燭。草稾謂創制憲令之本也。漢書作「草具」，崔浩謂發始造端也。
		</region>
		<region typus="original" subtype="" id="13390" explains="">
未定。上官大夫見而欲奪之，
		</region>
		<region typus="comment" subtype="" id="13391" explains="13390">
【正義】王逸云上官靳尚。
		</region>
		<region typus="original" subtype="" id="13392" explains="">
屈平不與，因讒之曰：「王使屈平爲令，衆莫不知，每一令出，平伐其功，（曰）以爲『非我莫能爲』也。」王怒而疏屈平。
		</region>
	</paragraph>
	<paragraph index="3">
		<region typus="original" subtype="" id="13393" explains="">
屈平疾王聽之不聰也，讒諂之蔽明也，邪曲之害公也，方正之不容也，故憂愁幽思而作離騷。
		</region>
		<region typus="comment" subtype="" id="13394" explains="13393">
【索隱】㥰，亦作「騷」。按：楚詞「㥰」作「騷」，音素刀反。應劭云「離，遭也；騷，憂也」。又離騷序云「離，別也；騷，愁也」。
		</region>
		<region typus="original" subtype="" id="13395" explains="">
離騷者，猶離憂也。夫天者，人之始也；父母者，人之本也。人窮則反本，故勞苦倦極，未嘗不呼天也；疾痛慘怛，
		</region>
		<region typus="comment" subtype="" id="13396" explains="13395">
【正義】上七感反，下丁達反。慘，毒也。怛，痛也。
		</region>
		<region typus="original" subtype="" id="13397" explains="">
未嘗不呼父母也。屈平正道直行，
		</region>
		<region typus="comment" subtype="" id="13398" explains="13397">
【正義】寒孟反。
		</region>
		<region typus="original" subtype="" id="13399" explains="">
竭忠盡智以事其君，讒人閒之，可謂窮矣。信而見疑，忠而被謗，能無怨乎？屈平之作離騷，蓋自怨生也。國風好色而不淫，小雅怨誹而不亂。
		</region>
		<region typus="comment" subtype="" id="13400" explains="13399">
【正義】誹，方畏反。
		</region>
		<region typus="original" subtype="" id="13401" explains="">
若離騷者，可謂兼之矣。上稱帝嚳，下道齊桓，中述湯武，以刺世事。明道德之廣崇，治亂之條貫，靡不畢見。其文約，其辭微，其志絜，其行廉，其稱文小而其指極大，舉類邇而見義遠。其志絜，故其稱物芳。其行廉，故死而不容自疏。濯淖
		</region>
		<region typus="comment" subtype="" id="13402" explains="13401">
【索隱】上音濁，下音鬧。汙泥【索隱】上音烏故反，下音奴計反。［【正義】濯淖，上音濁，下音女敎反。汙泥，上音烏故反，下音年計反。］
		</region>
		<region typus="original" subtype="" id="13403" explains="">
之中，蟬蛻於濁穢，
		</region>
		<region typus="comment" subtype="" id="13404" explains="13403">
【正義】蛻音稅，去皮也，又他臥反。
		</region>
		<region typus="original" subtype="" id="13405" explains="">
以浮游塵埃之外，不獲世之滋垢，皭然
		</region>
		<region typus="comment" subtype="" id="13406" explains="13405">
【集解】徐廣曰：「皭，疏淨之貌。」【索隱】皭音自若反。徐廣云「疏淨之貌」。［【正義】皭然，上白若反，又子笑反。］
		</region>
		<region typus="original" subtype="" id="13407" explains="">
泥而不滓者也。
		</region>
		<region typus="comment" subtype="" id="13408" explains="13407">
【索隱】泥亦音涅，滓亦音淄，又並如字。
		</region>
		<region typus="original" subtype="" id="13409" explains="">
推此志也，雖與日月爭光可也。
		</region>
		<region typus="comment" subtype="" id="13410" explains="13409">
【正義】言屈平之仕濁世，去其汙垢，在塵埃之外。推此志意，雖與日月爭其光明，斯亦可矣。
		</region>
	</paragraph>
	<paragraph index="4">
		<region typus="original" subtype="" id="13411" explains="">
屈平旣絀，其後秦欲伐齊，齊與楚從親，
		</region>
		<region typus="comment" subtype="" id="13412" explains="13411">
【正義】上足松反。
		</region>
		<region typus="original" subtype="" id="13413" explains="">
惠王患之，乃令張儀詳去秦，厚幣委質事楚，曰：「秦甚憎齊，齊與楚從親，楚誠能絕齊，秦願獻商、於之地六百里。」楚懷王貪而信張儀，遂絕齊，使使如秦受地。張儀詐之曰：「儀與王約六里，不聞六百里。」楚使怒去，歸告懷王。懷王怒，大興師伐秦。秦發兵擊之，大破楚師於丹、淅，
		</region>
		<region typus="comment" subtype="" id="13414" explains="13413">
【索隱】二水名。謂於丹水之北，淅水之南。丹水、淅水皆縣名，在弘農，所謂丹陽、淅。【正義】丹陽，今枝江故城。
		</region>
		<region typus="original" subtype="" id="13415" explains="">
斬首八萬，虜楚將屈匄，
		</region>
		<region typus="comment" subtype="" id="13416" explains="13415">
【索隱】屈，姓。匄，名，音蓋也。
		</region>
		<region typus="original" subtype="" id="13417" explains="">
遂取楚之漢中地。
		</region>
		<region typus="comment" subtype="" id="13418" explains="13417">
【索隱】徐廣曰：「楚懷王十六年，張儀來相；十七年，秦敗屈匄。」【正義】梁州。
		</region>
		<region typus="original" subtype="" id="13419" explains="">
懷王乃悉發國中兵以深入擊秦，戰於藍田。魏聞之，襲楚至鄧。
		</region>
		<region typus="comment" subtype="" id="13420" explains="13419">
【索隱】按：此鄧在漢水之北，故鄧侯城也。［【正義】至郢、鄧，一本無「郢」字。故郢城在荊州江陵縣東北六里。故鄧城在襄州安養縣東北二十二里。按︰二城相近也。］
		</region>
		<region typus="original" subtype="" id="13421" explains="">
楚兵懼，自秦歸。而齊竟怒不救楚，楚大困。
		</region>
	</paragraph>
	<paragraph index="5">
		<region typus="original" subtype="" id="13422" explains="">
明年，秦割漢中地與楚以和。楚王曰：「不願得地，願得張儀而甘心焉。」張儀聞，乃曰：「以一儀而當漢中地，臣請往如楚。」如楚，又因厚幣用事者臣靳尚，而設詭辯於懷王之寵姬鄭袖。懷王竟聽鄭袖，復釋去張儀。是時屈平旣疏，不復在位，使於齊，顧反，諫懷王曰：「何不殺張儀？」懷王悔，追張儀不及。
		</region>
		<region typus="comment" subtype="" id="13423" explains="13422">
【索隱】按：張儀傳無此語也。
		</region>
	</paragraph>
	<paragraph index="6">
		<region typus="original" subtype="" id="13424" explains="">
其後諸侯共擊楚，大破之，殺其將唐眛。
		</region>
		<region typus="comment" subtype="" id="13425" explains="13424">
【集解】徐廣曰：「二十八年敗唐眛也。」【正義】眛，莫葛反。
		</region>
	</paragraph>
	<paragraph index="7">
		<region typus="original" subtype="" id="13426" explains="">
時秦昭王與楚婚，欲與懷王會。懷王欲行，屈平曰：「秦虎狼之國，不可信，不如毋行。」
		</region>
		<region typus="comment" subtype="" id="13427" explains="13426">
【索隱】按：楚世家昭睢有此言，蓋二人同諫王，故彼此各隨錄之也。
		</region>
		<region typus="original" subtype="" id="13428" explains="">
懷王稚子子蘭勸王行：「柰何絕秦歡！」懷王卒行。入武關，秦伏兵絕其後，因留懷王，
		</region>
		<region typus="comment" subtype="" id="13429" explains="13428">
【集解】徐廣曰：「三十年入秦。」
		</region>
		<region typus="original" subtype="" id="13430" explains="">
以求割地。懷王怒，不聽。亡走趙，趙不內。復之秦，竟死於秦而歸葬。
		</region>
	</paragraph>
	<paragraph index="8">
		<region typus="original" subtype="" id="13431" explains="">
長子頃襄王立，
		</region>
		<region typus="comment" subtype="" id="13432" explains="13431">
【索隱】名橫。
		</region>
		<region typus="original" subtype="" id="13433" explains="">
以其弟子蘭爲令尹。楚人旣咎子蘭以勸懷王入秦而不反也。
		</region>
	</paragraph>
	<paragraph index="9">
		<region typus="original" subtype="" id="13434" explains="">
屈平旣嫉之，雖放流，睠顧楚國，繫心懷王，不忘欲反，冀幸君之一悟，俗之一改也。其存君興國而欲反覆
		</region>
		<region typus="comment" subtype="" id="13435" explains="13434">
［【正義】覆，敷福反。每一篇之中，反覆致志，冀君之一悟也。］
		</region>
		<region typus="original" subtype="" id="13436" explains="">
之，一篇之中三致志焉。然終無可柰何，故不可以反，卒以此見懷王之終不悟也。人君無愚智賢不肖，
		</region>
		<region typus="comment" subtype="" id="13437" explains="13436">
【索隱】此已下太史公傷懷王之不任賢，信讒而不能反國之論也。
		</region>
		<region typus="original" subtype="" id="13438" explains="">
莫不欲求忠以自爲，舉賢以自佐，然亡國破家相隨屬，而聖君治國累世而不見者，其所謂忠者不忠，而所謂賢者不賢也。懷王以不知忠臣之分，
		</region>
		<region typus="comment" subtype="" id="13439" explains="13438">
［【正義】分，符問反。］
		</region>
		<region typus="original" subtype="" id="13440" explains="">
故內惑於鄭袖，外欺於張儀，疏屈平而信上官大夫、令尹子蘭。兵挫地削，亡其六郡，身客死於秦，爲天下笑。此不知人之禍也。易曰：「井泄不食，
		</region>
		<region typus="comment" subtype="" id="13441" explains="13440">
【集解】向秀曰：「泄者，浚治去泥濁也。」【索隱】向秀字子期，晉人，注易。
		</region>
		<region typus="original" subtype="" id="13442" explains="">
爲我心惻，
		</region>
		<region typus="comment" subtype="" id="13443" explains="13442">
【集解】張璠曰：「可爲惻然，傷道未行也。」【索隱】張璠亦晉人，注易也。
		</region>
		<region typus="original" subtype="" id="13444" explains="">
可以汲。
		</region>
		<region typus="comment" subtype="" id="13445" explains="13444">
【索隱】按：京房易章句言「我道可汲而用也」。
		</region>
		<region typus="original" subtype="" id="13446" explains="">
王明，並受其福。」
		</region>
		<region typus="comment" subtype="" id="13447" explains="13446">
【集解】易象曰：「求王明受福也。」【索隱】按：京房章句曰「上有明王，汲我道而用之，天下並受其福，故曰『王明並受其福』也。」
		</region>
		<region typus="original" subtype="" id="13448" explains="">
王之不明，豈足福哉！
		</region>
		<region typus="comment" subtype="" id="13449" explains="13448">
【集解】徐廣曰：「一云『不足福』。」【正義】言楚王不明忠臣，豈足受福，故屈原懷沙自沈。
		</region>
	</paragraph>
	<paragraph index="10">
		<region typus="original" subtype="" id="13450" explains="">
令尹子蘭聞之大怒，卒使上官大夫短屈原於頃襄王，頃襄王怒而遷之。
		</region>
		<region typus="comment" subtype="" id="13451" explains="13450">
【集解】離騷序曰：「遷於江南。」
		</region>
	</paragraph>
	<paragraph index="11">
		<region typus="original" subtype="" id="13452" explains="">
屈原至於江濱，被髮行吟澤畔。顏色憔悴，形容枯槁。漁父
		</region>
		<region typus="comment" subtype="" id="13453" explains="13452">
【索隱】音甫。
		</region>
		<region typus="original" subtype="" id="13454" explains="">
見而問之曰：「子非三閭大夫歟？
		</region>
		<region typus="comment" subtype="" id="13455" explains="13454">
【集解】離騷序曰：「三閭之職，掌王族三姓，曰昭、屈、景，序其譜屬，率其賢良，以厲國士。」
		</region>
		<region typus="original" subtype="" id="13456" explains="">
何故而至此？」屈原曰：「舉世混濁而我獨清，衆人皆醉而我獨醒，是以見放。」漁父曰：「夫聖人者，不凝滯於物而能與世推移。舉世混濁，何不隨其流
		</region>
		<region typus="comment" subtype="" id="13457" explains="13456">
【索隱】按：楚詞作「滑其泥」。
		</region>
		<region typus="original" subtype="" id="13458" explains="">
而揚其波？衆人皆醉，何不餔其糟而啜其醨？
		</region>
		<region typus="comment" subtype="" id="13459" explains="13458">
［【正義】釃，力知反。］
		</region>
		<region typus="original" subtype="" id="13460" explains="">
何故懷瑾握瑜
		</region>
		<region typus="comment" subtype="" id="13461" explains="13460">
【索隱】按：楚詞此「懷瑾握瑜」作「深思高舉」也。
		</region>
		<region typus="original" subtype="" id="13462" explains="">
而自令見放爲？」屈原曰：「吾聞之，新沐者必彈冠，新浴者必振衣，人又誰能以身之察察，
		</region>
		<region typus="comment" subtype="" id="13463" explains="13462">
【集解】王逸曰：「己靜絜。」
		</region>
		<region typus="original" subtype="" id="13464" explains="">
受物之汶汶者乎！
		</region>
		<region typus="comment" subtype="" id="13465" explains="13464">
【集解】王逸曰：「蒙垢汚。」【索隱】汶汶者，音閔。汶汶猶昏暗也。
		</region>
		<region typus="original" subtype="" id="13466" explains="">
寧赴常流
		</region>
		<region typus="comment" subtype="" id="13467" explains="13466">
【索隱】常流猶長流也。
		</region>
		<region typus="original" subtype="" id="13468" explains="">
而葬乎江魚腹中耳，又安能以晧晧之白而蒙世俗之溫蠖乎！」
		</region>
		<region typus="comment" subtype="" id="13469" explains="13468">
【索隱】蠖音烏廓反。溫蠖猶惛憤。楚詞作「蒙世之塵埃哉」。［【正義】溫蠖，猶惛憒也。］
		</region>
	</paragraph>
	<paragraph index="12">
		<region typus="original" subtype="" id="13470" explains="">
乃作懷沙之賦。
		</region>
		<region typus="comment" subtype="" id="13471" explains="13470">
【索隱】按：楚詞九懷曰「懷沙礫以自沉」，此其義也。
		</region>
		<region typus="original" subtype="" id="13472" explains="">
其辭曰：
		</region>
	</paragraph>
	<paragraph index="13">
		<region typus="original" subtype="" id="13473" explains="">
陶陶孟夏兮，草木莽莽。
		</region>
		<region typus="comment" subtype="" id="13474" explains="13473">
【集解】王逸曰：「陶陶，盛陽貌。莽莽，盛茂貌。」【索隱】音姥。【正義】莫古反。
		</region>
		<region typus="original" subtype="" id="13475" explains="">
傷懷永哀兮，汩徂南土。
		</region>
		<region typus="comment" subtype="" id="13476" explains="13475">
【集解】王逸曰：「汩，行貌。」【索隱】王師叔曰：「汩，行貌也。」方言曰：「謂疾行也。」
		</region>
		<region typus="original" subtype="" id="13477" explains="">
眴兮窈窈，
		</region>
		<region typus="comment" subtype="" id="13478" explains="13477">
【集解】徐廣曰：「眴，眩也。」【索隱】眴音舜。徐氏云：「眴音眩。窈音烏鳥反。」
		</region>
		<region typus="original" subtype="" id="13479" explains="">
孔靜幽墨。
		</region>
		<region typus="comment" subtype="" id="13480" explains="13479">
【集解】王逸曰：「孔，甚也。墨，無聲也。」【正義】孔，甚。墨，無聲。言江南山高澤深，視之眴；野甚清淨，歎無人聲。
		</region>
		<region typus="original" subtype="" id="13481" explains="">
冤結紆軫兮，離愍之長鞠；
		</region>
		<region typus="comment" subtype="" id="13482" explains="13481">
【集解】王逸曰：「鞠，窮。紆，屈也。軫，痛也。愍，病也。」【索隱】離湣。湣，病。鞠，窮。【正義】惽，病也。按︰昏黯也。歷惛奮怒不自全也。
		</region>
		<region typus="original" subtype="" id="13483" explains="">
撫情効志兮，俛詘以自抑。
		</region>
	</paragraph>
	<paragraph index="14">
		<region typus="original" subtype="" id="13484" explains="">
刓方以爲圜兮，常度未替；
		</region>
		<region typus="comment" subtype="" id="13485" explains="13484">
【集解】王逸曰：「刓，削；度，法；替，廢也。言人刓削方木，欲以爲圓，其常法度尚未廢也。」【索隱】刓音五官反。謂刻刳方木以爲圓，其常法度尚未廢。［【正義】被讒譖逐，欲使改行，終守而不易。］
		</region>
		<region typus="original" subtype="" id="13486" explains="">
易初本由兮，君子所鄙。
		</region>
		<region typus="comment" subtype="" id="13487" explains="13486">
【集解】王逸曰：「由，道也。」【正義】本，常也。鄙，恥也。言人遭世不道，變易初行，違離光道，君子所鄙。
		</region>
		<region typus="original" subtype="" id="13488" explains="">
章畫職墨兮，前度未改；
		</region>
		<region typus="comment" subtype="" id="13489" explains="13488">
【集解】王逸曰：「章，明也。度，法也。言工明於所畫，念其繩墨，修前人之法，不易其道，則曲木直而惡木好。」【索隱】章，明也。畫，計畫也。楚詞「職」作「志」。志，念也。餘如注所解。
		</region>
		<region typus="original" subtype="" id="13490" explains="">
內直質重兮，大人所盛。
		</region>
		<region typus="comment" subtype="" id="13491" explains="13490">
【集解】王逸曰：「言人質性敦厚，心志正直，行無過失，則大人君子所盛美也。」
		</region>
		<region typus="original" subtype="" id="13492" explains="">
巧匠不斲兮，孰察其揆正？玄文幽處兮，矇謂之不章；
		</region>
		<region typus="comment" subtype="" id="13493" explains="13492">
【集解】王逸曰：「玄，黑也。矇，盲者也。詩云『矇瞍奏公』。章，明也。」［【正義】撥正，賢能。玄，黑色也。言待賢能之士，居於山谷，則衆愚臣爲不賢也。］
		</region>
		<region typus="original" subtype="" id="13494" explains="">
離婁微睇兮，瞽以爲無明。
		</region>
		<region typus="comment" subtype="" id="13495" explains="13494">
【集解】王逸曰：「離婁，古明視者也。瞽，盲也。」［【正義】離婁，古明視者也。睇，田帝反，眄也。言賢者遭時困戹，俗人侮之以爲癡狂也。］
		</region>
		<region typus="original" subtype="" id="13496" explains="">
變白而爲黑兮，倒上以爲下。
		</region>
		<region typus="comment" subtype="" id="13497" explains="13496">
【索隱】音戶。
		</region>
		<region typus="original" subtype="" id="13498" explains="">
鳳皇在笯兮，
		</region>
		<region typus="comment" subtype="" id="13499" explains="13498">
【集解】徐廣曰：「笯，一作『郊』。」駰案：王逸曰「笯，籠落也」。【索隱】笯音奴，又女加反。徐云一作「郊」。按：籠落謂藤蘿之相籠絡。【正義】應瑞圖云：「黃帝問天老曰：『鳳鳥何如？』天老曰：『鴻前而麟後，蛇頸而魚尾，龍文而龜身，燕𪁟而鷄喙，首戴德，頸揭義，背負仁，心入信，翼俟順，足履正，尾繫武，小音金，大音鼓，延頸奮翼，五色備舉。』」
		</region>
		<region typus="original" subtype="" id="13500" explains="">
雞雉翔舞。
		</region>
		<region typus="comment" subtype="" id="13501" explains="13500">
【索隱】楚詞「雉」作「鶩」。
		</region>
		<region typus="original" subtype="" id="13502" explains="">
同糅玉石兮，
		</region>
		<region typus="comment" subtype="" id="13503" explains="13502">
［【正義】糅，女由反。］
		</region>
		<region typus="original" subtype="" id="13504" explains="">
一槩而相量。
		</region>
		<region typus="comment" subtype="" id="13505" explains="13504">
【集解】王逸曰：「忠佞不異。」
		</region>
		<region typus="original" subtype="" id="13506" explains="">
夫黨人之鄙妒兮，羌不知吾所臧。
		</region>
		<region typus="comment" subtype="" id="13507" explains="13506">
【集解】王逸曰：「莫昭我之善意。」【索隱】按：王師叔云「羌，楚人語辭」。言卿何爲也。【正義】羌音彊。［發語端也。］
		</region>
	</paragraph>
	<paragraph index="15">
		<region typus="original" subtype="" id="13508" explains="">
任重載盛兮，陷滯而不濟；
		</region>
		<region typus="comment" subtype="" id="13509" explains="13508">
【集解】王逸曰：「言己才力盛壯，可任用重載，而身陷沒沈滯，不得成其本志也。」【正義】言以才德盛大，可任用重載。無賢明主以用之，故使陷入而未濟。
		</region>
		<region typus="original" subtype="" id="13510" explains="">
懷瑾握瑜兮，窮不得余所示。
		</region>
		<region typus="comment" subtype="" id="13511" explains="13510">
【集解】王逸曰：「示，語也。」
		</region>
		<region typus="original" subtype="" id="13512" explains="">
邑犬羣吠兮，吠所怪也；誹駿疑桀兮，固庸態也。
		</region>
		<region typus="comment" subtype="" id="13513" explains="13512">
【集解】王逸曰：「千人才爲俊，一國高爲桀也。庸，廝賤之人也。」【索隱】按：尹文子云「千人曰俊，萬人曰桀」。今乃誹俊疑傑，固是庸人之態也。
		</region>
		<region typus="original" subtype="" id="13514" explains="">
文質疏內兮，衆不知吾之異采；
		</region>
		<region typus="comment" subtype="" id="13515" explains="13514">
【集解】徐廣曰：「異，一作『奧』。」駰案：王逸曰「采，文采也」。
		</region>
		<region typus="original" subtype="" id="13516" explains="">
材樸委積兮，莫知余之所有。重仁襲義兮，
		</region>
		<region typus="comment" subtype="" id="13517" explains="13516">
［【正義】重，直龍反。襲，亦重也。］
		</region>
		<region typus="original" subtype="" id="13518" explains="">
謹厚以爲豐；
		</region>
		<region typus="comment" subtype="" id="13519" explains="13518">
【集解】王逸曰：「重，累也。襲，及也。」
		</region>
		<region typus="original" subtype="" id="13520" explains="">
重華不可牾兮，
		</region>
		<region typus="comment" subtype="" id="13521" explains="13520">
【集解】王逸曰：「牾，逢也。」【索隱】楚詞「牾」作「遌」，並吳故反。王師叔云「牾，逢也」。
		</region>
		<region typus="original" subtype="" id="13522" explains="">
孰知余之從容！古固有不並兮，豈知其故也？
		</region>
		<region typus="comment" subtype="" id="13523" explains="13522">
【索隱】楚詞作「莫知其何故」。［【正義】豈有此死事故也？言人固有不比並，湯、禹久遠，不可慕也，乃怨憂不改其志，故進路北次，自投汨羅而死也。］
		</region>
		<region typus="original" subtype="" id="13524" explains="">
湯禹久遠兮，邈不可慕也。懲違改忿兮，
		</region>
		<region typus="comment" subtype="" id="13525" explains="13524">
［【正義】懲，止也。忿，恨也。］
		</region>
		<region typus="original" subtype="" id="13526" explains="">
抑心而自彊；離湣而不遷兮，願志之有象。
		</region>
		<region typus="comment" subtype="" id="13527" explains="13526">
【集解】王逸曰：「象，法也。」
		</region>
		<region typus="original" subtype="" id="13528" explains="">
進路北次兮，
		</region>
		<region typus="comment" subtype="" id="13529" explains="13528">
【正義】北次將就。
		</region>
		<region typus="original" subtype="" id="13530" explains="">
日昧昧其將暮；含憂虞哀兮，
		</region>
		<region typus="comment" subtype="" id="13531" explains="13530">
【索隱】楚詞作「舒憂娛哀」。娛音虞。娛者，樂也。
		</region>
		<region typus="original" subtype="" id="13532" explains="">
限之以大故。
		</region>
		<region typus="comment" subtype="" id="13533" explains="13532">
【集解】王逸曰：「娛，樂也。大故謂死亡也。」
		</region>
	</paragraph>
	<paragraph index="16">
		<region typus="original" subtype="" id="13534" explains="">
亂曰：
		</region>
		<region typus="comment" subtype="" id="13535" explains="13534">
【索隱】王師叔曰：「亂者，理也。所以發理辭指，撮總其要，而重理前意也。」
		</region>
		<region typus="original" subtype="" id="13536" explains="">
浩浩沅、湘兮，
		</region>
		<region typus="comment" subtype="" id="13537" explains="13536">
【索隱】二水名。按：地理志湘水出零陵陽海山，北入江。沅卽湘之後流也。【正義】說文云：「沅水出牂柯，東北流入江。湘水出零陵縣陽海山，北入江。」按：二水皆經岳州而入大江也。
		</region>
		<region typus="original" subtype="" id="13538" explains="">
分流汨兮。
		</region>
		<region typus="comment" subtype="" id="13539" explains="13538">
【集解】王逸：「汨，流也。」
		</region>
		<region typus="original" subtype="" id="13540" explains="">
脩路幽拂兮，
		</region>
		<region typus="comment" subtype="" id="13541" explains="13540">
【索隱】楚詞作「幽蔽」也。［【正義】拂，風弗反。言拂鬱幽蔽也。楚辭作「幽蔽」也。］
		</region>
		<region typus="original" subtype="" id="13542" explains="">
道遠忽兮。曾唫恆悲兮，永歎慨兮。世旣莫吾知兮，人心不可謂兮。
		</region>
		<region typus="comment" subtype="" id="13543" explains="13542">
【集解】王逸曰：「謂猶說也。」【索隱】楚詞無「曾唫」已下二十一字。［【正義】自「曾唫」已下二十一字，楚辭本或有無者，未詳。］
		</region>
		<region typus="original" subtype="" id="13544" explains="">
懷情抱質兮，獨無匹兮。伯樂旣歿兮，驥將焉程兮？
		</region>
		<region typus="comment" subtype="" id="13545" explains="13544">
【集解】王逸曰：「程，量也。」
		</region>
		<region typus="original" subtype="" id="13546" explains="">
人生稟命兮，各有所錯兮。
		</region>
		<region typus="comment" subtype="" id="13547" explains="13546">
【集解】王逸曰：「錯，安也。」
		</region>
		<region typus="original" subtype="" id="13548" explains="">
定心廣志，餘何畏懼兮？
		</region>
		<region typus="comment" subtype="" id="13549" explains="13548">
【索隱】楚詞「餘」並作「余」。
		</region>
		<region typus="original" subtype="" id="13550" explains="">
曾傷爰哀，永歎喟兮。
		</region>
		<region typus="comment" subtype="" id="13551" explains="13550">
【集解】王逸曰：「喟，息也。」
		</region>
		<region typus="original" subtype="" id="13552" explains="">
世溷不吾知，
		</region>
		<region typus="comment" subtype="" id="13553" explains="13552">
［【正義】溷，胡困反，亂也。］
		</region>
		<region typus="original" subtype="" id="13554" explains="">
心不可謂兮。知死不可讓兮，願勿愛兮。明以告君子兮，吾將以爲類兮。
		</region>
		<region typus="comment" subtype="" id="13555" explains="13554">
【集解】王逸曰：「類，法也。」【正義】按：類，例也。以爲忠臣不事亂君之例。
		</region>
	</paragraph>
	<paragraph index="17">
		<region typus="original" subtype="" id="13556" explains="">
於是懷石遂自（投）〔沈〕汨羅以死。
		</region>
		<region typus="comment" subtype="" id="13557" explains="13556">
【集解】應劭曰：「汨水在羅，故曰汨羅也。」【索隱】汨水在羅，故曰汨羅。地理志長沙有羅縣，羅子之所徙。荊州記「羅縣北帶汨水」。汨音覓也。【正義】故羅縣城在岳州湘陰縣東北六十里。春秋時羅子國，秦置長沙郡而爲縣也。按：縣北有汨水及屈原廟。續齊諧記云：「屈原以五月五日投汨羅而死，楚人哀之，每於此日以竹筒貯米投水祭之。漢建武中，長沙區回白日忽見一人，自稱三閭大夫。謂回曰：『聞君常見祭，甚善。但常年所遺，並爲蛟龍所竊，今若有惠，可以練樹葉塞上，以五色絲轉縛之，此物蛟龍所憚。』回依其言。世人五月五日作糉，幷帶五色絲及練葉，皆汨羅之遺風。」
		</region>
	</paragraph>
	<paragraph index="18">
		<region typus="original" subtype="" id="13558" explains="">
屈原旣死之後，楚有宋玉、唐勒、景差
		</region>
		<region typus="comment" subtype="" id="13559" explains="13558">
【集解】徐廣曰：「或作『慶』。」【索隱】按：楊子法言及漢書古今人表皆作「景瑳」，今作「差」是字省耳。又按：徐、裴、鄒三家皆無音，是讀如字也。
		</region>
		<region typus="original" subtype="" id="13560" explains="">
之徒者，皆好辭而以賦見稱；然皆祖屈原之從容辭令，終莫敢直諫。其後楚日以削，數十年竟爲秦所滅。
		</region>
	</paragraph>
	<paragraph index="19">
		<region typus="original" subtype="" id="13561" explains="">
自屈原沈汨羅後百有餘年，漢有賈生，爲長沙王太傅，過湘水，投書以弔屈原。
		</region>
	</paragraph>
	<paragraph index="20">
		<region typus="original" subtype="" id="13562" explains="">
賈生名誼，
		</region>
		<region typus="comment" subtype="" id="13563" explains="13562">
【索隱】名義。漢書並作「誼」也。
		</region>
		<region typus="original" subtype="" id="13564" explains="">
雒陽人也。年十八，以能誦詩屬書聞於郡中。吳廷尉爲河南守，聞其秀才，
		</region>
		<region typus="comment" subtype="" id="13565" explains="13564">
【正義】顏云：「秀，美也。」應劭云：「避光武諱改『茂才』也。」
		</region>
		<region typus="original" subtype="" id="13566" explains="">
召置門下，甚幸愛。孝文皇帝初立，聞河南守吳公
		</region>
		<region typus="comment" subtype="" id="13567" explains="13566">
【索隱】按：吳，姓也。史失名，故稱公。
		</region>
		<region typus="original" subtype="" id="13568" explains="">
治平爲天下第一，故與李斯
		</region>
		<region typus="comment" subtype="" id="13569" explains="13568">
［【正義】李斯，上蔡人。］
		</region>
		<region typus="original" subtype="" id="13570" explains="">
同邑而常學事焉，乃徵爲廷尉。廷尉乃言賈生年少，頗通諸子百家之書。文帝召以爲博士。
		</region>
	</paragraph>
	<paragraph index="21">
		<region typus="original" subtype="" id="13571" explains="">
是時賈生年二十餘，最爲少。每詔令議下，諸老先生不能言，賈生盡爲之對，人人各如其意所欲出。諸生於是乃以爲能，不及也。孝文帝說之，超遷，一歲中至太中大夫。
		</region>
	</paragraph>
	<paragraph index="22">
		<region typus="original" subtype="" id="13572" explains="">
賈生以爲漢興至孝文二十餘年，天下和洽，而固當改正朔，易服色，法制度，定官名，興禮樂，乃悉草具其事儀法，色尚黃，數用五，
		</region>
		<region typus="comment" subtype="" id="13573" explains="13572">
【正義】漢文帝時黃龍見成紀，故改爲土也。
		</region>
		<region typus="original" subtype="" id="13574" explains="">
爲官名，悉更秦之法。孝文帝初卽位，謙讓未遑也。諸律令所更定，及列侯悉就國，其說皆自賈生發之。於是天子議以爲賈生任公卿之位。絳、灌、東陽侯、馮敬之屬盡害之，
		</region>
		<region typus="comment" subtype="" id="13575" explains="13574">
【正義】絳、灌，周勃、灌嬰也。東陽侯，張相如。馮敬時爲御史大夫。
		</region>
		<region typus="original" subtype="" id="13576" explains="">
乃短賈生曰：「雒陽之人，年少初學，專欲擅權，紛亂諸事。」於是天子後亦疏之，不用其議，乃以賈生爲長沙王太傅。
		</region>
	</paragraph>
	<paragraph index="23">
		<region typus="original" subtype="" id="13577" explains="">
賈生旣辭往行，聞長沙卑溼，自以壽不得長，又以適去，
		</region>
		<region typus="comment" subtype="" id="13578" explains="13577">
【集解】徐廣曰：「適，竹革反。」韋昭曰：「謫，譴也。」【索隱】韋昭云：「適，譴也。」字林云：「丈戹反。」［【正義】適，張革反，譴也。］
		</region>
		<region typus="original" subtype="" id="13579" explains="">
意不自得。及渡湘水，爲賦以弔屈原。其辭曰：
		</region>
	</paragraph>
	<paragraph index="24">
		<region typus="original" subtype="" id="13580" explains="">
共承嘉惠兮，
		</region>
		<region typus="comment" subtype="" id="13581" explains="13580">
【集解】張晏曰：「恭，敬也。」
		</region>
		<region typus="original" subtype="" id="13582" explains="">
俟罪長沙。
		</region>
		<region typus="comment" subtype="" id="13583" explains="13582">
［【正義】顏云︰「恭，敬。嘉惠，詔命。俟，作『竢』，同『待』也。」］
		</region>
		<region typus="original" subtype="" id="13584" explains="">
側聞屈原兮，自沈汨羅。造託
		</region>
		<region typus="comment" subtype="" id="13585" explains="13584">
【索隱】造音七到反。
		</region>
		<region typus="original" subtype="" id="13586" explains="">
湘流兮，敬弔先生。遭世罔極兮，乃隕厥身。嗚呼哀哉，逢時不祥！鸞鳳伏竄兮，
		</region>
		<region typus="comment" subtype="" id="13587" explains="13586">
【索隱】竄音如字，又七外反。
		</region>
		<region typus="original" subtype="" id="13588" explains="">
鴟梟翱翔。闒茸尊顯兮，
		</region>
		<region typus="comment" subtype="" id="13589" explains="13588">
【索隱】闒音天臘反。茸音而隴反。案：應劭、胡廣云「闒茸不才之人，無六翮翱翔之用而反尊貴」。字林曰「闒茸，不肖之人」。
		</region>
		<region typus="original" subtype="" id="13590" explains="">
讒諛得志；賢聖逆曳兮，方正倒植。
		</region>
		<region typus="comment" subtype="" id="13591" explains="13590">
【索隱】胡廣云：「逆曳，不得順隨道而行也。倒植，賢不肖顛倒易位也。」
		</region>
		<region typus="original" subtype="" id="13592" explains="">
世謂伯夷貪兮，謂盜跖廉；
		</region>
		<region typus="comment" subtype="" id="13593" explains="13592">
【索隱】案：漢書作「隨、夷溷兮跖、蹻廉」，一句皆兼兩人。隨，卞隨也。夷，伯夷也。跖，盜跖也。蹻，莊蹻也。
		</region>
		<region typus="original" subtype="" id="13594" explains="">
莫邪爲頓兮，
		</region>
		<region typus="comment" subtype="" id="13595" explains="13594">
【集解】應劭曰：「莫邪，吳大夫也，作寶劍，因以冠名。」瓚曰：「許慎曰莫邪，大戟也。」【索隱】應劭曰：「莫邪，吳大夫也。作寶劍，因名焉。」吳越春秋曰：「吳王使干將造劍二枚，一曰干將，二曰莫邪。」莫邪、干將，劍名也。頓，鈍也。
		</region>
		<region typus="original" subtype="" id="13596" explains="">
鉛刀爲銛。
		</region>
		<region typus="comment" subtype="" id="13597" explains="13596">
【集解】徐廣曰：「思廉反。」駰案：漢書音義曰「銛謂利」。【索隱】鉛者，錫也。銛，利也，音纖。言其暗惑也。
		</region>
		<region typus="original" subtype="" id="13598" explains="">
于嗟嚜嚜兮，生之無故！
		</region>
		<region typus="comment" subtype="" id="13599" explains="13598">
【集解】應劭曰：「嚜嚜，不自得意。」瓚曰：「生謂屈原也。」
		</region>
		<region typus="original" subtype="" id="13600" explains="">
斡弃周鼎兮寶康瓠，
		</region>
		<region typus="comment" subtype="" id="13601" explains="13600">
【集解】如淳曰：「斡，轉也。爾雅曰『康瓠謂之甈』，大瓠也。」應劭曰：「康，容也。斡音筦。筦，轉也。一曰康，空也。」【索隱】斡，轉也，烏活反。爾雅云「康瓠謂之甈」。甈音丘列反。李巡云「康謂大瓠也」。康，空也。晉灼云「斡，古『管』字也」。［【正義】李巡曰︰「康，謂大瓠也。康，空也。」鄭玄曰︰「康瓠，瓦盆底也。」顧野王曰︰「甈，壺，破罌也。」］
		</region>
		<region typus="original" subtype="" id="13602" explains="">
騰駕罷牛兮驂蹇驢，
		</region>
		<region typus="comment" subtype="" id="13603" explains="13602">
【正義】罷音皮。
		</region>
		<region typus="original" subtype="" id="13604" explains="">
驥垂兩耳兮服鹽車。
		</region>
		<region typus="comment" subtype="" id="13605" explains="13604">
【索隱】戰國策曰：「夫驥服鹽車上太山中阪，遷延負轅不能上，伯樂下車哭之也。」［【正義】服，猶駕也。］
		</region>
		<region typus="original" subtype="" id="13606" explains="">
章甫薦屨兮，
		</region>
		<region typus="comment" subtype="" id="13607" explains="13606">
【集解】應劭曰：「章甫，殷冠也。」
		</region>
		<region typus="original" subtype="" id="13608" explains="">
漸不可久；
		</region>
		<region typus="comment" subtype="" id="13609" explains="13608">
【集解】劉向別錄曰：「因以自諭自恨也。」
		</region>
		<region typus="original" subtype="" id="13610" explains="">
嗟苦先生兮，獨離此咎！
		</region>
		<region typus="comment" subtype="" id="13611" explains="13610">
【集解】應劭曰：「嗟，咨嗟。苦，勞苦。言屈原遇此難也。」
		</region>
	</paragraph>
	<paragraph index="25">
		<region typus="original" subtype="" id="13612" explains="">
訊曰：
		</region>
		<region typus="comment" subtype="" id="13613" explains="13612">
【集解】李奇曰：「訊，告也。」張晏曰：「訊，離騷下章亂辭也。」【索隱】誶曰。李奇曰：「誶，告也，音信。」張晏曰：「訊，離騷下章誶亂也。」劉伯莊音素對反。訊猶宣也，重宣其意。周成、師古音碎也。
		</region>
		<region typus="original" subtype="" id="13614" explains="">
已矣，國其莫我知，獨堙鬱兮
		</region>
		<region typus="comment" subtype="" id="13615" explains="13614">
【索隱】漢書作「壹鬱」，意亦通。
		</region>
		<region typus="original" subtype="" id="13616" explains="">
其誰語？鳳漂漂其高遰
		</region>
		<region typus="comment" subtype="" id="13617" explains="13616">
【索隱】音逝也。［【正義】漂漂，輕舉貌。］
		</region>
		<region typus="original" subtype="" id="13618" explains="">
兮，夫固自縮而遠去。
		</region>
		<region typus="comment" subtype="" id="13619" explains="13618">
【索隱】縮，漢書作「引」也。
		</region>
		<region typus="original" subtype="" id="13620" explains="">
襲九淵之神龍兮，
		</region>
		<region typus="comment" subtype="" id="13621" explains="13620">
【集解】鄧展曰：「襲，重也。」或曰襲，覆也，猶言察也。【索隱】襲，復也。莊子曰「千金之珠必在九重之淵，而驪龍頷下」，故云「九淵之神龍」也。［【正義】顧野王曰︰「襲，合也。」師古曰︰「九淵，九旋之淵，言至深也。」呂向曰︰「襲，猶察也。言察於神龍，則知藏於深淵之處，可以自珍重也。」言君子在亂世，可以隱也。］
		</region>
		<region typus="original" subtype="" id="13622" explains="">
沕
		</region>
		<region typus="comment" subtype="" id="13623" explains="13622">
【集解】徐廣曰：「亡筆反。」
		</region>
		<region typus="original" subtype="" id="13624" explains="">
深潛以自珍。
		</region>
		<region typus="comment" subtype="" id="13625" explains="13624">
【集解】徐廣曰：「沕，潛藏也。」【索隱】張晏曰：「沕，潛藏也。音密，又音勿也。」
		</region>
		<region typus="original" subtype="" id="13626" explains="">
彌融爚
		</region>
		<region typus="comment" subtype="" id="13627" explains="13626">
【集解】徐廣曰：「一云『偭蟂獺』。」
		</region>
		<region typus="original" subtype="" id="13628" explains="">
以隱處兮，
		</region>
		<region typus="comment" subtype="" id="13629" explains="13628">
【集解】徐廣曰：「一本云『彌蝎爚以隱處』也。」【索隱】漢書作「偭蟂獺」，徐廣又一本作「彌蝎爚以隱處」，蓋總三本不同也。案：蘇林云「偭音面」。應劭云「偭，背也。蟂獺，水蟲，害魚者。以言背惡從善也」。郭璞注爾雅云「似鳧，江東謂之魚鵁」。【正義】顧野王云：「彌，遠也。融，明也。爚，光也。」沒深藏以自珍，彌遠明光以隱處也。
		</region>
		<region typus="original" subtype="" id="13630" explains="">
夫豈從螘與蛭螾？
		</region>
		<region typus="comment" subtype="" id="13631" explains="13630">
【集解】漢書「螘」字作「蝦」。韋昭曰：「蝦，蝦蟇也。蛭，水蟲。螾，丘螾也。」【索隱】螘音蟻。漢書作「蝦」。言偭然絕於蟂獺，況從蝦與蛭螾也。蛭音質。螾音引也。【正義】言寧投水合神龍，豈陸葬從蟻與蛭蚓。
		</region>
		<region typus="original" subtype="" id="13632" explains="">
所貴聖人之神德兮，遠濁世而自藏。使騏驥可得係羈兮，豈云異夫犬羊！
		</region>
		<region typus="comment" subtype="" id="13633" explains="13632">
【正義】使騏驥可得係縛羈絆，則與犬羊無異。責屈原不去濁世以藏隱。騏文如綦也。驥，千里馬。
		</region>
		<region typus="original" subtype="" id="13634" explains="">
般紛紛其離此尤兮，
		</region>
		<region typus="comment" subtype="" id="13635" explains="13634">
【集解】蘇林曰：「般音盤。」孟康曰：「般音班。」或曰盤桓不去，紛紛構讒意也。【索隱】般音班，又音盤，槃桓也。紛紛猶藉藉，構讒之意也。尤謂怨咎也。
		</region>
		<region typus="original" subtype="" id="13636" explains="">
亦夫子之辜也！
		</region>
		<region typus="comment" subtype="" id="13637" explains="13636">
【索隱】漢書「辜」作「故」。夫子謂屈原也。李奇曰：「亦夫子不如麟鳳翔逝之故，罹此咎也。」
		</region>
		<region typus="original" subtype="" id="13638" explains="">
瞝九州
		</region>
		<region typus="comment" subtype="" id="13639" explains="13638">
【索隱】瞝，丑知反，謂歷觀也。漢書作「歷九州」。
		</region>
		<region typus="original" subtype="" id="13640" explains="">
而相君兮，何必懷此都也？鳳皇翔于千仞之上兮，覽悳煇而下之；
		</region>
		<region typus="comment" subtype="" id="13641" explains="13640">
【索隱】案：言鳳皇翔，見人君有德乃下。故禮曰「德煇動乎內」是也。
		</region>
		<region typus="original" subtype="" id="13642" explains="">
見細德之險（微）〔徵〕兮，搖增翮
		</region>
		<region typus="comment" subtype="" id="13643" explains="13642">
【集解】徐廣曰：「一云『遙增擊』也。」
		</region>
		<region typus="original" subtype="" id="13644" explains="">
逝而去之。
		</region>
		<region typus="comment" subtype="" id="13645" explains="13644">
【正義】搖，動也。增，加也。言見細德之人，又有險難微起，則合加動羽翮，遠逝而去之。
		</region>
		<region typus="original" subtype="" id="13646" explains="">
彼尋常之汙瀆兮，
		</region>
		<region typus="comment" subtype="" id="13647" explains="13646">
【集解】應劭曰：「八尺曰尋，倍尋曰常。」【索隱】音烏獨二音。汙，潢汙；瀆，小渠也。
		</region>
		<region typus="original" subtype="" id="13648" explains="">
豈能容吞舟之魚！橫江湖之鱣鱏兮，
		</region>
		<region typus="comment" subtype="" id="13649" explains="13648">
【集解】如淳曰：「大魚也。」瓚曰：「鱏魚無鱗，口近腹下。」［【正義】鱣鱏，上哲連反，下音尋。］
		</region>
		<region typus="original" subtype="" id="13650" explains="">
固將制於蟻螻。
		</region>
		<region typus="comment" subtype="" id="13651" explains="13650">
【索隱】莊子云庚桑楚謂弟子曰「吞舟之魚，蕩而失水，則螻蟻能制之」。戰國策齊人說靖郭君亦同。案：以此喻小國暗主不容忠臣，而爲讒賊小臣之所見害。
		</region>
	</paragraph>
	<paragraph index="26">
		<region typus="original" subtype="" id="13652" explains="">
賈生爲長沙王太傅
		</region>
		<region typus="comment" subtype="" id="13653" explains="13652">
【索隱】爲長沙傅。案：誼爲傅是吳芮之玄孫產襲長沙王之時也，非景帝之子長沙王發也。荊州記「長沙城西北隅有賈誼宅及誼石牀在矣」。【正義】漢文帝年表云吳芮之玄孫差襲長沙王也。傅爲長沙靖王差之二年也。括地志云：「吳芮故城在潭州長沙縣東南三百里。賈誼宅在縣南三十步。湘水記云『誼宅中有一井，誼所穿，極小而深，上斂下大，其狀如壺。傍有一局腳石牀，容一人坐，形流古制，相承云誼所坐』。」
		</region>
		<region typus="original" subtype="" id="13654" explains="">
三年，有鴞飛入賈生舍，止于坐隅。楚人命鴞曰「服」。
		</region>
		<region typus="comment" subtype="" id="13655" explains="13654">
【集解】晉灼曰：「異物志有山鴞，體有文色，土俗因形名之曰服。不能遠飛，行不出域。」【索隱】案：鄧展云「似鵲而大」。晉灼云「巴蜀異物志有鳥〔如〕小鷄，體有文色，土俗因形名之曰服。不能遠飛，行不出域」。荊州記云「巫縣有鳥如雌鷄，其名爲鴞，楚人謂之服」。吳錄云「服，黑色，鳴自呼。」［【正義】鴞，大如斑鳩，綠色，惡鳥也，入人家，凶。晉灼云巴蜀異物云有山鴞水於鷄，體有文色云云。］
		</region>
		<region typus="original" subtype="" id="13656" explains="">
賈生旣以適居長沙，長沙卑溼，自以爲壽不得長，傷悼之，乃爲賦以自廣。
		</region>
		<region typus="comment" subtype="" id="13657" explains="13656">
【索隱】案：姚氏云「廣猶寬也」。
		</region>
		<region typus="original" subtype="" id="13658" explains="">
其辭曰：
		</region>
	</paragraph>
	<paragraph index="27">
		<region typus="original" subtype="" id="13659" explains="">
單閼之歲兮，
		</region>
		<region typus="comment" subtype="" id="13660" explains="13659">
【集解】徐廣曰：「歲在卯曰單閼。文帝六年歲在丁卯。」【索隱】爾雅云「歲在卯曰單閼」。李巡云「單閼，起也，陽氣推萬物而起，故曰單閼」。孫炎本作「蟬焉」。蟬猶伸也。【正義】閼，烏葛反。
		</region>
		<region typus="original" subtype="" id="13661" explains="">
四月孟夏，庚子日施兮，服集予舍，
		</region>
		<region typus="comment" subtype="" id="13662" explains="13661">
【集解】徐廣曰：「施，一作『斜』。」【索隱】施音移。施猶西斜也。漢書作「斜」也。
		</region>
		<region typus="original" subtype="" id="13663" explains="">
止于坐隅，貌甚閒暇。異物來集兮，私怪其故，發書占之兮，筴言其度。
		</region>
		<region typus="comment" subtype="" id="13664" explains="13663">
【索隱】漢書作「讖」。案：說文云「讖，驗言也」。今此「筴」蓋雜筴辭云然。【正義】發策數之書，占其度驗。
		</region>
		<region typus="original" subtype="" id="13665" explains="">
曰「野鳥入處兮，主人將去」。請問于服兮：
		</region>
		<region typus="comment" subtype="" id="13666" explains="13665">
【索隱】于，於也。漢書本有作「子服」者，小顏云「子，加美辭也」。
		</region>
		<region typus="original" subtype="" id="13667" explains="">
「予去何之？吉乎告我，凶言其菑。
		</region>
		<region typus="comment" subtype="" id="13668" explains="13667">
【正義】音災。
		</region>
		<region typus="original" subtype="" id="13669" explains="">
淹數之度兮，
		</region>
		<region typus="comment" subtype="" id="13670" explains="13669">
［【正義】數，音朔，速也。淹，留遲也。漢書作「淹速」。］
		</region>
		<region typus="original" subtype="" id="13671" explains="">
語予其期。」
		</region>
		<region typus="comment" subtype="" id="13672" explains="13671">
【集解】徐廣曰：「數，速也。」
		</region>
		<region typus="original" subtype="" id="13673" explains="">
服乃歎息，舉首奮翼，口不能言，請對以意。
		</region>
		<region typus="comment" subtype="" id="13674" explains="13673">
【索隱】協音臆也。【正義】協韻音憶。
		</region>
	</paragraph>
	<paragraph index="28">
		<region typus="original" subtype="" id="13675" explains="">
萬物變化兮，固無休息。斡流而遷兮，
		</region>
		<region typus="comment" subtype="" id="13676" explains="13675">
【索隱】斡音烏活反。斡，轉也。
		</region>
		<region typus="original" subtype="" id="13677" explains="">
或推而還。形氣轉續兮，變化而嬗。
		</region>
		<region typus="comment" subtype="" id="13678" explains="13677">
【集解】服虔曰：「嬗音如蟬，謂變蛻也。」或曰蟬蔓相連也。【索隱】韋昭云：「而，如也。如蟬之蛻化也。」蘇林云：「嬗音蟬，謂其相傳與也。」
		</region>
		<region typus="original" subtype="" id="13679" explains="">
沕穆無窮兮，
		</region>
		<region typus="comment" subtype="" id="13680" explains="13679">
【索隱】漢書「無窮」作「無閒」。沕音密，又音昧。沕穆，深微之貌。以言其理深微，不可盡言也。【正義】沕音勿。
		</region>
		<region typus="original" subtype="" id="13681" explains="">
胡可勝言！禍兮福所倚，
		</region>
		<region typus="comment" subtype="" id="13682" explains="13681">
【正義】於犧反，依也。
		</region>
		<region typus="original" subtype="" id="13683" explains="">
福兮禍所伏；
		</region>
		<region typus="comment" subtype="" id="13684" explains="13683">
【索隱】此老子之言。然「禍」字古作「旤」。案：倚者，立身也。伏，下身也。以言禍福遞來，猶如倚伏也。
		</region>
		<region typus="original" subtype="" id="13685" explains="">
憂喜聚門兮，吉凶同域。
		</region>
		<region typus="comment" subtype="" id="13686" explains="13685">
【正義】言禍福相因，吉凶不定。
		</region>
		<region typus="original" subtype="" id="13687" explains="">
彼吳彊大兮，夫差以敗；越棲會稽兮，句踐霸世。斯游遂成兮，卒被五刑；
		</region>
		<region typus="comment" subtype="" id="13688" explains="13687">
【集解】韋昭曰：「斯，李斯也。」
		</region>
		<region typus="original" subtype="" id="13689" explains="">
傅說胥靡兮，
		</region>
		<region typus="comment" subtype="" id="13690" explains="13689">
【集解】徐廣曰：「腐刑也。」【索隱】徐廣云：「胥靡，腐刑也。」晉灼云：「胥，相也。靡，隨也。古者相隨坐輕刑之名。」墨子云「傅說衣褐帶索，傭築於傅巖」。傅巖在河東太陽縣。又夏靖書云「猗氏六十里黃河西岸吳阪下，便得隱穴，是說所潛身處也」。
		</region>
		<region typus="original" subtype="" id="13691" explains="">
乃相武丁。夫禍之與福兮，何異糾纆。
		</region>
		<region typus="comment" subtype="" id="13692" explains="13691">
【集解】應劭曰：「福禍相爲表裏，如糾纆繩索相附會也。」瓚曰：「糾，絞也。纆，索也。」【索隱】韋昭云：「纆，徽也。」又通俗文云：「合繩曰糾。」字林云：「纆三合繩也，音墨。」糾音九。
		</region>
		<region typus="original" subtype="" id="13693" explains="">
命不可說兮，孰知其極？水激則旱兮，矢激則遠。
		</region>
		<region typus="comment" subtype="" id="13694" explains="13693">
【索隱】此乃淮南子及鶡冠子文也。彼作「水激則悍」。而呂氏春秋作「疾」，以言水激疾則去疾，不能浸潤；矢激疾則去遠也。說文「旱」與「悍」同音，以言水矢流飛，本以無礙爲通利，今遇物觸之，則激怒，更勁疾而遠悍，猶人或因禍致福，倚伏無常也。
		</region>
		<region typus="original" subtype="" id="13695" explains="">
萬物回薄兮，振蕩相轉。雲蒸雨降兮，錯繆相紛。大專槃物兮，
		</region>
		<region typus="comment" subtype="" id="13696" explains="13695">
【集解】漢書「專」字作「鈞」。如淳曰：「陶者作器於鈞上，此以造化爲大鈞。」【索隱】漢書云「大鈞播物」，此「專」讀曰「鈞」。槃猶轉也，與播義同。如淳云：「陶者作器於鈞上，以造化爲大鈞也。」虞喜志林云：「大鈞造化之神，鈞陶萬物，品授羣形者也。」案：上鄒陽傳注云「陶家名模下圓轉者爲鈞，言其能制器大小，以比之於天」。［【正義】專，音均。］
		</region>
		<region typus="original" subtype="" id="13697" explains="">
坱軋無垠。
		</region>
		<region typus="comment" subtype="" id="13698" explains="13697">
【集解】應劭曰：「其氣坱軋，非有限齊也。」坱音若。央軋音若乙。【索隱】坱圠無垠，應劭云：「其氣坱圠，非有限齊也。」案：無垠謂無有際畔也。說文云「垠，圻也」。郭璞注方言云「坱圠者，不測也」。王逸注楚詞云「坱圠，雲霧氣昧也」。【正義】坱，烏郎反。軋，於點反。［垠，音銀。］
		</region>
		<region typus="original" subtype="" id="13699" explains="">
天不可與慮兮，
		</region>
		<region typus="comment" subtype="" id="13700" explains="13699">
【索隱】與音預也。
		</region>
		<region typus="original" subtype="" id="13701" explains="">
道不可與謀。遲數有命兮，惡識其時？
		</region>
	</paragraph>
	<paragraph index="29">
		<region typus="original" subtype="" id="13702" explains="">
且夫天地爲鑪兮，造化爲工；
		</region>
		<region typus="comment" subtype="" id="13703" explains="13702">
【索隱】此莊子文。
		</region>
		<region typus="original" subtype="" id="13704" explains="">
陰陽爲炭兮，萬物爲銅。
		</region>
		<region typus="comment" subtype="" id="13705" explains="13704">
【索隱】旣以陶冶喻造化，故以陰陽爲炭，萬物爲銅也。
		</region>
		<region typus="original" subtype="" id="13706" explains="">
合散消息兮，安有常則；
		</region>
		<region typus="comment" subtype="" id="13707" explains="13706">
【索隱】莊子云：「人之生也，氣之聚也，聚則爲生，散則爲死。」
		</region>
		<region typus="original" subtype="" id="13708" explains="">
千變萬化兮，未始有極。
		</region>
		<region typus="comment" subtype="" id="13709" explains="13708">
【索隱】莊子云：「人之形千變萬化，未始有極。」
		</region>
		<region typus="original" subtype="" id="13710" explains="">
忽然爲人兮，何足控摶；
		</region>
		<region typus="comment" subtype="" id="13711" explains="13710">
【集解】如淳曰：「控，引也。控摶，玩弄愛生之意也。」【索隱】按：控，引也。摶音徒端反。控摶謂引持而自玩弄，貴生之意也。又本作「控揣」。揣音初委反，又音丁果反。揣者，量也。故晉灼云「或然爲人，言此生甚輕耳，何足引物量度己年命之長短而愛惜乎」！
		</region>
		<region typus="original" subtype="" id="13712" explains="">
化爲異物兮，
		</region>
		<region typus="comment" subtype="" id="13713" explains="13712">
【索隱】謂死而形化爲鬼，是爲異物也。
		</region>
		<region typus="original" subtype="" id="13714" explains="">
又何足患！
		</region>
		<region typus="comment" subtype="" id="13715" explains="13714">
【索隱】協音環。
		</region>
		<region typus="original" subtype="" id="13716" explains="">
小知自私兮，賤彼貴我；
		</region>
		<region typus="comment" subtype="" id="13717" explains="13716">
【索隱】莊子云「以物觀之，自貴而相賤」是也。
		</region>
		<region typus="original" subtype="" id="13718" explains="">
通人大觀兮，物無不可。
		</region>
		<region typus="comment" subtype="" id="13719" explains="13718">
【索隱】莊子云「物固有所然，物固有所可，無物不然，無物不可」也。
		</region>
		<region typus="original" subtype="" id="13720" explains="">
貪夫徇財兮，烈士徇名；
		</region>
		<region typus="comment" subtype="" id="13721" explains="13720">
【集解】應劭曰：「徇，營也。」瓚曰：「以身從物曰徇。」【索隱】此語亦出莊子。臣瓚云「亡身從物謂之殉」也。
		</region>
		<region typus="original" subtype="" id="13722" explains="">
夸者死權兮，
		</region>
		<region typus="comment" subtype="" id="13723" explains="13722">
【集解】應劭曰：「夸，毗也。好營死於權利。」瓚曰：「夸，泰也。莊子曰『權勢不尤，則夸者不悲』也。」【索隱】言好夸毗者死於權利，是言貪權勢以自矜夸者，至死不休也。按：犍爲舍人注爾雅云「夸毗，卑身屈己也」。曹大家云「體柔人之夸毗也」。尤，甚也。言勢不甚用，則夸毗者可悲也。
		</region>
		<region typus="original" subtype="" id="13724" explains="">
品庶馮生。
		</region>
		<region typus="comment" subtype="" id="13725" explains="13724">
【集解】孟康曰：「馮，貪也。」【索隱】漢書作「每生」，音謀在反。孟康云「每者，貪也」。服虔云「每，念生也」。鄒誕本亦作「每」，言唯念生而已。今此作「馮」，馮亦持念之意也。然案方言「每」字合從手旁，每音莫改反也。【正義】馮音憑。
		</region>
		<region typus="original" subtype="" id="13726" explains="">
述迫之徒兮，或趨西東；
		</region>
		<region typus="comment" subtype="" id="13727" explains="13726">
【集解】孟康曰：「怵，爲利所誘怵也。迫，迫貧賤，東西趨利也。」【索隱】漢書亦有作「私東」。應劭云：「仕諸侯爲私。時天子居長安，諸王悉在關東，羣小怵然，內迫私家，樂仕諸侯，故云『怵迫私東』也。」李奇曰：『私』多作『西』者，言東西趨利也。」怵音黜。又言怵者，誘也。
		</region>
		<region typus="original" subtype="" id="13728" explains="">
大人不曲兮，
		</region>
		<region typus="comment" subtype="" id="13729" explains="13728">
【索隱】張機云：「德無不包，靈府弘曠，故名『大人』也。」［【正義】大人，聖人也。德無不包，體達性命，故不曲憂生死。］
		</region>
		<region typus="original" subtype="" id="13730" explains="">
億變齊同。拘士繫俗兮，攌如囚拘；
		</region>
		<region typus="comment" subtype="" id="13731" explains="13730">
【集解】徐廣曰：「攌音華板反，又音脘。」【索隱】攌音和板反。說文云「攌，大木柵也」。漢書作「僒」，音去隕反。
		</region>
		<region typus="original" subtype="" id="13732" explains="">
至人遺物兮，獨與道俱。
		</region>
		<region typus="comment" subtype="" id="13733" explains="13732">
【索隱】莊子云：「古之至人先存諸己，後存諸人。」張機云：「體盡於聖，德美之極，謂之至人。」
		</region>
		<region typus="original" subtype="" id="13734" explains="">
衆人或或兮，好惡積意；
		</region>
		<region typus="comment" subtype="" id="13735" explains="13734">
【集解】李奇曰：「或或，東西也。所好所惡，積之萬億也。」瓚曰：「言衆懷抱好惡，積之心意。」【正義】按：意，合韻音憶。
		</region>
		<region typus="original" subtype="" id="13736" explains="">
真人淡漠兮，
		</region>
		<region typus="comment" subtype="" id="13737" explains="13736">
［【正義】澹漠，上徒濫反，下音莫。澹，薄也。漠，靜也。］
		</region>
		<region typus="original" subtype="" id="13738" explains="">
獨與道息。
		</region>
		<region typus="comment" subtype="" id="13739" explains="13738">
【索隱】莊子云：「古之真人，不知悅生，不知惡死，不以心捐道，不以人助天。」呂氏春秋曰：「精氣日新，邪氣盡去，反其天年，謂之真人也。」
		</region>
		<region typus="original" subtype="" id="13740" explains="">
釋知遺形兮，超然自喪；
		</region>
		<region typus="comment" subtype="" id="13741" explains="13740">
【集解】服虔曰：「絕聖弃知而忘其身也。」【索隱】按：釋智謂絕聖弃智也。遺形者，「形故可使如槁木」是也。自喪者，謂「心若死灰」也。莊周云「今者吾喪我，汝知之乎」？
		</region>
		<region typus="original" subtype="" id="13742" explains="">
寥廓忽荒兮，與道翱翔。乘流則逝兮，得坻則止；
		</region>
		<region typus="comment" subtype="" id="13743" explains="13742">
【集解】徐廣曰：「坻，一作『坎』。」駰案：張晏曰「坻，水中小洲也」。【索隱】漢書「坻」作「坎」。按：周易坎「九二，有險」，言君子見險則止。［【正義】坻，音持。張晏曰︰「夷易則仕，險難則隱也。」］
		</region>
		<region typus="original" subtype="" id="13744" explains="">
縱軀委命兮，不私與己。其生若浮兮，其死若休；
		</region>
		<region typus="comment" subtype="" id="13745" explains="13744">
【索隱】莊子云「勞我以生，休我以死」也。
		</region>
		<region typus="original" subtype="" id="13746" explains="">
澹乎若深淵之靜，氾乎若不繫之舟。
		</region>
		<region typus="comment" subtype="" id="13747" explains="13746">
【索隱】出莊子也。［【正義】氾，敷劍反。］
		</region>
		<region typus="original" subtype="" id="13748" explains="">
不以生故自寶兮，
		</region>
		<region typus="comment" subtype="" id="13749" explains="13748">
【索隱】鄧展云：「自寶，自貴也。」
		</region>
		<region typus="original" subtype="" id="13750" explains="">
養空而浮；
		</region>
		<region typus="comment" subtype="" id="13751" explains="13750">
【集解】漢書音義曰：「如舟之空也。」【索隱】言體道之人，但養空性而心若浮舟也。［【正義】鄧氏云︰「道家養空虛，若浮舟也。」］
		</region>
		<region typus="original" subtype="" id="13752" explains="">
德人無累兮，
		</region>
		<region typus="comment" subtype="" id="13753" explains="13752">
【索隱】按：德人謂上德之人，心中無物累，是得道之士也。
		</region>
		<region typus="original" subtype="" id="13754" explains="">
知命不憂。細故慸葪兮，何足以疑！
		</region>
		<region typus="comment" subtype="" id="13755" explains="13754">
【集解】韋昭曰：「慸音士介反。」【索隱】葪音介。漢書作「介」。張楫云：「遰介，鯁刺也。以言細微事故不足遰介我心，故云『何足以疑』也。」【正義】慸，忍邁反。葪，加邁反。
		</region>
	</paragraph>
	<paragraph index="30">
		<region typus="original" subtype="" id="13756" explains="">
後歲餘，賈生徵見。孝文帝方受釐，
		</region>
		<region typus="comment" subtype="" id="13757" explains="13756">
【集解】徐廣曰：「祭祀福胙也。」駰案：如淳曰「漢唯祭天地五畤，皇帝不自行，祠還致福」。釐音僖。［【正義】釐，音希。禧，福也，借「釐」字爲之耳。言受神之福也。］
		</region>
		<region typus="original" subtype="" id="13758" explains="">
坐宣室。
		</region>
		<region typus="comment" subtype="" id="13759" explains="13758">
【集解】蘇林曰：「未央前正室。」【索隱】三輔故事云：「宣室在未央殿北。」應劭云：「釐，祭餘肉也。音僖。」［【正義】淮南子云︰「武王殺殷紂於宣室。」漢蓋取舊名以名殿也。］
		</region>
		<region typus="original" subtype="" id="13760" explains="">
上因感鬼神事，而問鬼神之本。賈生因具道所以然之狀。至夜半，文帝前席。旣罷，曰：「吾久不見賈生，自以爲過之，今不及也。」居頃之，拜賈生爲梁懷王太傅。
		</region>
		<region typus="comment" subtype="" id="13761" explains="13760">
【索隱】梁懷王名楫，文帝子。
		</region>
		<region typus="original" subtype="" id="13762" explains="">
梁懷王，文帝之少子，愛，而好書，故令賈生傅之。
		</region>
	</paragraph>
	<paragraph index="31">
		<region typus="original" subtype="" id="13763" explains="">
文帝復封淮南厲王子四人皆爲列侯。賈生諫，以爲患之興自此起矣。賈生數上疏，言諸侯或連數郡，非古之制，可稍削之。文帝不聽。
		</region>
	</paragraph>
	<paragraph index="32">
		<region typus="original" subtype="" id="13764" explains="">
居數年，懷王騎，墮馬而死，
		</region>
		<region typus="comment" subtype="" id="13765" explains="13764">
【集解】徐廣曰：「文帝十一年。」
		</region>
		<region typus="original" subtype="" id="13766" explains="">
無後。賈生自傷爲傅無狀，哭泣歲餘，亦死。賈生之死時年三十三矣。及孝文崩，孝武皇帝立，舉賈生之孫二人至郡守，而賈嘉最好學，世其家，與余通書。至孝昭時，列爲九卿。
		</region>
	</paragraph>
	<paragraph index="33">
		<region typus="original" subtype="" id="13767" explains="">
太史公曰：余讀離騷、天問、招魂、哀郢，悲其志。適長沙，觀屈原所自沈淵，
		</region>
		<region typus="comment" subtype="" id="13768" explains="13767">
【索隱】按：荊州記云「長沙羅縣，北帶汨水。去縣四十里是原自沈處，北岸有廟也」。
		</region>
		<region typus="original" subtype="" id="13769" explains="">
未嘗不垂涕，想見其爲人。及見賈生弔之，又怪屈原以彼其材，游諸侯，何國不容，而自令若是。讀服鳥賦，同死生，輕去就，又爽
		</region>
		<region typus="comment" subtype="" id="13770" explains="13769">
【集解】徐廣曰：「一本作『奭』。」
		</region>
		<region typus="original" subtype="" id="13771" explains="">
然自失矣。
		</region>
	</paragraph>
	<paragraph index="34">
		<region typus="summary" subtype="" id="13772" explains="">
索隱述贊】屈平行正，以事懷王。瑾瑜比潔，日月爭光。忠而見放，讒者益章。賦騷見志，懷沙自傷。百年之後，空悲弔湘。
		</region>
	</paragraph>
</text>
