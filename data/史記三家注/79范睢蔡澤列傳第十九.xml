<?xml version='1.0' encoding='UTF-8'?>
<text title="史記三家注" section="范睢蔡澤列傳第十九" juan="79" original_title="史記">
	<paragraph index="0">
		<region typus="original" subtype="title" id="12582" explains="">
史記三家注 范睢蔡澤列傳第十九
		</region>
	</paragraph>
	<paragraph index="1">
		<region typus="original" subtype="" id="12583" explains="">
范雎者，魏人也，字叔。遊説諸侯，欲事魏王，家貧無以自資，乃先事魏中大夫
		</region>
		<region typus="comment" subtype="" id="12584" explains="12583">
【索隱】按：《漢書·百官表》：「中大夫，秦官。」此魏有中大夫，蓋古官也。
		</region>
		<region typus="original" subtype="" id="12585" explains="">
須賈。
		</region>
		<region typus="comment" subtype="" id="12586" explains="12585">
【索隱】須，姓；賈，名也。須氏蓋密須之後。
		</region>
	</paragraph>
	<paragraph index="2">
		<region typus="original" subtype="" id="12587" explains="">
須賈爲魏昭王
		</region>
		<region typus="comment" subtype="" id="12588" explains="12587">
【索隱】按：系本：昭王名遫，襄王之子也。
		</region>
		<region typus="original" subtype="" id="12589" explains="">
使於齊，范雎從。留數月，未得報。齊襄王
		</region>
		<region typus="comment" subtype="" id="12590" explains="12589">
【索隱】名法章。
		</region>
		<region typus="original" subtype="" id="12591" explains="">
聞雎辯口，乃使人賜雎金十斤及牛酒，雎辭謝不敢受。須賈知之，大怒，以爲雎持魏國陰事告齊，故得此饋，令雎受其牛酒，還其金。既歸，心怒雎，以告魏相。魏相，魏之諸公子，曰魏齊。魏齊大怒，使舍人笞擊雎，折脅摺齒。
		</region>
		<region typus="comment" subtype="" id="12592" explains="12591">
【索隱】摺音力答反。謂打折其脅而又拉折其齒也。
		</region>
		<region typus="original" subtype="" id="12593" explains="">
雎詳死，即卷以簀，
		</region>
		<region typus="comment" subtype="" id="12594" explains="12593">
【索隱】簀謂葦荻之薄也，用之以裹屍也。
		</region>
		<region typus="original" subtype="" id="12595" explains="">
置廁中。賓客飲者醉，更溺雎，
		</region>
		<region typus="comment" subtype="" id="12596" explains="12595">
【索隱】更，音羹。溺即溲也。溺，音年吊反。溲，音所留反。【正義】溺，古「尿」字。
		</region>
		<region typus="original" subtype="" id="12597" explains="">
故僇辱以懲後，令無妄言者。雎從簀中謂守者曰：「公能出我，我必厚謝公。」守者乃請出棄簀中死人。魏齊醉，曰：「可矣。」范雎得出。後魏齊悔，復召求之。魏人鄭安平聞之，乃遂操范雎亡，伏匿，更名姓曰張祿。
		</region>
	</paragraph>
	<paragraph index="3">
		<region typus="original" subtype="" id="12598" explains="">
當此時，秦昭王使謁者王稽於魏。鄭安平詐爲卒，侍王稽。
		</region>
		<region typus="comment" subtype="" id="12599" explains="12598">
【正義】卒，祖律反。
		</region>
		<region typus="original" subtype="" id="12600" explains="">
王稽問：「魏有賢人可與俱西遊者乎？」鄭安平曰：「臣里中有張祿先生，欲見君，言天下事。其人有仇，不敢晝見。」王稽曰：「夜與俱來。」鄭安平夜與張祿見王稽。語未究，王稽知范雎賢，謂曰：「先生待我於三亭之南。」
		</region>
		<region typus="comment" subtype="" id="12601" explains="12600">
索隱按：三亭，亭名，在魏境之邊，道亭也，今無其處。一雲魏之郊境，總有三亭，皆祖餞之處。與期三亭之南，蓋送餞已畢，無人處。【正義】《括地志》云：「三亭岡在汴州尉氏縣西南三十七里。」按：三亭岡在山部中名也，蓋「岡」字誤爲「南」。
		</region>
		<region typus="original" subtype="" id="12602" explains="">
與私約而去。
		</region>
	</paragraph>
	<paragraph index="4">
		<region typus="original" subtype="" id="12603" explains="">
王稽辭魏去，過載范雎入秦。至湖，
		</region>
		<region typus="comment" subtype="" id="12604" explains="12603">
【索隱】按：《地理志》：「京兆有湖縣，本名胡，武帝更名湖，即今湖城縣也。」【正義】今虢州湖城縣也。
		</region>
		<region typus="original" subtype="" id="12605" explains="">
望見車騎從西來。范雎曰：「彼來者爲誰？」王稽曰：「秦相穰侯東行縣邑。」范雎曰：「吾聞穰侯專秦權，惡內諸侯客，
		</region>
		<region typus="comment" subtype="" id="12606" explains="12605">
【索隱】內，音納，亦如字。內者亦猶入也。此恐辱我，我寧且匿車中。」
		</region>
		<region typus="original" subtype="" id="12607" explains="">
有頃，穰侯果至，勞王稽，因立車而語曰：「關東有何變？」曰：「無有。」又謂王稽曰：「謁君得無與諸侯客子俱來乎？無益，徒亂人國耳。」王稽曰：「不敢。」即別去。范雎曰：「吾聞穰侯智士也，其見事遲，鄕者疑車中有人，忘索之。」
		</region>
		<region typus="comment" subtype="" id="12608" explains="12607">
【索隱】索，猶搜也。音柵，又先格反。
		</region>
		<region typus="original" subtype="" id="12609" explains="">
於是范雎下車走，曰：「此必悔之。」行十餘里，果使騎還索車中，無客，乃已。王稽遂與范雎入咸陽。
		</region>
	</paragraph>
	<paragraph index="5">
		<region typus="original" subtype="" id="12610" explains="">
已報使，因言曰：「魏有張祿先生，天下辯士也。曰『秦王之國危於累卵，
		</region>
		<region typus="comment" subtype="" id="12611" explains="12610">
【正義】按：《説苑》云：「晉靈公造九層之臺，費用千金，謂左右曰：『敢有諫者斬。』荀息聞之，上書求見。靈公張弩持矢見之。曰：『臣不敢諫也。臣能累十二博釭，加九鷄子其上。』公曰：『子爲寡人作之。』荀息正顏色，定志意，以釭子置下，加九鷄子其上。左右懼慴息，靈公氣息不續。公曰：『危哉，危哉！』荀息曰：『此殆不危也，復有危於此者。』公曰：『原見之。』荀息曰：『九層之臺三年不成，男不耕，女不織，國用空虛，鄰國謀議將興，社稷亡滅，君欲何望？』靈公曰：『寡人之過也乃至於此！』即壞九層臺也」。
		</region>
		<region typus="original" subtype="" id="12612" explains="">
得臣則安。然不可以書傳也』。臣故載來。」秦王弗信，使舍食草具。
		</region>
		<region typus="comment" subtype="" id="12613" explains="12612">
【索隱】謂亦舍之，而食以下客之具。然草具謂麄食草萊之饌具。
		</region>
		<region typus="original" subtype="" id="12614" explains="">
待命歳餘。
		</region>
	</paragraph>
	<paragraph index="6">
		<region typus="original" subtype="" id="12615" explains="">
當是時，昭王已立三十六年。南拔楚之鄢郢，楚懷王幽死於秦。秦東破齊。湣王嘗稱帝，後去之。數困三晉。厭天下辯士，無所信。
		</region>
	</paragraph>
	<paragraph index="7">
		<region typus="original" subtype="" id="12616" explains="">
穰侯，華陽君，
		</region>
		<region typus="comment" subtype="" id="12617" explains="12616">
【集解】徐廣曰：「華，一作『葉』。」【索隱】穰侯謂魏厓，宣太后之異父弟。穰，縣，在南陽。華陽君，羋戎，宣太后之同父弟，亦號爲新城君是也。
		</region>
		<region typus="original" subtype="" id="12618" explains="">
昭王母宣太后之弟也；而涇陽君、高陵君皆昭王同母弟也。穰侯相，三人者更將，有封邑，以太后故，私家富重於王室。及穰侯爲秦將，且欲越韓、魏而伐齊綱壽，欲以廣其陶封。范雎乃上書曰：
		</region>
	</paragraph>
	<paragraph index="8">
		<region typus="original" subtype="" id="12619" explains="">
臣聞明主立政，
		</region>
		<region typus="comment" subtype="" id="12620" explains="12619">
【索隱】按：《戰國策》「立」作「蒞」也。
		</region>
		<region typus="original" subtype="" id="12621" explains="">
有功者不得不賞，有能者不得不官，勞大者其祿厚，功多者其爵尊，能治眾者其官大。故無能者不敢當職焉，有能者亦不得蔽隱。使以臣之言爲可，原行而益利其道；以臣之言爲不可，久留臣無爲也。語曰：「庸主賞所愛而罰所惡；明主則不然，賞必加於有功，而刑必斷於有罪。」今臣之胸不足以當椹質，
		</region>
		<region typus="comment" subtype="" id="12622" explains="12621">
【索隱】椹，音陟林反。按：椹者，椹也。質者，剉刃也。腰斬者當椹質也。
		</region>
		<region typus="original" subtype="" id="12623" explains="">
而要不足以待斧鉞，豈敢以疑事嘗試於王哉！雖以臣爲賤人而輕辱，獨不重任臣者之無反覆於王邪？
		</region>
	</paragraph>
	<paragraph index="9">
		<region typus="original" subtype="" id="12624" explains="">
且臣聞周有砥砨，宋有結綠，梁有縣藜，
		</region>
		<region typus="comment" subtype="" id="12625" explains="12624">
【集解】薛綜曰：「縣藜一曰美玉。」
		</region>
		<region typus="original" subtype="" id="12626" explains="">
楚有和樸，
		</region>
		<region typus="comment" subtype="" id="12627" explains="12626">
【正義】縣，音玄。劉伯庄云珍玉樸也。
		</region>
		<region typus="original" subtype="" id="12628" explains="">
此四寶者，土之所生，良工之所失也，而爲天下名器。然則聖王之所棄者，獨不足以厚國家乎？
		</region>
	</paragraph>
	<paragraph index="10">
		<region typus="original" subtype="" id="12629" explains="">
臣聞善厚家者取之於國，善厚國者取之於諸侯。天下有明主則諸侯不得擅厚者，何也？爲其割榮也。
		</region>
		<region typus="comment" subtype="" id="12630" explains="12629">
【索隱】割榮即上之擅厚，謂擅權也。
		</region>
		<region typus="original" subtype="" id="12631" explains="">
良醫知病人之死生，而聖主明於成敗之事，利則行之，害則舍之，疑則少嘗之，雖舜禹復生，弗能改已。語之至者，臣不敢載之於書，其淺者又不足聽也。意者臣愚而不概於王心邪？
		</region>
		<region typus="comment" subtype="" id="12632" explains="12631">
集解徐廣曰：「一作『溉』，音同。」【索隱】按：戰國策「概」作「關」，謂關涉於於王心也。徐注「音同」，非也
		</region>
		<region typus="original" subtype="" id="12633" explains="">
亡其言
		</region>
		<region typus="comment" subtype="" id="12634" explains="12633">
【索隱】亡猶輕蔑也。
		</region>
		<region typus="original" subtype="" id="12635" explains="">
臣者賤而不可用乎？自非然者，臣原得少賜游觀之間，望見顏色。一語無效，請伏斧質。
		</region>
	</paragraph>
	<paragraph index="11">
		<region typus="original" subtype="" id="12636" explains="">
於是秦昭王大説，乃謝王稽，使以傳車
		</region>
		<region typus="comment" subtype="" id="12637" explains="12636">
【集解】徐廣曰：「一云『使持車』。」【索隱】「使持車」，戰國策之文也。
		</region>
		<region typus="original" subtype="" id="12638" explains="">
召范雎。
		</region>
	</paragraph>
	<paragraph index="12">
		<region typus="original" subtype="" id="12639" explains="">
於是范雎乃得見於離宮，
		</region>
		<region typus="comment" subtype="" id="12640" explains="12639">
【正義】長安故城本秦離宮，在雍州長安北十三里也。
		</region>
		<region typus="original" subtype="" id="12641" explains="">
詳爲不知永巷而入其中。
		</region>
		<region typus="comment" subtype="" id="12642" explains="12641">
【正義】永巷，宮中獄也。
		</region>
		<region typus="original" subtype="" id="12643" explains="">
王來而宦者怒，逐之，曰：「王至！」范雎繆爲曰：「秦安得王？秦獨有太后、穰侯耳。」欲以感怒昭王。昭王至，聞其與宦者爭言，遂延迎，謝曰：「寡人宜以身受命久矣，會義渠之事急，寡人旦暮自請太后；今義渠之事已，寡人乃得受命。竊閔然不敏，
		</region>
		<region typus="comment" subtype="" id="12644" explains="12643">
【索隱】鄒誕本作「惽然」，音昬。又云一作「閔」，音敏。閔猶昬闇也。
		</region>
		<region typus="original" subtype="" id="12645" explains="">
敬執賓主之禮。」范雎辭讓。是日觀范雎之見者，群臣莫不洒然
		</region>
		<region typus="comment" subtype="" id="12646" explains="12645">
【集解】徐廣曰：「灑，先典反。」【索隱】鄭玄曰「洒然，肅敬之貌」也。
		</region>
		<region typus="original" subtype="" id="12647" explains="">
變色易容者。
		</region>
	</paragraph>
	<paragraph index="13">
		<region typus="original" subtype="" id="12648" explains="">
秦王屏左右，宮中虛無人。秦王跽
		</region>
		<region typus="comment" subtype="" id="12649" explains="12648">
【索隱】音其紀反。跽者，長跪，兩膝枝地。
		</region>
		<region typus="original" subtype="" id="12650" explains="">
而請曰：「先生何以幸教寡人？」范雎曰：「唯唯。」有間，秦王復跽而請曰：「先生何以幸教寡人？」范雎曰：「唯唯。」若是者三。秦王跽曰：「先生卒不幸教寡人邪？」范雎曰：「非敢然也。臣聞昔者呂尚之遇文王也，身爲漁父而釣於渭濱耳。若是者，交疏也。已説而立爲太師，載與俱歸者，其言深也。故文王遂收功於呂尚而卒王天下。鄕使文王疏呂尚而不與深言，是周無天子之德，而文武無與成其王業也。今臣羈旅之臣也，交疏於王，而所原陳者皆匡君之事，處人骨肉之間，原效愚忠而未知王之心也。此所以王三問而不敢對者也。臣非有畏而不敢言也。臣知今日言之於前而明日伏誅於後，然臣不敢避也。大王信行臣之言，死不足以爲臣患，亡不足以爲臣憂，漆身爲厲
		</region>
		<region typus="comment" subtype="" id="12651" explains="12650">
【索隱】音賴，癩病也。言漆塗身，生瘡如病癩。
		</region>
		<region typus="original" subtype="" id="12652" explains="">
被髮爲狂不足以爲臣恥。且以五帝之聖焉而死，三王之仁焉而死，五伯之賢焉而死，烏獲、任鄙之力焉而死，成荊、
		</region>
		<region typus="comment" subtype="" id="12653" explains="12652">
【集解】徐廣曰：「一作『羌』。」
		</region>
		<region typus="original" subtype="" id="12654" explains="">
孟賁、
		</region>
		<region typus="comment" subtype="" id="12655" explains="12654">
【集解】許慎曰：「成荊，古勇士。孟賁，衞人。」
		</region>
		<region typus="original" subtype="" id="12656" explains="">
王慶忌、
		</region>
		<region typus="comment" subtype="" id="12657" explains="12656">
【集解】《呉越春秋》曰：「呉王僚子慶忌。」
		</region>
		<region typus="original" subtype="" id="12658" explains="">
夏育之勇焉而死。
		</region>
		<region typus="comment" subtype="" id="12659" explains="12658">
【集解】《漢書音義》曰：「或云夏育，衞人，力舉千鈞。」
		</region>
		<region typus="original" subtype="" id="12660" explains="">
死者，人之所必不免也。處必然之勢，可以少有補於秦，此臣之所大原也，臣又何患哉！伍子胥橐載而出昭關，夜行晝伏，至於陵水，
		</region>
		<region typus="comment" subtype="" id="12661" explains="12660">
【索隱】劉氏云：「陵水即栗水也。」按：陵栗聲相近，故惑也。
		</region>
		<region typus="original" subtype="" id="12662" explains="">
無以餬其口，栴行蒲伏，稽首肉袒，鼓腹吹篪，
		</region>
		<region typus="comment" subtype="" id="12663" explains="12662">
【集解】徐廣曰：「一作『簫』。」
		</region>
		<region typus="original" subtype="" id="12664" explains="">
乞食於呉市，卒興呉國，闔閭爲伯。使臣得盡謀如伍子胥，加之以幽囚，終身不復見，是臣之説行也，臣又何憂？箕子、接輿漆身爲厲，被發爲狂，無益於主。假使臣得同行於箕子，可以有補於所賢之主，是臣之大榮也，臣有何恥？臣之所恐者，獨恐臣死之後，天下見臣之盡忠而身死，因以是杜口裹足，莫肯鄕秦耳。足下上畏太后之嚴，下惑於姦臣之態，
		</region>
		<region typus="comment" subtype="" id="12665" explains="12664">
【索隱】按：態謂姦臣諂詐之志也。
		</region>
		<region typus="original" subtype="" id="12666" explains="">
居深宮之中，不離阿保之手，終身迷惑，無與昭姦。
		</region>
		<region typus="comment" subtype="" id="12667" explains="12666">
【正義】昭，明也。無與明其姦惡。
		</region>
		<region typus="original" subtype="" id="12668" explains="">
大者宗廟滅覆，小者身以孤危，此臣之所恐耳。若夫窮辱之事，死亡之患，臣不敢畏也。臣死而秦治，是臣死賢於生。」秦王跽曰：「先生是何言也！夫秦國辟遠，寡人愚不肖，先生乃幸辱至於此，是天以寡人慁先生
		</region>
		<region typus="comment" subtype="" id="12669" explains="12668">
【集解】徐廣曰：「亂先生也。音溷。」【索隱】慁及注「溷」字並胡困反。慁猶汨亂之意。
		</region>
		<region typus="original" subtype="" id="12670" explains="">
而存先王之宗廟也。寡人得受命於先生，是天所以幸先王，而不棄其孤也。先生柰何而言若是！事無小大，上及太后，下至大臣，原先生悉以教寡人，無疑寡人也。」范雎拜，秦王亦拜。
		</region>
	</paragraph>
	<paragraph index="14">
		<region typus="original" subtype="" id="12671" explains="">
范雎曰：「大王之國，四塞以爲固，北有甘泉、谷口，
		</region>
		<region typus="comment" subtype="" id="12672" explains="12671">
【正義】《括地志》云：「甘泉山一名鼓原，俗名磨石嶺，在雍州雲陽縣西北九十里。《關中記》云『甘泉宮在甘泉山上，年代永久，無復甘泉之名，失其實也。宮北雲有連山，土人爲磨石嶺。』《郊祀志》：『公孫卿言黃帝得仙寒門，寒門者，谷口也。』按：九顒山西謂之谷口，即古寒門也。在雍州醴泉縣東北四十里。」
		</region>
		<region typus="original" subtype="" id="12673" explains="">
南帶涇、渭，右隴、蜀，左關、阪，奮擊百萬，戰車千乘，利則出攻，不利則入守，此王者之地也。民怯於私鬥而勇於公戰，此王者之民也。王並此二者而有之。夫以秦卒之勇，車騎之眾，以治諸侯，譬若施韓盧而搏蹇兔也，
		</region>
		<region typus="comment" subtype="" id="12674" explains="12673">
【索隱】《戰國策》云：「韓盧者，天下之壯犬也。」是韓呼盧爲犬，謂施韓盧而搏蹇兔，以喻秦彊，言取諸侯之易。
		</region>
		<region typus="original" subtype="" id="12675" explains="">
霸王之業可致也，而群臣莫當其位。至今閉關十五年，不敢窺兵於山東者，是穰侯爲秦謀不忠，而大王之計有所失也。」秦王跽曰：「寡人原聞失計。」
		</region>
	</paragraph>
	<paragraph index="15">
		<region typus="original" subtype="" id="12676" explains="">
然左右多竊聽者，范雎恐，未敢言內，先言外事，以觀秦王之俯仰。因進曰：「夫穰侯越韓、魏而攻齊綱壽，非計也。少出師則不足以傷齊，多出師則害於秦。臣意王之計，欲少出師而悉韓、魏之兵也，則不義矣。今見與國之不親也，越人之國而攻，可乎？其於計疏矣。且昔齊湣王南攻楚，破軍殺將，再闢地千里，
		</region>
		<region typus="comment" subtype="" id="12677" explains="12676">
【正義】闢，亦反。
		</region>
		<region typus="original" subtype="" id="12678" explains="">
而齊尺寸之地無得焉者，豈不欲得地哉，形勢不能有也。諸侯見齊之罷弊，君臣之不和也，興兵而伐齊，大破之。士辱兵頓，皆咎其王，曰：『誰爲此計者乎？』王曰：『文子爲之。』
		</region>
		<region typus="comment" subtype="" id="12679" explains="12678">
【索隱】謂田文，即孟嘗君也。猶戰國策謂田朌、田嬰爲朌子、嬰子然也。
		</region>
		<region typus="original" subtype="" id="12680" explains="">
大臣作亂，文子出走。攻齊所以大破者，以其伐楚而肥韓、魏也。此所謂借賊兵
		</region>
		<region typus="comment" subtype="" id="12681" explains="12680">
【索隱】借音子夜反。一作「籍」，音亦同。
		</region>
		<region typus="original" subtype="" id="12682" explains="">
而齎盜糧者也。
		</region>
		<region typus="comment" subtype="" id="12683" explains="12682">
【索隱】齎音側奚反。言爲盜齎糧也。
		</region>
		<region typus="original" subtype="" id="12684" explains="">
王不如遠交而近攻，得寸則王之寸也，得尺亦王之尺也。今釋此而遠攻，不亦繆乎！且昔者中山之國地方五百里，趙獨吞之，功成名立而利附焉，天下莫之能害也。今夫韓、魏，中國之處而天下之樞也，王其欲霸，必親中國以爲天下樞，以威楚、趙。楚彊則附趙，趙彊則附楚，楚、趙皆附，齊必懼矣。齊懼，必卑辭重幣以事秦。齊附而韓、魏因可虜也。」昭王曰：「吾欲親魏久矣，而魏多變之國也，寡人不能親。請問親魏柰何？」對曰：「王卑詞重幣以事之；不可，則割地而賂之；不可，因舉兵而伐之。」王曰：「寡人敬聞命矣。」乃拜范雎爲客卿，謀兵事。卒聽范雎謀，使五大夫綰伐魏，拔懷。
		</region>
		<region typus="comment" subtype="" id="12685" explains="12684">
【集解】徐廣曰：「昭王三十九年。」
		</region>
		<region typus="original" subtype="" id="12686" explains="">
後二歳，拔邢丘。
		</region>
	</paragraph>
	<paragraph index="16">
		<region typus="original" subtype="" id="12687" explains="">
客卿范雎復説昭王曰：「秦韓之地形，相錯如綉。秦之有韓也，譬如木之有蠹也，
		</region>
		<region typus="comment" subtype="" id="12688" explains="12687">
【正義】音妒，柱蟲。
		</region>
		<region typus="original" subtype="" id="12689" explains="">
人之有心腹之病也。天下無變則已，天下有變，其爲秦患者孰大於韓乎？王不如收韓。」昭王曰：「吾固欲收韓，韓不聽，爲之柰何？」對曰：「韓安得無聽乎？王下兵而攻滎陽，則鞏、成皋之道不通；正義言宜陽、陝、虢之師不得下相救。北斷太行之道，則上黨之師不下。
		</region>
		<region typus="comment" subtype="" id="12690" explains="12689">
【正義】言澤、潞之師不得下太行相救。
		</region>
		<region typus="original" subtype="" id="12691" explains="">
王一興兵而攻滎陽，則其國斷而爲三。
		</region>
		<region typus="comment" subtype="" id="12692" explains="12691">
【正義】新鄭已南一，宜陽二，澤、潞三。
		</region>
		<region typus="original" subtype="" id="12693" explains="">
夫韓見必亡，安得不聽乎？若韓聽，而霸事因可慮矣。」王曰：「善。」且欲發使於韓。
		</region>
	</paragraph>
	<paragraph index="17">
		<region typus="original" subtype="" id="12694" explains="">
范雎日益親，復説用數年矣，因請間説曰：
		</region>
		<region typus="comment" subtype="" id="12695" explains="12694">
【正義】間，音閒。
		</region>
		<region typus="original" subtype="" id="12696" explains="">
「臣居山東時，聞齊之有田文，不聞其有王也；聞秦之有太后、穰侯、華陽、高陵、涇陽，不聞其有王也。夫擅國之謂王，能利害之謂王，制殺生之威之謂王。今太后擅行不顧，穰侯出使不報，華陽、涇陽等擊斷無諱，
		</region>
		<region typus="comment" subtype="" id="12697" explains="12696">
【集解】諱，畏也。【索隱】無諱猶無畏也。
		</region>
		<region typus="original" subtype="" id="12698" explains="">
高陵進退不請。四貴備而國不危者，未之有也。爲此四貴者下，乃所謂無王也。然則權安得不傾，令安得從王出乎？臣聞善治國者，乃內固其威而外重其權。穰侯使者操王之重，決制於諸侯，剖符於天下，政適
		</region>
		<region typus="comment" subtype="" id="12699" explains="12698">
【集解】徐廣曰：「音征敵。」
		</region>
		<region typus="original" subtype="" id="12700" explains="">
伐國，莫敢不聽。戰勝攻取則利歸於陶，國弊御於諸侯；
		</region>
		<region typus="comment" subtype="" id="12701" explains="12700">
【索隱】按：弊者，斷也。御，制也。言穰侯執權，以制御主斷於諸侯也。
		</region>
		<region typus="original" subtype="" id="12702" explains="">
戰敗則結怨於百姓，而禍歸於社稷。詩曰『木實繁者披其枝，
		</region>
		<region typus="comment" subtype="" id="12703" explains="12702">
【正義】披，音片被反。
		</region>
		<region typus="original" subtype="" id="12704" explains="">
披其枝者傷其心；大其都者危其國，尊其臣者卑其主』。崔杼、淖齒管齊，
		</region>
		<region typus="comment" subtype="" id="12705" explains="12704">
【索隱】淖，姓也，音泥教反，漢有淖姬是也。高誘曰「管，典也」。言二人典齊權而行弒逆也。【正義】淖齒，楚人，齊湣王臣。
		</region>
		<region typus="original" subtype="" id="12706" explains="">
射王股，擢王筋，
		</region>
		<region typus="comment" subtype="" id="12707" explains="12706">
【索隱】按：言「射王股」，誤也。崔杼射庄公之股，淖齒擢湣王之筋，是説二君事也。
		</region>
		<region typus="original" subtype="" id="12708" explains="">
縣之於廟梁，宿昔而死。李兌管趙，囚主父於沙丘，
		</region>
		<region typus="comment" subtype="" id="12709" explains="12708">
【正義】沙丘臺在邢州平鄕縣東北三十里。
		</region>
		<region typus="original" subtype="" id="12710" explains="">
百日而餓死。今臣聞秦太后、穰侯用事，高陵、華陽、涇陽佐之，卒無秦王，此亦淖齒、李兌之類也。且夫三代所以亡國者，君專授政，縱酒馳騁弋獵，不聽政事。其所授者，妒賢嫉能，御下蔽上，以成其私，不爲主計，而主不覺悟，故失其國。今自有秩以上至諸大吏，下及王左右，無非相國之人者。見王獨立於朝，臣竊爲王恐，萬世之後，有秦國者非王子孫也。」昭王聞之大懼，曰：「善。」於是廢太后，逐穰侯、高陵、華陽、涇陽君於關外。秦王乃拜范雎爲相。收穰侯之印，使歸陶，因使縣官給車牛以徙，千乘有餘。到關，關閱其寶器，寶器珍怪多於王室。
		</region>
	</paragraph>
	<paragraph index="18">
		<region typus="original" subtype="" id="12711" explains="">
秦封范雎以應，
		</region>
		<region typus="comment" subtype="" id="12712" explains="12711">
【索隱】封范雎於應。案：劉氏云「河東臨晉縣有應亭」，則秦地有應也。又案：本紀以應爲太后養地，解者云「在潁川之應鄕」，未知孰是。【正義】《括地志》云：「故應城，在汝州魯山縣東四十里也。」
		</region>
		<region typus="original" subtype="" id="12713" explains="">
號爲應侯。當是時，秦昭王四十一年也。
		</region>
	</paragraph>
	<paragraph index="19">
		<region typus="original" subtype="" id="12714" explains="">
范雎既相秦，秦號曰張祿，而魏不知，以爲范雎已死久矣。魏聞秦且東伐韓、魏，魏使須賈於秦。范雎聞之，爲微行，敝衣間歩之邸，
		</region>
		<region typus="comment" subtype="" id="12715" explains="12714">
【正義】劉云「諸國客館」。
		</region>
		<region typus="original" subtype="" id="12716" explains="">
見須賈。須賈見之而驚曰：「范叔固無恙乎！」范雎曰：「然。」須賈笑曰：「范叔有説於秦邪？」曰：「不也。雎前日得過於魏相，故亡逃至此，安敢説乎！」須賈曰：「今叔何事？」范雎曰「臣爲人庸賃。」須賈意哀之，留與坐飲食，曰：「范叔一寒如此哉！」乃取其一綈袍以賜之。
		</region>
		<region typus="comment" subtype="" id="12717" explains="12716">
【索隱】按：綈，厚繒也，音啼，蓋今之絁也。【正義】今之粗袍。
		</region>
		<region typus="original" subtype="" id="12718" explains="">
須賈因問曰：「秦相張君，公知之乎？吾聞幸於王，天下之事皆決於相君。今吾事之去留在張君。孺子
		</region>
		<region typus="comment" subtype="" id="12719" explains="12718">
【索隱】劉氏云：「蓋謂雎爲小子也。」
		</region>
		<region typus="original" subtype="" id="12720" explains="">
豈有客習於相君者哉？」范雎曰：「主人翁習知之。唯雎亦得謁，雎請爲見君於張君。」須賈曰：「吾馬病，車軸折，非大車駟馬，吾固不出。」范雎曰：「原爲君借大車駟馬於主人翁。」
		</region>
	</paragraph>
	<paragraph index="20">
		<region typus="original" subtype="" id="12721" explains="">
范雎歸取大車駟馬，爲須賈御之，入秦相府。府中望見，有識者皆避匿。須賈怪之。至相舍門，謂須賈曰：「待我，我爲君先入通於相君。」須賈待門下，持車良久，問門下曰：「范叔不出，何也？」門下曰：「無范叔。」須賈曰：「鄕者與我載而入者。」門下曰：「乃吾相張君也。」須賈大驚，自知見賣，乃肉袒厀行，因門下人謝罪。於是范雎盛帷帳，待者甚眾，見之。須賈頓首言死罪，曰：「賈不意君能自致於青雲之上，賈不敢復讀天下之書，不敢復與天下之事。賈有湯鑊之罪，請自屏於胡貉之地，唯君死生之！」范雎曰：「汝罪有幾？」曰：「擢賈之發以續賈之罪，尚未足。」范雎曰：「汝罪有三耳。昔者楚昭王時而申包胥爲楚卻呉軍，楚王封之以荊五千戸，包胥辭不受，爲丘墓之寄於荊也。今雎之先人丘墓亦在魏，公前以雎爲有外心於齊而惡雎於魏齊，公之罪一也。當魏齊辱我於廁中，公不止，罪二也。更醉而溺我，公其何忍乎？罪三矣。然公之所以得無死者，以綈袍戀戀，有故人之意，故釋公。」乃謝罷。入言之昭王，罷歸須賈。
		</region>
	</paragraph>
	<paragraph index="21">
		<region typus="original" subtype="" id="12722" explains="">
須賈辭於范雎，范雎大供具，盡請諸侯使，與坐堂上，食飲甚設。而坐須賈於堂下，置莝豆其前，令兩黥徒夾而馬食之。數曰：「爲我告魏王，急持魏齊頭來！不然者，我且屠大梁。」須賈歸，以告魏齊。魏齊恐，亡走趙。匿平原君所。
		</region>
	</paragraph>
	<paragraph index="22">
		<region typus="original" subtype="" id="12723" explains="">
范雎既相，王稽謂范雎曰：「事有不可知者三，有不柰何者亦三。宮車一日晏駕，
		</region>
		<region typus="comment" subtype="" id="12724" explains="12723">
【集解】應劭曰；「天子當晨起早作，如方崩殞，故稱晏駕。」韋昭曰：「凡初崩爲『晏駕』者，臣子之心猶謂宮車當駕而晩出。」
		</region>
		<region typus="original" subtype="" id="12725" explains="">
是事之不可知者一也。君卒然捐館舍，是事之不可知者二也。使臣卒然填溝壑，是事之不可知者三也。宮車一日晏駕，君雖恨於臣，無可柰何。君卒然捐館舍，君雖恨於臣，亦無可柰何。使臣卒然填溝壑，君雖恨於臣，亦無可柰何。」范雎不懌，乃入言於王曰：「非王稽之忠，莫能內臣於函谷關；非大王之賢聖，莫能貴臣。今臣官至於相，爵在列侯，王稽之官尚止於謁者，非其內臣之意也。」昭王召王稽，拜爲河東守，三歳不上計。
		</region>
		<region typus="comment" subtype="" id="12726" explains="12725">
【集解】司馬彪曰：「凡郡掌治民，進賢，勸功，決訟，檢奸。常以春行所至縣，勸民農桑，振救乏絶；秋冬遣無害吏案訊問諸囚，平其罪法，論課殿最；歳盡遣吏上計。」
		</region>
		<region typus="original" subtype="" id="12727" explains="">
又任鄭安平，昭王以爲將軍。范雎於是散家財物，盡以報所嘗困戹者。一飯之德必償，睚眥之怨必報。
		</region>
		<region typus="comment" subtype="" id="12728" explains="12727">
【索隱】睚音崖賣反，眥音土賣反。又音崖債二音。睚眥謂相嗔而怒目切齒。
		</region>
	</paragraph>
	<paragraph index="23">
		<region typus="original" subtype="" id="12729" explains="">
范雎相秦二年，秦昭王之四十二年，東伐韓少曲、
		</region>
		<region typus="comment" subtype="" id="12730" explains="12729">
【集解】徐廣曰：「蘇代曰『起少曲，一日而斷大行』。」【索隱】按：蘇云「起少曲，一日而斷太行」，故劉氏以爲蓋在太行西南。
		</region>
		<region typus="original" subtype="" id="12731" explains="">
高平，拔之。
		</region>
		<region typus="comment" subtype="" id="12732" explains="12731">
【正義】《括地志》云：「南韓王故城在懷州河陽縣北四十里。俗謂之韓王城，非也。春秋時周桓王以與鄭。紀年雲『鄭侯使辰歸晉陽向，更名高平，拔之』。則少曲當與高平相近。」
		</region>
	</paragraph>
	<paragraph index="24">
		<region typus="original" subtype="" id="12733" explains="">
秦昭王聞魏齊在平原君所，欲爲范雎必報其仇，乃詳爲好書遺平原君曰；「寡人聞君之高義，原與君爲布衣之友，君幸過寡人，寡人原與君爲十日之飲。」平原君畏秦，且以爲然，而入秦見昭王。昭王與平原君飲數日，昭王謂平原君曰：「昔周文王得呂尚以爲太公，齊桓公得管夷吾以爲仲父，今范君亦寡人之叔父也。范君之仇在君之家，原使人歸取其頭來；不然，吾不出君於關。」平原君曰：「貴而爲交者，爲賤也；富而爲交者，爲貧也。
		</region>
		<region typus="comment" subtype="" id="12734" explains="12733">
【索隱】上「爲」音如字，下「爲」音於僞反。以言富貴而結交情深者，爲有貧賤之時，不可忘之也。
		</region>
		<region typus="original" subtype="" id="12735" explains="">
夫魏齊者，勝之友也，在，固不出也，今又不在臣所。」昭王乃遺趙王書曰：「王之弟在秦，范君之仇魏齊在平原君之家。王使人疾持其頭來；不然，吾舉兵而伐趙，又不出王之弟於關。」趙孝成王乃發卒圍平原君家，急，魏齊夜亡出，見趙相虞卿。虞卿度趙王終不可説，乃解其相印，與魏齊亡，間行，念諸侯莫可以急抵者，乃復走大梁，欲因信陵君以走楚。信陵君聞之，畏秦，猶豫未肯見，曰：「虞卿何如人也？」時侯嬴在旁，曰：「人固未易知，知人亦未易也。夫虞卿躡屩檐簦，一見趙王，賜白璧一雙，黃金百鎰；再見，拜爲上卿；三見，卒受相印，封萬戸侯。當此之時，天下爭知之。夫魏齊窮困過虞卿，虞卿不敢重爵祿之尊，解相印，捐萬戸侯而間行。急士之窮而歸公子，公子曰『何如人』。人固不易知，知人亦未易也！」信陵君大慚，駕如野迎之。魏齊聞信陵君之初難見之，怒而自剄。趙王聞之，卒取其頭予秦。秦昭王乃出平原君歸趙。
		</region>
	</paragraph>
	<paragraph index="25">
		<region typus="original" subtype="" id="12736" explains="">
昭王四十三年，秦攻韓汾陘，
		</region>
		<region typus="comment" subtype="" id="12737" explains="12736">
【索隱】陘音刑。陘蓋在韓之西界，與汾相近也。【正義】按：陘庭故城在絳州曲沃縣西北二十里汾水之陽。
		</region>
		<region typus="original" subtype="" id="12738" explains="">
拔之，因城河上
		</region>
		<region typus="comment" subtype="" id="12739" explains="12738">
【索隱】劉氏云：「此河上蓋近河之地，本屬韓，今秦得而城。」
		</region>
		<region typus="original" subtype="" id="12740" explains="">
廣武。
		</region>
	</paragraph>
	<paragraph index="26">
		<region typus="original" subtype="" id="12741" explains="">
後五年，昭王用應侯謀，縱反間賣趙，趙以其故，令馬服子
		</region>
		<region typus="comment" subtype="" id="12742" explains="12741">
【索隱】趙括之號也。故《虞喜志林》云「馬，兵之首也。號曰『馬服』者，言能服馬也」。
		</region>
		<region typus="original" subtype="" id="12743" explains="">
代廉頗
		</region>
		<region typus="comment" subtype="" id="12744" explains="12743">
【索隱】鄒氏音匹波反。
		</region>
		<region typus="original" subtype="" id="12745" explains="">
將。秦大破趙於長平，遂圍邯鄲。已而與武安君白起有隙，言而殺之。
		</region>
		<region typus="comment" subtype="" id="12746" explains="12745">
【集解】徐廣曰：「在五十年。」【索隱】注徐云五十年，據《秦本紀》及《年表》而知之也。
		</region>
		<region typus="original" subtype="" id="12747" explains="">
任鄭安平，使擊趙。鄭安平爲趙所圍，急，以兵二萬人降趙。應侯席槁請罪。秦之法，任人而所任不善者，各以其罪罪之。於是應侯罪當收三族。秦昭王恐傷應侯之意，乃下令國中：「有敢言鄭安平事者，以其罪罪之。」而加賜相國應侯食物日益厚，以順適其意。後二歳，王稽爲河東守，與諸侯通，坐法誅。
		</region>
		<region typus="comment" subtype="" id="12748" explains="12747">
【集解】徐廣曰：「五十二年。」
		</region>
		<region typus="original" subtype="" id="12749" explains="">
而應侯日益以不懌。
		</region>
	</paragraph>
	<paragraph index="27">
		<region typus="original" subtype="" id="12750" explains="">
昭王臨朝嘆息，應侯進曰：「臣聞『主憂臣辱，主辱臣死』。今大王中朝而憂，臣敢請其罪。」昭王曰：「吾聞楚之鐵劍利而倡優拙。
		</region>
		<region typus="comment" subtype="" id="12751" explains="12750">
【正義】論士能善卒不戰。
		</region>
		<region typus="original" subtype="" id="12752" explains="">
夫鐵劍利則士勇，倡優拙則思慮遠。夫以遠思慮而御勇士，吾恐楚之圖秦也。夫物不素具，不可以應卒，今武安君既死，而鄭安平等畔，內無良將而外多敵國，吾是以憂。」欲以激勵應侯。
		</region>
		<region typus="comment" subtype="" id="12753" explains="12752">
【索隱】激，音擊。
		</region>
		<region typus="original" subtype="" id="12754" explains="">
應侯懼，不知所出。蔡澤聞之，往入秦也。
		</region>
	</paragraph>
	<paragraph index="28">
		<region typus="original" subtype="" id="12755" explains="">
==蔡澤==
		</region>
	</paragraph>
	<paragraph index="29">
		<region typus="original" subtype="" id="12756" explains="">
蔡澤者，燕人也。遊學干諸侯
		</region>
		<region typus="comment" subtype="" id="12757" explains="12756">
【正義】不待禮曰干。
		</region>
		<region typus="original" subtype="" id="12758" explains="">
小大甚眾，不遇。而從唐舉相，
		</region>
		<region typus="comment" subtype="" id="12759" explains="12758">
【集解】荀卿曰：「梁有唐舉。」【索隱】荀卿書作「唐莒」。
		</region>
		<region typus="original" subtype="" id="12760" explains="">
曰：「吾聞先生相李兌，曰『百日之內持國秉』，有之乎？」
		</region>
		<region typus="comment" subtype="" id="12761" explains="12760">
【索隱】按：《左傳》「國子實執齊秉」，服虔曰：「秉，權柄也」。
		</region>
		<region typus="original" subtype="" id="12762" explains="">
曰：「有之。」曰：「若臣者何如？」唐舉孰視而笑曰：「先生曷鼻，巨肩，
		</region>
		<region typus="comment" subtype="" id="12763" explains="12762">
【集解】徐廣曰：「曷，一作『偈』。偈，一作『仰』。巨，一作『渠』。」【索隱】曷鼻謂鼻如蠍蟲也；巨肩謂肩巨於項也：蓋項低而肩豎。偈音其例反。
		</region>
		<region typus="original" subtype="" id="12764" explains="">
魋顏，蹙齃，
		</region>
		<region typus="comment" subtype="" id="12765" explains="12764">
【索隱】魋音徒回反。魋顏謂顏貌魋回，若魋梧然也。齃音烏曷反。蹙齃謂鼻蹙眉。
		</region>
		<region typus="original" subtype="" id="12766" explains="">
膝攣。
		</region>
		<region typus="comment" subtype="" id="12767" explains="12766">
【集解】攣，兩膝曲也。徐廣曰：「一作『率』。」【索隱】謂兩膝又攣曲也。
		</region>
		<region typus="original" subtype="" id="12768" explains="">
吾聞聖人不相，殆先生乎？」蔡澤知唐舉戲之，乃曰：「富貴吾所自有，吾所不知者壽也，原聞之。」唐舉曰：「先生之壽，從今以往者四十三歳。」蔡澤笑謝而去，謂其御者曰：「吾持粱刺齒肥，
		</region>
		<region typus="comment" subtype="" id="12769" explains="12768">
【集解】持粱，作飯也。刺齒二字當作「齧」，又作「齕」也。【索隱】持梁謂作梁米飯而持其器以食也。按：刺齒二字字誤，當爲「齧」字也。齧肥謂食肥肉也。
		</region>
		<region typus="original" subtype="" id="12770" explains="">
躍馬疾驅，懷黃金之印，結紫綬於要，揖讓人主之前，食肉富貴，四十三年足矣。」去之趙，見逐。之
		</region>
		<region typus="comment" subtype="" id="12771" explains="12770">
【集解】之，一作「入」。
		</region>
		<region typus="original" subtype="" id="12772" explains="">
韓、魏，遇奪釜鬲
		</region>
		<region typus="comment" subtype="" id="12773" explains="12772">
【集解】爾雅曰：「款足者謂鬲。」郭璞曰：「鼎曲腳。」【索隱】父歷二音。款者，空也。空足是曲足，云見《爾雅》，郭氏云「鼎曲腳」也。按：以款訓曲，故云「曲腳」也。
		</region>
		<region typus="original" subtype="" id="12774" explains="">
於塗。聞應侯任鄭安平、王稽皆負重罪於秦，應侯內慚，蔡澤乃西入秦。
		</region>
	</paragraph>
	<paragraph index="30">
		<region typus="original" subtype="" id="12775" explains="">
將見昭王，使人宣言以感怒應侯曰：「燕客蔡澤，天下雄俊弘辯智士也。彼一見秦王，秦王必困君而奪君之位。」應侯聞，曰：「五帝三代之事，百家之説，吾既知之，眾口之辯，吾皆摧之，是惡能困我而奪我位乎？」使人召蔡澤。蔡澤入，則揖應。應侯固不快，及見之，又倨，應侯因讓之曰：「子嘗宣言欲代我相秦，寧有之乎？」對曰：「然。」應侯曰：「請聞其説。」蔡澤曰：「吁，君何見之晩也！夫四時之序，成功者去。夫人生百體堅彊，手足便利，耳目聰明而心聖智，豈非士之原與？」應侯曰：「然。」蔡澤曰：「質仁秉義，行道施德，得志於天下，天下懷樂敬愛而尊慕之，皆原以爲君王，豈不辯智之期與？」應侯曰：「然。」蔡澤復曰：「富貴顯榮，成理萬物，使各得其所；性命壽長，終其天年而不夭傷；天下繼其統，守其業，傳之無窮；名實純粹，澤流千里，
		</region>
		<region typus="comment" subtype="" id="12776" explains="12775">
【集解】徐廣曰：「一本無此字。」
		</region>
		<region typus="original" subtype="" id="12777" explains="">
世世稱之而無絶，與天地終始：豈道德之符而聖人所謂吉祥善事者與？」應侯曰：「然。」
		</region>
	</paragraph>
	<paragraph index="31">
		<region typus="original" subtype="" id="12778" explains="">
蔡澤曰：「若夫秦之商君，楚之呉起，越之大夫種，其卒然亦可原與？」應侯知蔡澤之欲困己以説，
		</region>
		<region typus="comment" subtype="" id="12779" explains="12778">
【集解】式絀反。
		</region>
		<region typus="original" subtype="" id="12780" explains="">
復謬曰：「何爲不可？夫公孫鞅之事孝公也，極身無貳慮，盡公而不顧私；設刀鋸以禁姦邪，信賞罰以致治；披腹心，示情素，蒙怨咎，欺舊友，奪魏公子卬，安秦社稷，利百姓，卒爲秦禽將破敵，攘地千里。呉起之事悼王也，使私不得害公，讒不得蔽忠，言不取苟合，行不取苟容，不爲危易行，行義不辟難，
		</region>
		<region typus="comment" subtype="" id="12781" explains="12780">
【集解】徐廣曰：「一云『不困毀訾』。」
		</region>
		<region typus="original" subtype="" id="12782" explains="">
然爲霸主強國，不辭禍凶。大夫種之事越王也，主雖困辱，悉忠而不解，主雖絶亡，盡能而弗離，成功而弗矜，貴富而不驕怠。若此三子者，固義之至也，忠之節也。是故君子以義死難，視死如歸；生而辱不如死而榮。士固有殺身以成名，雖義之所在，雖死無所恨。何爲不可哉？」
		</region>
	</paragraph>
	<paragraph index="32">
		<region typus="original" subtype="" id="12783" explains="">
蔡澤曰：「主聖臣賢，天下之盛福也；君明臣直，國之福也；父慈子孝，夫信妻貞，家之福也。故比干忠而不能存殷，子胥智而不能完呉，申生孝而晉國亂。是皆有忠臣孝子，而國家滅亂者，何也？無明君賢父以聽之，故天下以其君父爲僇辱而憐其臣子。
		</region>
		<region typus="comment" subtype="" id="12784" explains="12783">
【索隱】言以比干、子胥、申生皆以至忠孝而見誅放，故天下言爲其君父之所僇而憐其臣子也。
		</region>
		<region typus="original" subtype="" id="12785" explains="">
今商君、呉起、大夫種之爲人臣，是也；其君，非也。故世稱三子致功而不見德，豈慕不遇世死乎？夫待死而後可以立忠成名，是微子不足仁，孔子不足聖，管仲不足大也。夫人之立功，豈不期於成全邪？身與名俱全者，上也。名可法而身死者，其次也。名在僇辱而身全者，下也。」於是應侯稱善。
		</region>
	</paragraph>
	<paragraph index="33">
		<region typus="original" subtype="" id="12786" explains="">
蔡澤少得間，因曰：「夫商君、呉起、大夫種，其爲人臣盡忠致功則可原矣，閎夭事文王，周公輔成王也，豈不亦忠聖乎？以君臣論之，商君、呉起、大夫種其可原孰與閎夭、周公哉？」應侯曰：「商君、呉起、大夫種弗若也。」蔡澤曰：「然則君之主慈仁任忠，惇厚舊故，其賢智與有道之士爲膠漆，義不倍功臣，孰與秦孝公、楚悼王、越王乎？」應侯曰：「未知何如也。」蔡澤曰：「今主親忠臣，不過秦孝公、楚悼王、越王，君之設智，能爲主安危修政，治亂彊兵，批患折難，
		</region>
		<region typus="comment" subtype="" id="12787" explains="12786">
【索隱】批，白結反，又音豐鷄反。批患謂擊而卻之。折音之列反。
		</region>
		<region typus="original" subtype="" id="12788" explains="">
廣地殖穀，富國足家，彊主，尊社稷，顯宗廟，天下莫敢欺犯其主，主之威蓋震海內，功彰萬里之外，聲名光輝傳於千世，君孰與商君、呉起、大夫種？」應侯曰：「不若。」蔡澤曰：「今主之親忠臣不忘舊故不若孝公、悼王、句踐，而君之功績愛信親幸又不若商君、呉起、大夫種，然而君之祿位貴盛，私家之富過於三子，而身不退者，恐患之甚於三子，竊爲君危之。語曰『日中則移，月滿則虧』。物盛則衰，天地之常數也。進退盈縮，與時變化，聖人之常道也。故『國有道則仕，國無道則隱』。聖人曰『飛龍在天，利見大人』。『不義而富且貴，於我如浮雲』。今君之怨已讎而德已報，意欲至矣，而無變計，竊爲君不取也。且夫翠、鵠、犀、象，其處勢非不遠死也，而所以死者，惑於餌也。蘇秦、智伯之智，非不足以辟辱遠死也，而所以死者，惑於貪利不止也。是以聖人制禮節慾，取於民有度，使之以時，用之有止，故志不溢，行不驕，常與道俱而不失，故天下承而不絶。昔者齊桓公九合諸侯，一匡天下，至於葵丘之會，有驕矜之志，畔者九國。呉王夫差兵無敵於天下，勇彊以輕諸侯，陵齊晉，故遂以殺身亡國。夏育、太史噭
		</region>
		<region typus="comment" subtype="" id="12789" explains="12788">
【索隱】二人勇者，夏育、賁育也。噭，音皎。
		</region>
		<region typus="original" subtype="" id="12790" explains="">
叱呼
		</region>
		<region typus="comment" subtype="" id="12791" explains="12790">
【集解】徐廣曰：「呼，一作『喑』。」【正義】呼，火故反。
		</region>
		<region typus="original" subtype="" id="12792" explains="">
駭三軍，然而身死於庸夫。
		</region>
		<region typus="comment" subtype="" id="12793" explains="12792">
【索隱】按：高誘云「夏育爲田搏所殺」。然太史噭未知爲誰所殺，恐非齊襄王時太史也。
		</region>
		<region typus="original" subtype="" id="12794" explains="">
此皆乘至盛而不返道理，不居卑退處儉約之患也。夫商君爲秦孝公明法令，禁姦本，尊爵必賞，有罪必罰，平權衡，正度量，調輕重，決裂阡陌，以靜生民之業而一其俗，勸民耕農利土，一室無二事，力田稸積，習戰陳之事，是以兵動而地廣，兵休而國富，故秦無敵於天下，立威諸侯，成秦國之業。功已成矣，而遂以車裂。楚地方數千里，持戟百萬，白起率數萬之師以與楚戰，一戰舉鄢郢以燒夷陵，再戰南並蜀漢。又越韓、魏而攻彊趙，北阬馬服，誅屠四十餘萬之眾，盡之於長平之下，流血成川，沸聲若雷，遂入圍邯鄲，使秦有帝業。楚、趙天下之彊國而秦之仇敵也，自是之後，楚、趙皆懾伏不敢攻秦者，白起之勢也。身所服者七十餘城，功已成矣，而遂賜劍死於杜郵。呉起爲楚悼王立法，卑減大臣之威重，罷無能，廢無用，損不急之官，塞私門之請，一楚國之俗，禁遊客之民，精耕戰之士，南收楊越，北並陳、蔡，破橫散從，使馳説之士無所開其口，禁朋黨以勵百姓，定楚國之政，兵震天下，威服諸侯。功已成矣，而卒枝解。大夫種爲越王深謀遠計，免會稽之危，以亡爲存，因辱爲榮，墾草入邑，
		</region>
		<region typus="comment" subtype="" id="12795" explains="12794">
【索隱】劉氏云：「入猶充也。謂招攜離散，充滿城邑也。」
		</region>
		<region typus="original" subtype="" id="12796" explains="">
闢地殖穀，率四方之士，專上下之力，輔句踐之賢，報夫差之讎，卒擒勁呉。令越成霸。功已彰而信矣，句踐終負而殺之。此四子者，功成不去，禍至於此。此所謂信而不能詘，
		</region>
		<region typus="comment" subtype="" id="12797" explains="12796">
【索隱】信，音申。詘，音屈。謂志已展而不退。
		</region>
		<region typus="original" subtype="" id="12798" explains="">
往而不能返者也。范蠡知之，超然辟世，長爲陶朱公。君獨不觀夫博者乎？或欲大投，或欲分功，
		</region>
		<region typus="comment" subtype="" id="12799" explains="12798">
【集解】班固《弈指》曰：「博縣於投，不必在行。」駰謂投，投瓊也。【索隱】言夫博弈，或欲大投其瓊以致勝，或欲分功者，謂觀其勢弱，則投地而分功以遠救也，事具小爾雅也。按：《方言》云「所以投博謂之枰」。音平，局也。
		</region>
		<region typus="original" subtype="" id="12800" explains="">
此皆君之所明知也。今君相秦，計不下席，謀不出廊廟，坐制諸侯，利施三川，以實宜陽，
		</region>
		<region typus="comment" subtype="" id="12801" explains="12800">
【正義】施猶展也，言伐得三川之地。以實宜陽，言展開三川，實宜陽。
		</region>
		<region typus="original" subtype="" id="12802" explains="">
決羊腸之險，塞太行之道，又斬范、中行之塗，六國不得合從，棧道千里，通於蜀漢，使天下皆畏秦，秦之欲得矣，君之功極矣，此亦秦之分功之時也。如是而不退，則商君、白公、
		</region>
		<region typus="comment" subtype="" id="12803" explains="12802">
【集解】徐廣曰：「白起。」
		</region>
		<region typus="original" subtype="" id="12804" explains="">
呉起、大夫種是也。吾聞之，『鑒於水者見面之容，鑒於人者知吉與凶』。書曰『成功之下，不可久處』。四子之禍，君何居焉？君何不以此時歸相印，讓賢者而授之，退而岩居川觀，必有伯夷之廉，長爲應侯。世世稱孤，而有許由、延陵季子之讓，喬松之壽，孰與以禍終哉？即君何居焉？忍不能自離，疑不能自決，必有四子之禍矣。易曰『亢龍有悔』，此言上而不能下，信而不能詘，往而不能自返者也。原君孰計之！」應侯曰：「善。吾聞『欲而不知，失其所以欲；有而不知，失其所以有』。先生幸教，雎敬受命。』於是乃延入坐，爲上客。
		</region>
	</paragraph>
	<paragraph index="34">
		<region typus="original" subtype="" id="12805" explains="">
後數日，入朝，言於秦昭王曰：「客新有從山東來者曰蔡澤，其人辯士，明於三王之事，五伯之業，世俗之變，足以寄秦國之政。臣之見人甚眾，莫及，臣不如也。臣敢以聞。」秦昭王召見，與語，大説之，拜爲客卿。應侯因謝病請歸相印。昭王彊起應侯，應侯遂稱病篤。范雎免相，昭王新説蔡澤計畫，遂拜爲秦相，東收周室。
		</region>
	</paragraph>
	<paragraph index="35">
		<region typus="original" subtype="" id="12806" explains="">
蔡澤相秦數月，人或惡之，懼誅，乃謝病歸相印，號爲綱成君。居秦十餘年，事昭王、孝文王、庄襄王。卒事始皇帝，爲秦使於燕，三年而燕使太子丹入質於秦。
		</region>
	</paragraph>
	<paragraph index="36">
		<region typus="original" subtype="" id="12807" explains="">
==太史公曰==
		</region>
	</paragraph>
	<paragraph index="37">
		<region typus="original" subtype="" id="12808" explains="">
太史公曰：韓子稱「長袖善舞，多錢善賈」，信哉是言也！范雎、蔡澤世所謂一切辯士，然遊説諸侯至白首無所遇者，非計策之拙，所爲説力少也。及二人羈旅入秦，繼踵取卿相，垂功於天下者，固彊弱之勢異也。然士亦有偶合，賢者多如此二子，不得盡意，豈可勝道哉！然二子不困戹，惡能激乎？
		</region>
		<region typus="comment" subtype="" id="12809" explains="12808">
【索隱】二子，范雎、蔡澤也。雎厄於魏齊，折脅摺齒；澤困於趙，被逐棄鬲是也。惡音烏，激音擊也。
		</region>
	</paragraph>
	<paragraph index="38">
		<region typus="original" subtype="" id="12810" explains="">
==索隱述贊==
		</region>
	</paragraph>
	<paragraph index="39">
		<region typus="original" subtype="" id="12811" explains="">
索隱述贊應侯始困，託載而西，説行計立，貴平寵稽。倚秦市趙，卒報魏齊。綱成辯智，范雎招攜。勢利傾奪，一言成蹊。
		</region>
	</paragraph>
</text>
