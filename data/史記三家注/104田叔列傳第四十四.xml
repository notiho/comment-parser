<?xml version='1.0' encoding='UTF-8'?>
<text title="史記三家注" section="田叔列傳第四十四" juan="104" original_title="史記">
	<paragraph index="0">
		<region typus="original" subtype="title" id="14574" explains="">
史記三家注 田叔列傳第四十四
		</region>
	</paragraph>
	<paragraph index="1">
		<region typus="original" subtype="" id="14575" explains="">
田叔
		</region>
		<region typus="comment" subtype="" id="14576" explains="14575">
【索隱】案下文，字少卿。
		</region>
		<region typus="original" subtype="" id="14577" explains="">
者，趙陘城人
		</region>
		<region typus="comment" subtype="" id="14578" explains="14577">
【索隱】陘音刑。按：縣名也，屬中山。
		</region>
		<region typus="original" subtype="" id="14579" explains="">
也。其先，齊田氏苗裔也。叔喜劍，學黃老術於樂巨公
		</region>
		<region typus="comment" subtype="" id="14580" explains="14579">
【索隱】本燕人，樂毅之後。【正義】樂，姓；巨公，名。
		</region>
		<region typus="original" subtype="" id="14581" explains="">
所。叔爲人刻廉自喜，喜游諸公。
		</region>
		<region typus="comment" subtype="" id="14582" explains="14581">
【正義】喜音許記反。諸公謂丈人行也。
		</region>
		<region typus="original" subtype="" id="14583" explains="">
趙人舉之趙相趙午，午言之趙王張敖所，趙王以爲郎中。數歲，切直廉平，趙王賢之，未及遷。
		</region>
	</paragraph>
	<paragraph index="2">
		<region typus="original" subtype="" id="14584" explains="">
會陳豨反代，
		</region>
		<region typus="comment" subtype="" id="14585" explains="14584">
【集解】徐廣曰：「七年，韓王信反，高帝征之。十年，代相陳豨反。」
		</region>
		<region typus="original" subtype="" id="14586" explains="">
漢七年，高祖往誅之，過趙，趙王張敖自持案進食，禮恭甚，高祖箕踞罵之。是時趙相趙午等數十人皆怒，謂張王曰：「王事上禮備矣，今遇王如是，臣等請爲亂。」趙王齧指出血，曰：「先人失國，微陛下，臣等當蟲出。
		</region>
		<region typus="comment" subtype="" id="14587" explains="14586">
【索隱】案：謂死而蟲出也。左傳「齊桓公死，未葬，蟲流於戶外」是也。
		</region>
		<region typus="original" subtype="" id="14588" explains="">
公等柰何言若是！毋復出口矣！」於是貫高等曰：「王長者，不倍德。」卒私相與謀弒上。會事發覺，
		</region>
		<region typus="comment" subtype="" id="14589" explains="14588">
【集解】徐廣曰：「九年十二月捕貫高等也。」
		</region>
		<region typus="original" subtype="" id="14590" explains="">
漢下詔捕趙王及羣臣反者。於是趙午等皆自殺，唯貫高就繫。是時漢下詔書：「趙有敢隨王者辠三族。」唯孟舒、田叔等十餘人赭衣自髡鉗，稱王家奴，隨趙王敖至長安。貫高事明白，趙王敖得出，廢爲宣平侯，乃進言田叔等十餘人。上盡召見，與語，漢廷臣毋能出其右者，上說，盡拜爲郡守、諸侯相。叔爲漢中守十餘年，會高后崩，諸呂作亂，大臣誅之，立孝文帝。
		</region>
	</paragraph>
	<paragraph index="3">
		<region typus="original" subtype="" id="14591" explains="">
孝文帝旣立，召田叔問之曰：「公知天下長者乎？」對曰：「臣何足以知之！」上曰：「公，長者也，宜知之。」叔頓首曰：「故雲中守孟舒，長者也。」是時孟舒坐虜大入塞盜劫，雲中尤甚，免。上曰：「先帝置孟舒雲中十餘年矣，虜曾一入，孟舒不能堅守，毋故士卒戰死者數百人。長者固殺人乎？公何以言孟舒爲長者也？」叔叩頭對曰：「是乃孟舒所以爲長者也。夫貫高等謀反，上下明詔，趙有敢隨張王，罪三族。然孟舒自髡鉗，隨張王敖之所在，欲以身死之，豈自知爲雲中守哉！漢與楚相距，士卒罷敝。匈奴冒頓新服北夷，來爲邊害，孟舒知士卒罷敝，不忍出言，士爭臨城死敵，如子爲父，弟爲兄，以故死者數百人。孟舒豈故驅戰之哉！是乃孟舒所以爲長者也。」於是上曰：「賢哉孟舒！」復召孟舒以爲雲中守。
		</region>
	</paragraph>
	<paragraph index="4">
		<region typus="original" subtype="" id="14592" explains="">
後數歲，叔坐法失官。梁孝王使人殺故吳相袁盎，景帝召田叔案梁，具得其事，還報。景帝曰：「梁有之乎？」叔對曰：「死罪！有之。」上曰：「其事安在？」田叔曰：「上毋以梁事爲也。」上曰：「何也？」曰：「今梁王不伏誅，是漢法不行也；如其伏法，而太后食不甘味，臥不安席，此憂在陛下也。」景帝大賢之，以爲魯相。
		</region>
	</paragraph>
	<paragraph index="5">
		<region typus="original" subtype="" id="14593" explains="">
魯相初到，民自言相，訟王取其財物百餘人。田叔取其渠率二十人，各笞五十，餘各搏二十，
		</region>
		<region typus="comment" subtype="" id="14594" explains="14593">
【索隱】搏音博。
		</region>
		<region typus="original" subtype="" id="14595" explains="">
怒之曰：「王非若主邪？何自敢言若主！」魯王聞之大慙，發中府錢，
		</region>
		<region typus="comment" subtype="" id="14596" explains="14595">
【正義】王之財物所藏也。
		</region>
		<region typus="original" subtype="" id="14597" explains="">
使相償之。相曰：「王自奪之，使相償之，是王爲惡而相爲善也。相毋與償之。」於是王乃盡償之。
		</region>
	</paragraph>
	<paragraph index="6">
		<region typus="original" subtype="" id="14598" explains="">
魯王好獵，
		</region>
		<region typus="comment" subtype="" id="14599" explains="14598">
【正義】魯共王，景帝子，都兗州曲阜縣故魯城中。
		</region>
		<region typus="original" subtype="" id="14600" explains="">
相常從入苑中，
		</region>
		<region typus="comment" subtype="" id="14601" explains="14600">
【正義】括地志云：「矍相圃在兗州曲阜縣南三十里。禮記云孔子射於矍相之圃，觀者如堵墻也。」
		</region>
		<region typus="original" subtype="" id="14602" explains="">
王輒休相就館舍，相出，常暴坐
		</region>
		<region typus="comment" subtype="" id="14603" explains="14602">
【索隱】上音步卜反。
		</region>
		<region typus="original" subtype="" id="14604" explains="">
待王苑外。王數使人請相休，終不休，曰：「我王暴露苑中，我獨何爲就舍！」魯王以故不大出游。
		</region>
	</paragraph>
	<paragraph index="7">
		<region typus="original" subtype="" id="14605" explains="">
數年，叔以官卒，魯以百金祠，少子仁不受也，曰：「不以百金傷先人名。」
		</region>
	</paragraph>
	<paragraph index="8">
		<region typus="original" subtype="" id="14606" explains="">
仁以壯健爲衞將軍
		</region>
		<region typus="comment" subtype="" id="14607" explains="14606">
【集解】張晏曰：「衞青也。」
		</region>
		<region typus="original" subtype="" id="14608" explains="">
舍人，數從擊匈奴。衞將軍進言仁，仁爲郎中。數歲，爲二千石丞相長史，失官。其後使刺舉三河。
		</region>
		<region typus="comment" subtype="" id="14609" explains="14608">
【正義】百官表云：「監御史，秦官，掌監郡，漢省，丞相遣御史分刺州，不常置也。」案：三河，河南、河東、河內也。
		</region>
		<region typus="original" subtype="" id="14610" explains="">
上東巡，仁奏事有辭，上說，拜爲京輔都尉。
		</region>
		<region typus="comment" subtype="" id="14611" explains="14610">
【正義】百官表云：「右扶風、左馮翊、京兆尹是爲三輔。元鼎四年，置三輔都尉。」服虔云：「皆治長安城中也。」
		</region>
		<region typus="original" subtype="" id="14612" explains="">
月餘，上遷拜爲司直。
		</region>
		<region typus="comment" subtype="" id="14613" explains="14612">
【集解】漢書百官表曰：「武帝元狩五年，初置司直，秩比二千石，掌佐丞相舉不法。」【正義】百官表云：「武帝元狩五年，初置司直，秩比二千石，掌佐丞相舉不法也。」
		</region>
		<region typus="original" subtype="" id="14614" explains="">
數歲，坐太子事。
		</region>
		<region typus="comment" subtype="" id="14615" explains="14614">
【正義】謂戾太子。
		</region>
		<region typus="original" subtype="" id="14616" explains="">
時左相自將兵，
		</region>
		<region typus="comment" subtype="" id="14617" explains="14616">
【集解】徐廣曰：「劉屈氂時爲丞相也。」
		</region>
		<region typus="original" subtype="" id="14618" explains="">
令司直田仁主閉守城門，坐縱太子，下吏誅死。仁發兵，長陵令車千秋上變仁，仁族死。陘城今在中山國。
		</region>
		<region typus="comment" subtype="" id="14619" explains="14618">
【集解】徐廣曰：「陘城，縣名也。」【正義】今定州也。
		</region>
	</paragraph>
	<paragraph index="9">
		<region typus="original" subtype="" id="14620" explains="">
太史公曰：孔子稱曰「居是國必聞其政」，田叔之謂乎！義不忘賢，明主之美以救過。仁與余善，余故幷論之。
		</region>
	</paragraph>
	<paragraph index="10">
		<region typus="original" subtype="" id="14621" explains="">
褚先生曰：臣爲郎時，聞之曰田仁故與任安相善。任安，滎陽人也。少孤貧困，爲人將車
		</region>
		<region typus="comment" subtype="" id="14622" explains="14621">
【索隱】將車猶御車也。
		</region>
		<region typus="original" subtype="" id="14623" explains="">
之長安，留，求事爲小吏，未有因緣也，因占著名數。
		</region>
		<region typus="comment" subtype="" id="14624" explains="14623">
【索隱】言卜占而自占著家口名數，隸於武功，猶今附籍然也。占音之豔反。
		</region>
		<region typus="original" subtype="" id="14625" explains="">
武功，扶風西界小邑也，谷口蜀剗道近山。
		</region>
		<region typus="comment" subtype="" id="14626" explains="14625">
【正義】括地志云：「漢武功縣在渭水南，今盩厔縣西界也。駱谷閒在雍州之盩厔縣西南二十里，開駱谷道以通梁州也。」按：行谷有棧道也。
		</region>
		<region typus="original" subtype="" id="14627" explains="">
安以爲武功小邑，無豪，易高也，
		</region>
		<region typus="comment" subtype="" id="14628" explains="14627">
【索隱】易音以豉反。言邑小無豪，易得高名也。
		</region>
		<region typus="original" subtype="" id="14629" explains="">
安留，代人爲求盜亭父。
		</region>
		<region typus="comment" subtype="" id="14630" explains="14629">
【集解】郭璞曰：「亭卒也。」【正義】安留武功，替人爲求盜亭父也。應劭云：「舊時亭有兩卒，其一爲亭父，掌關閉掃除；一爲求盜，掌逐捕盜賊也。」
		</region>
		<region typus="original" subtype="" id="14631" explains="">
後爲亭長。
		</region>
		<region typus="comment" subtype="" id="14632" explains="14631">
【正義】百官表云：「十里一亭，亭有長也。」
		</region>
		<region typus="original" subtype="" id="14633" explains="">
邑中人民俱出獵，任安常爲人分麋鹿雉兔，部署老小當壯劇易處，衆人皆喜，曰：「無傷也，
		</region>
		<region typus="comment" subtype="" id="14634" explains="14633">
［【正義】說文︰「傷，憂。」］
		</region>
		<region typus="original" subtype="" id="14635" explains="">
任少卿
		</region>
		<region typus="comment" subtype="" id="14636" explains="14635">
【正義】少卿，安字。
		</region>
		<region typus="original" subtype="" id="14637" explains="">
分別平，有智略。」明日復合會，會者數百人。任少卿曰：「某子甲何爲不來乎？」諸人皆怪其見之疾也。其後除爲三老，
		</region>
		<region typus="comment" subtype="" id="14638" explains="14637">
【正義】百官表云：「十亭一鄕，鄕有三老一人，掌敎化也。」
		</region>
		<region typus="original" subtype="" id="14639" explains="">
舉爲親民，出爲三百石長，
		</region>
		<region typus="comment" subtype="" id="14640" explains="14639">
【正義】百官表云：「萬戶已上爲令，秩千石至六百石；減萬戶爲長，秩五百石至三百石。皆有丞、尉也。」
		</region>
		<region typus="original" subtype="" id="14641" explains="">
治民。坐上行出游共帳不辦，斥免。
		</region>
	</paragraph>
	<paragraph index="11">
		<region typus="original" subtype="" id="14642" explains="">
乃爲衞將軍舍人，與田仁會，俱爲舍人，居門下，同心相愛。此二人家貧，無錢用以事將軍家監，家監使養惡齧馬。兩人同牀臥，仁竊言曰：「不知人哉家監也！」任安曰：「將軍尚不知人，何乃家監也！」衞將軍
		</region>
		<region typus="comment" subtype="" id="14643" explains="14642">
【正義】衞青也。
		</region>
		<region typus="original" subtype="" id="14644" explains="">
從此兩人過平陽主，主家令兩人與騎奴同席而食，此二子拔刀列斷席別坐。主家皆怪而惡之，莫敢呵。
		</region>
	</paragraph>
	<paragraph index="12">
		<region typus="original" subtype="" id="14645" explains="">
其後有詔募擇衞將軍舍人以爲郎，將軍取舍人中富給者，令具鞌馬絳衣玉具劍，欲入奏之。會賢大夫少府趙禹來過衞將軍，將軍呼所舉舍人以示趙禹。趙禹以次問之，十餘人無一人習事有智略者。趙禹曰：「吾聞之，將門之下必有將類。傳曰『不知其君視其所使，不知其子視其所友』。今有詔舉將軍舍人者，欲以觀將軍而能得賢者文武之士也。今徒取富人子上之，又無智略，如木偶人衣之綺繡耳，將柰之何？」於是趙禹悉召衞將軍舍人百餘人，以次問之，得田仁、任安，曰：「獨此兩人可耳，餘無可用者。」衞將軍見此兩人貧，意不平。趙禹去，謂兩人曰：「各自具鞌馬新絳衣。」兩人對曰：「家貧無用具也。」將軍怒曰：「今兩君家自爲貧，何爲出此言？鞅鞅如有移德於我者，何也？」
		</region>
		<region typus="comment" subtype="" id="14646" explains="14645">
【集解】徐廣曰：「移猶施。」
		</region>
		<region typus="original" subtype="" id="14647" explains="">
將軍不得已，上籍以聞。有詔召見衞將軍舍人，此二人前見，詔問能略相推第也。田仁對曰：「提桴鼓立軍門，使士大夫樂死戰鬬，仁不及任安。」任安對曰：「夫決嫌疑，定是非，辯治官，使百姓無怨心，安不及仁也。」武帝大笑曰：「善。」使任安護北軍，使田仁護邊田穀於河上。此兩人立名天下。
		</region>
	</paragraph>
	<paragraph index="13">
		<region typus="original" subtype="" id="14648" explains="">
其後用任安爲益州刺史，
		</region>
		<region typus="comment" subtype="" id="14649" explains="14648">
【正義】地理志云武帝改曰梁州。百官表云：「元封五年，初置部刺史，掌奉詔條察州，秩六百石，員十三。」按：若今採訪按察六條也。
		</region>
		<region typus="original" subtype="" id="14650" explains="">
以田仁爲丞相長史。
		</region>
		<region typus="comment" subtype="" id="14651" explains="14650">
【正義】百官表云：「丞相有兩長史，秩千石。」
		</region>
	</paragraph>
	<paragraph index="14">
		<region typus="original" subtype="" id="14652" explains="">
田仁上書言：「天下郡太守多爲姦利，三河尤甚，臣請先刺舉三河。三河太守皆內倚中貴人，與三公有親屬，無所畏憚，宜先正三河以警天下姦吏。」是時河南、河內太守皆御史大夫杜父兄子弟也，
		</region>
		<region typus="comment" subtype="" id="14653" explains="14652">
【集解】杜，杜周也。
		</region>
		<region typus="original" subtype="" id="14654" explains="">
河東太守石丞相子孫也。
		</region>
		<region typus="comment" subtype="" id="14655" explains="14654">
【正義】謂石慶。
		</region>
		<region typus="original" subtype="" id="14656" explains="">
是時石氏九人爲二千石，方盛貴。田仁數上書言之。杜大夫及石氏使人謝，謂田少卿曰：「吾非敢有語言也，願少卿無相誣汙也。」仁已刺三河，三河太守皆下吏誅死。仁還奏事，武帝說，以仁爲能不畏彊禦，拜仁爲丞相司直，威振天下。
		</region>
	</paragraph>
	<paragraph index="15">
		<region typus="original" subtype="" id="14657" explains="">
其後逢太子有兵事，丞相自將兵，使司直主城門。司直以爲太子骨肉之親，父子之閒不甚欲近，去之諸陵過。
		</region>
		<region typus="comment" subtype="" id="14658" explains="14657">
［【正義】過，音光臥反。上云仁發兵長陵是也。］
		</region>
		<region typus="original" subtype="" id="14659" explains="">
是時武帝在甘泉，使御史大夫暴君
		</region>
		<region typus="comment" subtype="" id="14660" explains="14659">
【集解】徐廣曰：「暴勝之爲御史大夫。」
		</region>
		<region typus="original" subtype="" id="14661" explains="">
下責丞相「何爲縱太子」，丞相對言「使司直部守城門而開太子」。上書以聞，請捕繫司直。司直下吏，誅死。
		</region>
	</paragraph>
	<paragraph index="16">
		<region typus="original" subtype="" id="14662" explains="">
是時任安爲北軍使者護軍，太子立車北軍南門外，召任安，與節令發兵。安拜受節，入，閉門不出。武帝聞之，以爲任安爲詳邪，
		</region>
		<region typus="comment" subtype="" id="14663" explains="14662">
【集解】徐廣曰：「佯，或作『詳』也。」【索隱】詳音羊。謂詐受節不發兵，不傅會太子也。
		</region>
		<region typus="original" subtype="" id="14664" explains="">
不傅事，何也？
		</region>
		<region typus="comment" subtype="" id="14665" explains="14664">
【索隱】不傅事可也。傅音附，謂不附會也。
		</region>
		<region typus="original" subtype="" id="14666" explains="">
任安笞辱北軍錢官小吏，小吏上書言之，以爲受太子節，言「幸與我其鮮好者」。
		</region>
		<region typus="comment" subtype="" id="14667" explains="14666">
【索隱】鮮音仙。謂太子請其鮮好之兵甲也。
		</region>
		<region typus="original" subtype="" id="14668" explains="">
書上聞，武帝曰：「是老吏也，見兵事起，欲坐觀成敗，見勝者欲合從之，有兩心。安有當死之罪甚衆，吾常活之，今懷詐，有不忠之心。」下安吏，誅死。
		</region>
	</paragraph>
	<paragraph index="17">
		<region typus="original" subtype="" id="14669" explains="">
夫月滿則虧，物盛則衰，天地之常也。知進而不知退，久乘富貴，禍積爲祟。故范蠡之去越，辭不受官位，名傳後世，萬歲不忘，豈可及哉！後進者慎戒之。
		</region>
	</paragraph>
	<paragraph index="18">
		<region typus="summary" subtype="" id="14670" explains="">
索隱述贊】田叔長者，重義輕生。張王旣雪，漢中是榮。孟舒見廢，抗說相明。按梁以禮，相魯得情。子仁坐事，刺舉有聲。
		</region>
	</paragraph>
</text>
