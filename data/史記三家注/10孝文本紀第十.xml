<?xml version='1.0' encoding='UTF-8'?>
<text title="史記三家注" section="孝文本紀第十" juan="10" original_title="史記">
	<paragraph index="0">
		<region typus="original" subtype="title" id="5615" explains="">
史記三家注 孝文本紀第十
		</region>
	</paragraph>
	<paragraph index="1">
		<region typus="original" subtype="" id="5616" explains="">
孝文皇帝，
		</region>
		<region typus="comment" subtype="" id="5617" explains="5616">
〔【集解】《漢書音義》曰：「諱恆。」〕
		</region>
		<region typus="original" subtype="" id="5618" explains="">
高祖中子也。高祖十一年春，已破陳豨軍，定代地，立爲代王，都中都。
		</region>
		<region typus="comment" subtype="" id="5619" explains="5618">
〔【正義】《括地志》云：「中都故城在汾州平遙縣西南十二里，秦屬太原郡也。」〕
		</region>
		<region typus="original" subtype="" id="5620" explains="">
太后薄氏子。即位十七年，高后八年七月，高后崩。九月，諸呂呂產等欲爲亂，以危劉氏，大臣共誅之，謀召立代王，事在呂后語中。
		</region>
	</paragraph>
	<paragraph index="2">
		<region typus="original" subtype="" id="5621" explains="">
丞相陳平、太尉周勃等使人迎代王。代王問左右郎中令張武等。張武等議曰：「漢大臣皆故高帝時大將，習兵，多謀詐，此其屬意非止此也，特畏高帝、呂太后威耳。今已誅諸呂，新啑血
		</region>
		<region typus="comment" subtype="" id="5622" explains="5621">
〔【索隱】啑，《漢書》作「喋」，音跕，丁牒反。《漢書》陳湯杜業皆言喋血，無盟歃事。《廣雅》云「蹀，履也」，謂履涉之。〕
		</region>
		<region typus="original" subtype="" id="5623" explains="">
京師，
		</region>
		<region typus="comment" subtype="" id="5624" explains="5623">
〔【集解】《公羊傳》曰：「京，大；師，眾也，天子之居，必以眾大之辭言也。」〕
		</region>
		<region typus="original" subtype="" id="5625" explains="">
此以迎大王爲名，實不可信。願大王稱疾毋往，以觀其變。」中尉宋昌進曰：
		</region>
		<region typus="comment" subtype="" id="5626" explains="5625">
〔【索隱】《東觀漢記·宋楊傳》宋義後有宋昌。又會稽典錄昌，宋義孫也。〕
		</region>
		<region typus="original" subtype="" id="5627" explains="">
「群臣之議皆非也。夫秦失其政，諸侯豪桀並起，人人自以爲得之者以萬數，然卒踐天子之位者，劉氏也，天下絕望，一矣。高帝封王子弟，地犬牙相制，
		</region>
		<region typus="comment" subtype="" id="5628" explains="5627">
〔【索隱】言封子弟境土交接，若犬之牙不正相當而相銜入也。〕
		</region>
		<region typus="original" subtype="" id="5629" explains="">
此所謂盤石之宗也，
		</region>
		<region typus="comment" subtype="" id="5630" explains="5629">
〔【索隱】言其固如盤石。此語見太公《六韜》也。〕
		</region>
		<region typus="original" subtype="" id="5631" explains="">
天下服其彊，二矣。漢興，除秦苛政，約法令，施德惠，人人自安，難動搖，三矣。夫以呂太后之嚴，立諸呂爲三王，擅權專制，然而太尉以一節入北軍，
		</region>
		<region typus="comment" subtype="" id="5632" explains="5631">
〔【索隱】即紀通所矯帝之節。〕
		</region>
		<region typus="original" subtype="" id="5633" explains="">
一呼士皆左袒，爲劉氏，叛諸呂，卒以滅之。此乃天授，非人力也。今大臣雖欲爲變，百姓弗爲使，其黨寧能專一邪？方今內有朱虛、東牟之親，外畏吳、楚、淮南、琅邪、齊、代之彊。方今高帝子獨淮南王與大王，大王又長，賢聖仁孝，聞於天下，故大臣因天下之心而欲迎立大王，大王勿疑也。」代王報太后計之，猶與未定。卜之龜，卦兆得大橫。
		</region>
		<region typus="comment" subtype="" id="5634" explains="5633">
〔【集解】應劭曰：「以荊灼龜，文正橫。」〕
		</region>
		<region typus="original" subtype="" id="5635" explains="">
占曰：「大橫庚庚，余爲天王，夏啟以光。」
		</region>
		<region typus="comment" subtype="" id="5636" explains="5635">
〔【集解】服虔曰：「庚庚，橫貌也。」李奇曰：「庚庚，其繇文也。」張晏曰：「橫（行）〔謂〕無思不服。庚，更也。言去諸侯而即帝位也。先是五帝官天下，老則禪賢，至啟始傳父爵，乃能光治先君之基業。文帝亦襲父跡，言似夏啟者也。」【索隱】荀悅云：「大橫，龜兆橫理也。」按：庚庚猶「更更」，言以諸侯更帝位也。荀悅云「繇，抽也，所以抽出吉凶之情也」。杜預云「繇，兆辭也，音冑也」。按：《漢書》蓋寬饒云「五帝官天下，三王家天下，官以傳賢人，家以傳子孫」。官猶公也，謂不私也。〕
		</region>
		<region typus="original" subtype="" id="5637" explains="">
代王曰：「寡人固已爲王矣，又何王？」卜人曰：「所謂天王者乃天子。」於是代王乃遣太后弟薄昭往見絳侯，絳侯等具爲昭言所以迎立王意。薄昭還報曰：「信矣，毋可疑者。」代王乃笑謂宋昌曰：「果如公言。」乃命宋昌參乘，張武等六人乘傳詣長安。至高陵休止，
		</region>
		<region typus="comment" subtype="" id="5638" explains="5637">
〔【正義】《括地志》云：「高陵故城在雍州高陵縣西南一里，本名橫橋，架渭水上。《三輔舊事》云秦於渭南有興樂宮，渭北有咸陽宮。秦昭王欲通二宮之閒，造橫橋，長三百八十步，橋北（京）〔壘〕石水中，舊有忖留神象。此神曾與魯班語，班令其出，留曰『我貌醜，卿善圖物容，不出』。班於是拱手與語曰『出頭見我』。留乃出首。班以腳畫地，忖留覺之，便沒水。故置其像於水上，唯有腰以上。魏太祖馬見而驚，命移下之。」〕
		</region>
		<region typus="original" subtype="" id="5639" explains="">
而使宋昌先馳之長安觀變。
		</region>
	</paragraph>
	<paragraph index="3">
		<region typus="original" subtype="" id="5640" explains="">
昌至渭橋，
		</region>
		<region typus="comment" subtype="" id="5641" explains="5640">
〔【集解】蘇林曰：「在長安北三里。」【索隱】《三輔故事》：「咸陽宮在渭北，興樂宮在渭南，秦昭王通兩宮之閒，作渭橋，長三百八十步。」又關中記云石柱以北屬扶風，石柱以南屬京兆也。〕
		</region>
		<region typus="original" subtype="" id="5642" explains="">
丞相以下皆迎。宋昌還報。代王馳至渭橋，群臣拜謁稱臣。代王下車拜。太尉勃進曰：「願請閒言。」
		</region>
		<region typus="comment" subtype="" id="5643" explains="5642">
〔【索隱】包愷音閑，言欲向空閒處語。顏師古云：「閒，容也，猶言中閒。請容暇之頃，當有所陳，不欲即公論也。」〕
		</region>
		<region typus="original" subtype="" id="5644" explains="">
宋昌曰：「所言公，公言之。所言私，王者不受私。」太尉乃跪上天子璽符。代王謝曰：「至代邸而議之。」
		</region>
		<region typus="comment" subtype="" id="5645" explains="5644">
〔【索隱】《說文》：「邸，屬國舍。」〕
		</region>
		<region typus="original" subtype="" id="5646" explains="">
遂馳入代邸。群臣從至。丞相陳平、太尉周勃、大將軍陳武、御史大夫張蒼、宗正劉郢、
		</region>
		<region typus="comment" subtype="" id="5647" explains="5646">
〔【集解】《漢書·百官表》曰：「宗正，秦官。」應劭曰：「周成王時，彤伯入爲宗正。」〕
		</region>
		<region typus="original" subtype="" id="5648" explains="">
朱虛侯劉章、東牟侯劉興居、典客劉揭皆再拜言曰：「子弘等皆非孝惠帝子，不當奉宗廟。臣謹請（與）陰安侯
		</region>
		<region typus="comment" subtype="" id="5649" explains="5648">
〔【集解】蘇林曰：「高帝兄伯妻羹頡侯信母，丘嫂也。」〕
		</region>
		<region typus="original" subtype="" id="5650" explains="">
列侯頃王后
		</region>
		<region typus="comment" subtype="" id="5651" explains="5650">
〔【集解】徐廣曰：「代頃王劉仲之妻。」駰按：蘇林曰「仲子濞爲吳王，故追謚頃王」也。如淳曰「頃王后封陰安侯，時呂嬃爲林光侯，蕭何夫人亦爲酇侯」。又宗室表此時無陰安，知其爲頃王后也。【索隱】按：蘇林、徐廣、韋昭以爲二人封號，而樂產引如淳，以頃王后別封陰安侯，與漢祠令相會。今以陰安是別人封爵，非也。頃王后是代王后，文帝之伯母。代王降爲郃陽侯，故云「列侯頃王后」。韋昭曰「陰安屬魏郡」也。〕
		</region>
		<region typus="original" subtype="" id="5652" explains="">
與琅邪王、宗室、大臣、列侯、吏二千石議曰：『大王高帝長子，宜爲高帝嗣。』願大王即天子位。」代王曰：「奉高帝宗廟，重事也。寡人不佞，不足以稱宗廟。願請楚王計宜者，
		</region>
		<region typus="comment" subtype="" id="5653" explains="5652">
〔【集解】蘇林曰：「楚王名交，高帝弟。」【索隱】楚王交，高帝弟，最尊。言更請楚王計宜者，故下云「皆爲宜」也。〕
		</region>
		<region typus="original" subtype="" id="5654" explains="">
寡人不敢當。」群臣皆伏固請。代王西鄉讓者三，南鄉讓者再。
		</region>
		<region typus="comment" subtype="" id="5655" explains="5654">
〔【集解】如淳曰：「讓群臣也。或曰賓主位東西面，君臣位南北面，故西向坐，三讓不受，群臣猶稱宜，乃更迴坐示變，即君位之漸也。」〕
		</region>
		<region typus="original" subtype="" id="5656" explains="">
丞相平等皆曰：「臣伏計之，大王奉高帝宗廟最宜稱，雖天下諸侯萬民以爲宜。臣等爲宗廟社稷計，不敢忽。願大王幸聽臣等。臣謹奉天子璽符再拜上。」代王曰：「宗室將相王列侯以爲莫宜寡人，寡人不敢辭。」遂即天子位。
		</region>
	</paragraph>
	<paragraph index="4">
		<region typus="original" subtype="" id="5657" explains="">
群臣以禮次侍。乃使太僕嬰與東牟侯興居清宮，
		</region>
		<region typus="comment" subtype="" id="5658" explains="5657">
〔【集解】應劭曰：「舊典，天子行幸所至，必遣靜宮令先案行清靜殿中，以虞非常。」【索隱】按：《漢儀》云「皇帝起居，索室清宮而後行。」〕
		</region>
		<region typus="original" subtype="" id="5659" explains="">
奉天子法駕，
		</region>
		<region typus="comment" subtype="" id="5660" explains="5659">
〔【索隱】《漢官儀》云：「天子鹵簿有大駕、法駕。大駕公卿奉引，大將軍參乘，屬車八十一乘。法駕公卿不在鹵簿中，惟京兆尹、執金吾、長安令奉引，侍中參乘，屬車三十六乘也。」〕
		</region>
		<region typus="original" subtype="" id="5661" explains="">
迎于代邸。皇帝即日夕入未央宮。乃夜拜宋昌爲衛將軍，鎮撫南北軍。以張武爲郎中令，行殿中。還坐前殿。於是夜下詔書曰：「閒者諸呂用事擅權，謀爲大逆，欲以危劉氏宗廟，賴將相列侯宗室大臣誅之，皆伏其辜。朕初即位，其赦天下，賜民爵一級，女子百戶牛酒，
		</region>
		<region typus="comment" subtype="" id="5662" explains="5661">
〔【集解】蘇林曰：「男賜爵，女子賜牛酒。」【索隱】按：《封禪書》云「百戶牛一頭，酒十石」。樂產云「婦人無夫或無子不霑爵，故賜之也」。〕
		</region>
		<region typus="original" subtype="" id="5663" explains="">
酺五日。」
		</region>
		<region typus="comment" subtype="" id="5664" explains="5663">
〔【集解】文穎曰：「漢律三人已上無故群飲，罰金四兩。今詔橫賜得令會聚飲食五日。」【索隱】《說文》云「酺，王者布德，大飲酒也」。出錢爲醵，出食爲酺。又按：趙武靈王滅中山，酺五日，是其所起也。〕
		</region>
	</paragraph>
	<paragraph index="5">
		<region typus="original" subtype="" id="5665" explains="">
孝文皇帝元年十月庚戌，徙立故琅邪王澤爲燕王。
		</region>
	</paragraph>
	<paragraph index="6">
		<region typus="original" subtype="" id="5666" explains="">
辛亥，皇帝即阼，
		</region>
		<region typus="comment" subtype="" id="5667" explains="5666">
〔【正義】主人階也。〕
		</region>
		<region typus="original" subtype="" id="5668" explains="">
謁高廟。右丞相平徙爲左丞相，
		</region>
		<region typus="comment" subtype="" id="5669" explains="5668">
〔【正義】此時尚右。〕
		</region>
		<region typus="original" subtype="" id="5670" explains="">
太尉勃爲右丞相，大將軍灌嬰爲太尉。諸呂所奪齊楚故地，皆復與之。
		</region>
	</paragraph>
	<paragraph index="7">
		<region typus="original" subtype="" id="5671" explains="">
壬子，遣車騎將軍薄昭迎皇太后于代。皇帝曰：「呂產自置爲相國，呂祿爲上將軍，擅矯遣灌將軍嬰將兵擊齊，欲代劉氏，嬰留滎陽弗擊，與諸侯合謀以誅呂氏。呂產欲爲不善，丞相陳平與太尉周勃謀奪呂產等軍。朱虛侯劉章首先捕呂產等。太尉身率襄平侯通持節承詔入北軍。典客劉揭身奪趙王呂祿印。益封太尉勃萬戶，賜金五千斤。丞相陳平、灌將軍嬰邑各三千戶，金二千斤。朱虛侯劉章、襄平侯通、東牟侯劉興居邑各二千戶，金千斤。
		</region>
		<region typus="comment" subtype="" id="5672" explains="5671">
〔【集解】徐廣曰：「十一月辛丑。」〕
		</region>
		<region typus="original" subtype="" id="5673" explains="">
封典客揭爲陽信侯
		</region>
		<region typus="comment" subtype="" id="5674" explains="5673">
〔【索隱】韋昭云勃海縣。【正義】《括地志》云：「陽信故城在滄州無棣縣東南三十里，漢陽信縣。」〕
		</region>
		<region typus="original" subtype="" id="5675" explains="">
，賜金千斤。」
		</region>
	</paragraph>
	<paragraph index="8">
		<region typus="original" subtype="" id="5676" explains="">
十二月，上曰：「法者，治之正也，所以禁暴而率善人也。今犯法已論，而使毋罪之父母妻子同產坐之，及爲收帑，朕甚不取。其議之。」有司皆曰：「民不能自治，故爲法以禁之。相坐坐收，所以累其心，使重犯法，所從來遠矣。如故便。」上曰：「朕聞法正則民愨，罪當則民從。且夫牧民而導之善者，吏也。其既不能導，又以不正之法罪之，是反害於民爲暴者也。何以禁之？朕未見其便，其孰計之。」有司皆曰：「陛下加大惠，德甚盛，非臣等所及也。請奉詔書，除收帑諸相坐律令。」
		</region>
		<region typus="comment" subtype="" id="5677" explains="5676">
〔【集解】應劭曰：「帑，子也。秦法一人有罪，并坐其家室。今除此律。」〕
		</region>
	</paragraph>
	<paragraph index="9">
		<region typus="original" subtype="" id="5678" explains="">
正月，有司言曰：「蚤建太子，所以尊宗廟。請立太子。」上曰：「朕既不德，上帝神明未歆享，天下人民未有嗛志。
		</region>
		<region typus="comment" subtype="" id="5679" explains="5678">
〔【索隱】按：嗛者，（不）滿之意也。未有嗛志，言天下皆志不滿也。《漢書》作「㥦志」，安也。〕
		</region>
		<region typus="original" subtype="" id="5680" explains="">
今縱不能博求天下賢聖有德之人而禪天下焉，而曰豫建太子，是重吾不德也。謂天下何？
		</region>
		<region typus="comment" subtype="" id="5681" explains="5680">
〔【索隱】言何以謂於天下也。〕
		</region>
		<region typus="original" subtype="" id="5682" explains="">
其安之。」
		</region>
		<region typus="comment" subtype="" id="5683" explains="5682">
〔【索隱】其，發聲也。安者，徐也。言徐徐且待也。〕
		</region>
		<region typus="original" subtype="" id="5684" explains="">
有司曰：「豫建太子，所以重宗廟社稷，不忘天下也。」上曰：「楚王，季父也，春秋高，閱天下之義理多矣，
		</region>
		<region typus="comment" subtype="" id="5685" explains="5684">
〔【集解】如淳曰：「閱，猶言多所更歷也。」〕
		</region>
		<region typus="original" subtype="" id="5686" explains="">
明於國家之大體。吳王於朕，兄也，惠仁以好德。淮南王，弟也，秉德以陪朕。
		</region>
		<region typus="comment" subtype="" id="5687" explains="5686">
〔【集解】文穎曰：「陪，輔也。」〕
		</region>
		<region typus="original" subtype="" id="5688" explains="">
豈爲不豫哉！諸侯王宗室昆弟有功臣，多賢及有德義者，若舉有德以陪朕之不能終，是社稷之靈，天下之福也。今不選舉焉，而曰必子，人其以朕爲忘賢有德者而專於子，非所以憂天下也。朕甚不取也。」有司皆固請曰：「古者殷周有國，治安皆千餘歲，古之有天下者莫長焉，用此道也。
		</region>
		<region typus="comment" subtype="" id="5689" explains="5688">
〔【索隱】言古之有天下者，無長於立子，故云「莫長焉」。用此道者，用殷周立子之道，故安治千有餘歲也。〕
		</region>
		<region typus="original" subtype="" id="5690" explains="">
立嗣必子，所從來遠矣。高帝親率士大夫，始平天下，建諸侯，爲帝者太祖。諸侯王及列侯始受國者皆亦爲其國祖。子孫繼嗣，世世弗絕，天下之大義也，故高帝設之以撫海內。今釋宜建而更選於諸侯及宗室，非高帝之志也。更議不宜。
		</region>
		<region typus="comment" subtype="" id="5691" explains="5690">
〔【索隱】言不宜更別議也。〕
		</region>
		<region typus="original" subtype="" id="5692" explains="">
子某最長，純厚慈仁，請建以爲太子。」上乃許之。因賜天下民當代父後者爵各一級
		</region>
		<region typus="comment" subtype="" id="5693" explains="5692">
〔【集解】韋昭曰：「文帝以立子爲後，不欲獨饗其福，故賜天下爲父後者爵。」〕
		</region>
		<region typus="original" subtype="" id="5694" explains="">
封將軍薄昭爲軹侯。
		</region>
		<region typus="comment" subtype="" id="5695" explains="5694">
〔【集解】徐廣曰：「正月乙巳也。」〕
		</region>
	</paragraph>
	<paragraph index="10">
		<region typus="original" subtype="" id="5696" explains="">
三月，有司請立皇后。薄太后曰：「諸侯皆同姓，立太子母爲皇后。」
		</region>
		<region typus="comment" subtype="" id="5697" explains="5696">
〔【索隱】謂帝之子爲諸侯王，皆同姓。姓，生也。言皆同母生，故立太子母也。〕
		</region>
		<region typus="original" subtype="" id="5698" explains="">
皇后姓竇氏。上爲立后故，賜天下鰥寡孤獨窮困及年八十已上孤兒九歲已下布帛米肉各有數。上從代來，初即位，施德惠天下，填撫諸侯四夷皆洽驩，乃循從代來功臣。上曰：「方大臣之誅諸呂迎朕，朕狐疑，皆止朕，唯中尉宋昌勸朕，朕以得保奉宗廟。已尊昌爲衛將軍，其封昌爲壯武侯。
		</region>
		<region typus="comment" subtype="" id="5699" explains="5698">
〔【集解】徐廣曰：「四月辛亥封，封三十四年，景帝中四年奪侯，國除。」【索隱】韋昭云膠東縣。【正義】《括地志》云：「壯武故城在萊州即墨縣西六十里，古萊夷國，有漢壯武縣故城。」〕
		</region>
		<region typus="original" subtype="" id="5700" explains="">
諸從朕六人，官皆至九卿。」
		</region>
		<region typus="comment" subtype="" id="5701" explains="5700">
〔【正義】漢置九卿，一曰太常，二曰光祿，三曰衛尉，四曰太僕，五曰廷尉，六曰大鴻臚，七曰宗正，八曰大司農，九曰少府，是爲九卿也。〕
		</region>
	</paragraph>
	<paragraph index="11">
		<region typus="original" subtype="" id="5702" explains="">
上曰：「列侯從高帝入蜀、漢中者六十八人皆益封各三百戶，故吏二千石以上從高帝潁川守尊等十人食邑六百戶，淮陽守申徒嘉等十人五百戶，衛尉定等十人四百戶。封淮南王舅父趙兼爲周陽侯，
		</region>
		<region typus="comment" subtype="" id="5703" explains="5702">
〔【正義】《括地志》云：「周陽故城在絳州聞喜縣東二十九里。」〕
		</region>
		<region typus="original" subtype="" id="5704" explains="">
齊王舅父駟鈞爲清郭侯。」
		</region>
		<region typus="comment" subtype="" id="5705" explains="5704">
〔【集解】如淳曰：「邑名，六國時齊有清郭君。清音靜。」【索隱】按表，駟鈞封鄔侯。不同者，蓋後徙封於鄔。鄔屬鉅鹿郡。〕
		</region>
		<region typus="original" subtype="" id="5706" explains="">
秋，封故常山丞相蔡兼爲樊侯。
		</region>
		<region typus="comment" subtype="" id="5707" explains="5706">
〔【索隱】韋昭云：「樊，東平之縣。」【正義】《括地志》云：「漢樊縣城在兗州瑕丘西南二十五里。地理志云樊縣古樊國，仲山甫所封。」〕
		</region>
	</paragraph>
	<paragraph index="12">
		<region typus="original" subtype="" id="5708" explains="">
人或說右丞相曰：「君本誅諸呂，迎代王，今又矜其功，受上賞，處尊位，禍且及身。」右丞相勃乃謝病免罷，左丞相平專爲丞相。
		</region>
		<region typus="comment" subtype="" id="5709" explains="5708">
〔【集解】徐廣曰：「八月中。」〕
		</region>
	</paragraph>
	<paragraph index="13">
		<region typus="original" subtype="" id="5710" explains="">
二年十月，丞相平卒，復以絳侯勃爲丞相。上曰：「朕聞古者諸侯建國千餘（歲），各守其地，以時入貢，民不勞苦，上下驩欣，靡有遺德。今列侯多居長安，邑遠，吏卒給輸費苦，而列侯亦無由教馴其民。
		</region>
		<region typus="comment" subtype="" id="5711" explains="5710">
〔【正義】馴，古「訓」字。〕
		</region>
		<region typus="original" subtype="" id="5712" explains="">
其令列侯之國，爲吏及詔所止者，遣太子。」
		</region>
		<region typus="comment" subtype="" id="5713" explains="5712">
〔【集解】張晏曰：「爲吏，謂以卿大夫爲兼官者。詔所止，特以恩愛見留者。」〕
		</region>
	</paragraph>
	<paragraph index="14">
		<region typus="original" subtype="" id="5714" explains="">
十一月晦，日有食之。
		</region>
		<region typus="comment" subtype="" id="5715" explains="5714">
〔【正義】按：《說文》云日蝕則朔，月蝕則望。而云晦日食之，恐曆錯誤。〕
		</region>
		<region typus="original" subtype="" id="5716" explains="">
十二月望，日又食。
		</region>
		<region typus="comment" subtype="" id="5717" explains="5716">
〔【集解】徐廣曰：「此云望日又食。按：《漢書》及〈五行志〉無此日食文也。一本作『月食』，然史書不紀月食。」〕
		</region>
		<region typus="original" subtype="" id="5718" explains="">
上曰：「朕聞之，天生蒸民，爲之置君以養治之。人主不德，布政不均，則天示之以菑，以誡不治。乃十一月晦，日有食之，適見于天，菑孰大焉！朕獲保宗廟，以微眇之身託于兆民君王之上，天下治亂，在朕一人，唯二三執政猶吾股肱也。朕下不能理育群生，上以累三光之明，其不德大矣。令至，其悉思朕之過失，及知見思之所不及，匄以告朕。及舉賢良方正能直言極諫者，以匡朕之不逮。因各飭其任職，務省繇費以便民。朕既不能遠德，故憪然念外人之有非，
		</region>
		<region typus="comment" subtype="" id="5719" explains="5718">
〔【集解】《漢書音義》曰：「憪然猶介然也。非，姦非也。」【索隱】蘇林云「憪，寢視不安之貌」，蓋近其意。餘說皆疏。憪音下板反。〕
		</region>
		<region typus="original" subtype="" id="5720" explains="">
是以設備未息。今縱不能罷邊屯戍，而又飭兵厚衛，其罷衛將軍軍。太僕見馬遺財足，
		</region>
		<region typus="comment" subtype="" id="5721" explains="5720">
〔【索隱】遺猶留也。財，古字與「纔」同。言太僕見在之馬，今留纔足充事而已也。〕
		</region>
		<region typus="original" subtype="" id="5722" explains="">
餘皆以給傳置。」
		</region>
		<region typus="comment" subtype="" id="5723" explains="5722">
〔【索隱】按：《廣雅》云「置，驛也」。《續漢書》云「驛馬三十里一置」。故樂產亦云傳置一也。言乘傳者以傳次受名，乘置者以馬取匹。傳音丁戀反。如淳云「律，四馬高足爲傳置，四馬中足爲馳置，下足爲乘置，一馬二馬爲軺置，如置急者乘一馬曰乘也」。〕
		</region>
	</paragraph>
	<paragraph index="15">
		<region typus="original" subtype="" id="5724" explains="">
正月，上曰：「農，天下之本，其開籍田，
		</region>
		<region typus="comment" subtype="" id="5725" explains="5724">
〔【集解】應劭曰：「古者天子耕籍田千畝，爲天下先。籍者，帝王典籍之常。」韋昭曰：「籍，借也。借民力以治之，以奉宗廟，且以勸率天下，使務農也。」瓚曰：「景帝詔曰『朕親耕，后親桑，爲天下先』。本以躬親爲義，不得以假借爲稱也。籍，蹈籍也。」〕
		</region>
		<region typus="original" subtype="" id="5726" explains="">
朕親率耕，以給宗廟粢盛。」
		</region>
		<region typus="comment" subtype="" id="5727" explains="5726">
〔【集解】應劭曰：「黍稷曰粢，在器中曰盛。」〕
		</region>
	</paragraph>
	<paragraph index="16">
		<region typus="original" subtype="" id="5728" explains="">
三月，有司請立皇子爲諸侯王。上曰：「趙幽王幽死，朕甚憐之，已立其長子遂爲趙王。遂弟辟彊及齊悼惠王子朱虛侯章、東牟侯興居有功，可王。」乃立趙幽王少子辟彊爲河閒王，以齊劇郡立朱虛侯爲城陽王，立東牟侯爲濟北王，皇子武爲代王，子參爲太原王，子揖爲梁王。
		</region>
	</paragraph>
	<paragraph index="17">
		<region typus="original" subtype="" id="5729" explains="">
上曰：「古之治天下，朝有進善之旌，
		</region>
		<region typus="comment" subtype="" id="5730" explains="5729">
〔【集解】應劭曰：「旌，幡也。堯設之五達之道，令民進善也。」如淳曰：「欲有進善者，立於旌下言之。」〕
		</region>
		<region typus="original" subtype="" id="5731" explains="">
誹謗之木，
		</region>
		<region typus="comment" subtype="" id="5732" explains="5731">
〔【集解】服虔曰：「堯作之，橋梁交午柱頭。」應劭曰：「橋梁邊板，所以書政治之愆失也。至秦去之，今乃復施也。」【索隱】按：尸子云「堯立誹謗之木」。誹音非，亦音沸。韋昭云「慮政有闕失，使書於木，此堯時然也，後代因以爲飾。今宮外橋梁頭四植木是也」。鄭玄注禮云「一縱一橫爲午，謂以木貫表柱四出，即今之華表」。崔浩以爲木貫表柱四出名「桓」，陳楚俗桓聲近和，又云「和表」，則「華」與「和」又相訛耳。〕
		</region>
		<region typus="original" subtype="" id="5733" explains="">
所以通治道而來諫者。今法有誹謗妖言之罪，是使眾臣不敢盡情，而上無由聞過失也。將何以來遠方之賢良？其除之。民或祝詛上以相約結而後相謾，
		</region>
		<region typus="comment" subtype="" id="5734" explains="5733">
〔【集解】《漢書音義》曰：「民相結共祝詛上也。謾者，而後謾而止之，不畢祝詛也。」【索隱】韋昭云：「謾，相抵讕也。」《說文》云：「謾，欺也。」謂初相約共行祝，後相欺誑，中道而止之也。〕
		</region>
		<region typus="original" subtype="" id="5735" explains="">
吏以爲大逆，其有他言，而吏又以爲誹謗。此細民之愚無知抵死，朕甚不取。自今以來，有犯此者勿聽治。」
		</region>
	</paragraph>
	<paragraph index="18">
		<region typus="original" subtype="" id="5736" explains="">
九月，初與郡國守相爲銅虎符、竹使符。
		</region>
		<region typus="comment" subtype="" id="5737" explains="5736">
〔【集解】應劭曰：「銅虎符第一至第五，國家當發兵，遣使者至郡合符，符合乃聽受之。竹使符皆以竹箭五枚，長五寸，鐫刻篆書，第一至第五。」張晏曰：「符以代古之珪璋，從簡易也。」【索隱】漢舊儀銅虎符發兵，長六寸。竹使符出入徵發。《說文》云分符而合之。小顏云「右留京師，左與之。」古今注云「銅虎符銀錯書之」。張晏云「銅取其同心也」。〕
		</region>
	</paragraph>
	<paragraph index="19">
		<region typus="original" subtype="" id="5738" explains="">
三年十月丁酉晦，日有食之。十一月，上曰：「前日（計）〔詔〕遣列侯之國，或辭未行。丞相朕之所重，其爲朕率列侯之國。」絳侯勃免丞相就國，以太尉潁陰侯嬰爲丞相。罷太尉官，屬丞相。四月，城陽王章薨。淮南王長與從者魏敬殺辟陽侯審食其。
		</region>
	</paragraph>
	<paragraph index="20">
		<region typus="original" subtype="" id="5739" explains="">
五月，匈奴入北地，居河南爲寇。帝初幸甘泉。
		</region>
		<region typus="comment" subtype="" id="5740" explains="5739">
〔【集解】蔡邕曰：「天子車駕所至，民臣以爲僥倖，故曰幸。至見令長三老官屬，親臨軒，作樂，賜食帛越巾刀佩帶，民爵有級數，或賜田租之半，故因是謂之幸。」【索隱】應劭云：「宮名，在雲陽。一名林光。」臣瓚云：「甘泉，山名。林光，秦離宮名。」又顧氏按：邢承宗《西征賦》注云「甘泉，水名」。今按：蓋因地有甘泉以名山，則山水皆通也。宮名謬爾。〕
		</region>
		<region typus="original" subtype="" id="5741" explains="">
六月，帝曰：「漢與匈奴約爲昆弟，毋使害邊境，所以輸遺匈奴甚厚。今右賢王離其國，將眾居河南降地，非常故，往來近塞，捕殺吏卒，驅保塞蠻夷，令不得居其故，陵轢邊吏，入盜，甚敖無道，非約也。其發邊吏騎八萬五千詣高奴，遣丞相潁陰侯灌嬰擊匈奴。」匈奴去，發中尉
		</region>
		<region typus="comment" subtype="" id="5742" explains="5741">
〔【集解】《漢書·百官表》曰：「中尉，秦官。」〕
		</region>
		<region typus="original" subtype="" id="5743" explains="">
材官屬衛將軍軍長安。
		</region>
	</paragraph>
	<paragraph index="21">
		<region typus="original" subtype="" id="5744" explains="">
辛卯，帝自甘泉之高奴，因幸太原，見故群臣，皆賜之。舉功行賞，諸民里賜牛酒。復晉陽
		</region>
		<region typus="comment" subtype="" id="5745" explains="5744">
〔【正義】故城在汾州平遙縣西南十三里。〕
		</region>
		<region typus="original" subtype="" id="5746" explains="">
中都民三歲。留游太原十餘日。
		</region>
	</paragraph>
	<paragraph index="22">
		<region typus="original" subtype="" id="5747" explains="">
濟北王興居聞帝之代，欲往擊胡，乃反，發兵欲襲滎陽。於是詔罷丞相兵，遣棘蒲侯陳武爲大將軍，將十萬往擊之。祁侯賀
		</region>
		<region typus="comment" subtype="" id="5748" explains="5747">
〔【集解】徐廣曰：「姓繒，以文帝十一年卒，謚曰敬。」【索隱】《漢書音義》祁音遲。賀姓繒。繒，古國，夏同姓也。正義《括地志》云：「并州祁縣城，晉大夫祁奚之邑。」〕
		</region>
		<region typus="original" subtype="" id="5749" explains="">
爲將軍，軍滎陽。七月辛亥，帝自太原至長安。迺詔有司曰：「濟北王背德反上，詿誤吏民，爲大逆。濟北吏民兵未至先自定，及以軍地邑降者，皆赦之，復官爵。與王興居去來，亦赦之。」
		</region>
		<region typus="comment" subtype="" id="5750" explains="5749">
〔【集解】徐廣曰：「乍去乍來也。」駰案：張晏曰「雖始與興居反，今降，赦之」。〕
		</region>
		<region typus="original" subtype="" id="5751" explains="">
八月，破濟北軍，虜其王。赦濟北諸吏民與王反者。
		</region>
	</paragraph>
	<paragraph index="23">
		<region typus="original" subtype="" id="5752" explains="">
六年，有司言淮南王長廢先帝法，不聽天子詔，居處毋度，出入擬於天子，擅爲法令，與棘蒲侯太子奇謀反，遣人使閩越及匈奴，發其兵，欲以危宗廟社稷。群臣議，皆曰「長當棄市」帝不忍致法於王，赦其罪，廢勿王。群臣請處王蜀嚴道、邛都，
		</region>
		<region typus="comment" subtype="" id="5753" explains="5752">
〔【集解】徐廣曰：「《漢書》或作『郵』字，或直云『邛僰』。邛都乃本是西南夷，爾時未通嚴道，有邛僰山。」【正義】邛，其恭反。《括地志》云：「嚴道今爲縣，即邛州所理縣也。縣有蠻夷曰道，故曰嚴道。邛都縣本邛都國，漢爲縣，今嶲州也。《西南夷傳》云『滇池以北君長以十數，邛都最大』是也。」按：群臣請處淮南王長蜀之嚴道，不爾，更遠邛都西有邛僰山也。邛僰山在雅州榮經縣界。榮經，武德年閒置，本秦嚴道地。《華陽國志》云：「邛筰山故邛人、筰人界也。山巖峭峻，曲回九折乃至，上下有凝冰。按即王尊登者也。今從九折西南行至嶲州，山多雨少晴，俗呼名爲漏天。」〕
		</region>
		<region typus="original" subtype="" id="5754" explains="">
帝許之。長未到處所，行病死，上憐之。後十六年，追尊淮南王長謚爲厲王，立其子三人爲淮南王、
		</region>
		<region typus="comment" subtype="" id="5755" explains="5754">
〔【索隱】名安，阜陵侯也。〕
		</region>
		<region typus="original" subtype="" id="5756" explains="">
衡山王、
		</region>
		<region typus="comment" subtype="" id="5757" explains="5756">
〔【索隱】名勃，安陽侯也。〕
		</region>
		<region typus="original" subtype="" id="5758" explains="">
廬江王。
		</region>
		<region typus="comment" subtype="" id="5759" explains="5758">
〔【索隱】名賜，周陽侯也。〕
		</region>
	</paragraph>
	<paragraph index="24">
		<region typus="original" subtype="" id="5760" explains="">
十三年夏，上曰：「蓋聞天道禍自怨起而福繇德興。百官之非，宜由朕躬。今祕祝之官移過于下，
		</region>
		<region typus="comment" subtype="" id="5761" explains="5760">
〔【集解】應劭曰：「祕祝之官移過于下，國家諱之，故曰祕。」〕
		</region>
		<region typus="original" subtype="" id="5762" explains="">
以彰吾之不德，朕甚不取。其除之。」
		</region>
	</paragraph>
	<paragraph index="25">
		<region typus="original" subtype="" id="5763" explains="">
五月，齊太倉令淳于公
		</region>
		<region typus="comment" subtype="" id="5764" explains="5763">
〔【索隱】名意，爲齊太倉令，故謂之倉公也。〕
		</region>
		<region typus="original" subtype="" id="5765" explains="">
有罪當刑，詔獄逮徙繫長安。太倉公無男，有女五人。太倉公將行會逮，罵其女曰：「生子不生男，有緩急非有益也！」其少女緹縈
		</region>
		<region typus="comment" subtype="" id="5766" explains="5765">
〔【索隱】緹音啼。鄒氏音體，非。〕
		</region>
		<region typus="original" subtype="" id="5767" explains="">
自傷泣，乃隨其父至長安，上書曰：「妾父爲吏，齊中皆稱其廉平，今坐法當刑。妾傷夫死者不可復生，刑者不可復屬，雖復欲改過自新，其道無由也。妾願沒入爲官婢，贖父刑罪，使得自新。」書奏天子，天子憐悲其意，乃下詔曰：「蓋聞有虞氏之時，畫衣冠異章服以爲僇，
		</region>
		<region typus="comment" subtype="" id="5768" explains="5767">
〔【正義】《晉書·刑法志》云：「三皇設言而民不違，五帝畫衣冠而民知禁。犯黥者阜其巾，犯劓者丹其服，犯臏者墨其體，犯宮者雜其屨，大辟之罪，殊刑之極，布其衣裾而無領緣，投之於市，與眾棄之。」〕
		</region>
		<region typus="original" subtype="" id="5769" explains="">
而民不犯。何則？至治也。今法有肉刑三，
		</region>
		<region typus="comment" subtype="" id="5770" explains="5769">
〔【集解】李奇曰：「約法三章無肉刑，文帝則有肉刑。」孟康曰：「黥劓二，左右趾合一，凡三。」【索隱】韋昭云：「斷趾、黥、劓之屬。」崔浩漢律序云：「文帝除肉刑而宮不易。」張斐注云：「以淫亂人族序，故不易之也。」〕
		</region>
		<region typus="original" subtype="" id="5771" explains="">
而姦不止，其咎安在？非乃朕德薄而教不明歟？吾甚自愧。故夫馴道不純而愚民陷焉。詩曰『愷悌君子，民之父母』。今人有過，教未施而刑加焉？或欲改行爲善而道毋由也。朕甚憐之。夫刑至斷支體，刻肌膚，終身不息，何其楚痛而不德也，豈稱爲民父母之意哉！其除肉刑。」
		</region>
	</paragraph>
	<paragraph index="26">
		<region typus="original" subtype="" id="5772" explains="">
上曰：「農，天下之本，務莫大焉。今勤身從事而有租稅之賦，是爲本末者毋以異，
		</region>
		<region typus="comment" subtype="" id="5773" explains="5772">
〔【集解】李奇曰：「本，農也。末，賈也。言農與賈俱出租無異也，故除田租。」〕
		</region>
		<region typus="original" subtype="" id="5774" explains="">
其於勸農之道未備。其除田之租稅。」
		</region>
	</paragraph>
	<paragraph index="27">
		<region typus="original" subtype="" id="5775" explains="">
十四年冬，匈奴謀入邊爲寇，攻朝
		</region>
		<region typus="original" subtype="" id="5776" explains="">
!|𨙻|冄阝
		</region>
		<region typus="original" subtype="" id="5777" explains="">
塞，殺北地都尉卬。
		</region>
		<region typus="comment" subtype="" id="5778" explains="5777">
〔【集解】徐廣曰：「姓孫。封其子單爲缾侯。匈奴所殺。」〕
		</region>
		<region typus="original" subtype="" id="5779" explains="">
上乃遣三將軍軍隴西、北地、上郡，中尉周舍爲衛將軍，郎中令張武爲車騎將軍，軍渭北，車千乘，騎卒十萬。帝親自勞軍，勒兵申教令，賜軍吏卒。帝欲自將擊匈奴，群臣諫，皆不聽。皇太后固要帝
		</region>
		<region typus="comment" subtype="" id="5780" explains="5779">
〔【集解】如淳曰：「必不得自征也。」〕
		</region>
		<region typus="original" subtype="" id="5781" explains="">
，帝乃止。於是以東陽侯張相如爲大將軍，成侯赤
		</region>
		<region typus="comment" subtype="" id="5782" explains="5781">
〔【集解】徐廣曰：「姓董也。」〕
		</region>
		<region typus="original" subtype="" id="5783" explains="">
爲內史，欒布爲將軍，擊匈奴。匈奴遁走。
		</region>
	</paragraph>
	<paragraph index="28">
		<region typus="original" subtype="" id="5784" explains="">
春，上曰：「朕獲執犧牲珪幣以事上帝宗廟，十四年于今，歷日（縣）〔綿〕長，以不敏不明而久撫臨天下，朕甚自愧。其廣增諸祀墠場珪幣。昔先王遠施不求其報，望祀不祈其福，右賢左戚，
		</region>
		<region typus="comment" subtype="" id="5785" explains="5784">
〔【集解】韋昭曰：「右猶高，左猶下也。」【索隱】劉德云：「先賢後親也。」〕
		</region>
		<region typus="original" subtype="" id="5786" explains="">
先民後己，至明之極也。今吾聞祠官祝釐，
		</region>
		<region typus="comment" subtype="" id="5787" explains="5786">
〔【集解】如淳曰：「釐，福也。賈誼傳『受釐坐宣室』。」索隱音禧，福也。〕
		</region>
		<region typus="original" subtype="" id="5788" explains="">
皆歸福朕躬，不爲百姓，朕甚愧之。夫以朕不德，而躬享獨美其福，百姓不與焉，是重吾不德。其令祠官致敬，毋有所祈。」
		</region>
	</paragraph>
	<paragraph index="29">
		<region typus="original" subtype="" id="5789" explains="">
是時北平侯張蒼爲丞相，方明律曆。魯人公孫臣上書陳終始傳五德事，
		</region>
		<region typus="comment" subtype="" id="5790" explains="5789">
〔【索隱】五行之德，帝王相承傳易，終而復始，故云「終始傳五德之事」。傳音轉也。〕
		</region>
		<region typus="original" subtype="" id="5791" explains="">
言方今土德時，土德應黃龍見，當改正朔服色制度。天子下其事與丞相議。丞相推以爲今水德，始明正十月上黑事，以爲其言非是，請罷之。
		</region>
	</paragraph>
	<paragraph index="30">
		<region typus="original" subtype="" id="5792" explains="">
十五年，黃龍見成紀，
		</region>
		<region typus="comment" subtype="" id="5793" explains="5792">
〔【集解】韋昭曰：「成紀縣屬天水。」〕
		</region>
		<region typus="original" subtype="" id="5794" explains="">
天子乃復召魯公孫臣，以爲博士，申明土德事。於是上乃下詔曰：「有異物之神見于成紀，無害於民，歲以有年。朕親郊祀上帝諸神。禮官議，毋諱以勞朕。」
		</region>
		<region typus="comment" subtype="" id="5795" explains="5794">
〔【集解】《漢書音義》曰：「言無所諱，勿以朕爲勞。」〕
		</region>
		<region typus="original" subtype="" id="5796" explains="">
有司禮官皆曰：「古者天子夏躬親禮祀上帝於郊，故曰郊。」於是天子始幸雍，郊見五帝，以孟夏四月答禮焉。趙人新垣平以望氣見，因說上設立渭陽五廟。
		</region>
		<region typus="comment" subtype="" id="5797" explains="5796">
〔【集解】韋昭曰：「在渭城。」〕
		</region>
		<region typus="original" subtype="" id="5798" explains="">
欲出周鼎，當有玉英見。
		</region>
		<region typus="comment" subtype="" id="5799" explains="5798">
〔【集解】瑞應圖云：「玉英，五常並修則見。」〕
		</region>
	</paragraph>
	<paragraph index="31">
		<region typus="original" subtype="" id="5800" explains="">
十六年，上親郊見渭陽五帝廟，亦以夏答禮而尚赤。
		</region>
	</paragraph>
	<paragraph index="32">
		<region typus="original" subtype="" id="5801" explains="">
十七年，得玉杯，
		</region>
		<region typus="comment" subtype="" id="5802" explains="5801">
〔【集解】應劭曰：「新垣平詐令人獻之。」〕
		</region>
		<region typus="original" subtype="" id="5803" explains="">
刻曰「人主延壽」。於是天子始更爲元年，
		</region>
		<region typus="comment" subtype="" id="5804" explains="5803">
〔【索隱】按：秦本紀惠文王十四年更爲元年。又《汲冢竹書》魏惠王亦有後元，當取法於此。又按：《封禪書》以新垣平候日再中，故改元也。〕
		</region>
		<region typus="original" subtype="" id="5805" explains="">
令天下大酺。其歲，新垣平事覺，夷三族。
		</region>
	</paragraph>
	<paragraph index="33">
		<region typus="original" subtype="" id="5806" explains="">
後二年，上曰：「朕既不明，不能遠德，是以使方外之國或不寧息。夫四荒之外不安其生，
		</region>
		<region typus="comment" subtype="" id="5807" explains="5806">
〔【索隱】顧胤按：爾雅孤竹、北戶、西王母、日下謂之四荒也。〕
		</region>
		<region typus="original" subtype="" id="5808" explains="">
封畿之內勤勞不處，二者之咎，皆自於朕之德薄而不能遠達也。閒者累年，匈奴並暴邊境，多殺吏民，邊臣兵吏又不能諭吾內志，以重吾不德也。夫久結難連兵，中外之國將何以自寧？今朕夙興夜寐，勤勞天下，憂苦萬民，爲之怛惕不安，未嘗一日忘於心，故遣使者冠蓋相望，結軼於道，
		</region>
		<region typus="comment" subtype="" id="5809" explains="5808">
〔【集解】韋昭曰：「使車往還，故轍如結也。相如曰『結軌還轍』。」【索隱】鄒氏軼音逸，又音轍。《漢書》作「轍」。顧氏按：司馬彪云「結謂車轍回旋錯結之也」。〕
		</region>
		<region typus="original" subtype="" id="5810" explains="">
以諭朕意於單于。今單于反古之道，計社稷之安，便萬民之利，親與朕俱棄細過，偕之大道，結兄弟之義，以全天下元元之民。
		</region>
		<region typus="comment" subtype="" id="5811" explains="5810">
〔【索隱】《戰國策》云：「制海內，子元元，非兵不可。」高誘注云：「元元，善也。」又按：姚察云「古者謂人云善，言善人也。因善爲元，故云黎元。其言元元者，非一人也」。顧野王又云「元元猶喁喁，可憐愛貌」。未安其說，聊記異也。〕
		</region>
		<region typus="original" subtype="" id="5812" explains="">
和親已定，始于今年。」
		</region>
	</paragraph>
	<paragraph index="34">
		<region typus="original" subtype="" id="5813" explains="">
後六年冬，匈奴三萬人入上郡，三萬人入雲中。以中大夫令勉
		</region>
		<region typus="comment" subtype="" id="5814" explains="5813">
〔【集解】徐廣曰：「衛尉改名也。」駰案：《漢書·百官表》景帝初改衛尉爲中大夫令，非此年也。【索隱】裴駰按：表景帝改衛尉爲中大夫令，則中大夫令是官號，勉其名。後此官改爲光祿勳。虞世南以此稱中大夫令，是史家追書耳。顏遊秦以令是姓，勉是名，爲中大夫。據風俗通，令姓令尹子文之後也。〕
		</region>
		<region typus="original" subtype="" id="5815" explains="">
爲車騎將軍，軍飛狐；
		</region>
		<region typus="comment" subtype="" id="5816" explains="5815">
〔【集解】如淳曰：「在代郡。」蘇林曰：「在上黨。」〕
		</region>
		<region typus="original" subtype="" id="5817" explains="">
故楚相蘇意爲將軍，軍句注；
		</region>
		<region typus="comment" subtype="" id="5818" explains="5817">
〔【集解】應劭曰：「山險名也，在鴈門陰館。」【索隱】句，伏儼音俱，包愷音鉤。〕
		</region>
		<region typus="original" subtype="" id="5819" explains="">
將軍張武屯北地；河內守周亞夫爲將軍，居細柳；
		</region>
		<region typus="comment" subtype="" id="5820" explains="5819">
〔【集解】徐廣曰：「在長安西。」駰按：如淳曰「長安圖細柳倉在渭北，近石徼」。張揖曰「在昆明池南，今有柳市是也」。【索隱】按：《三輔故事》細柳在直城門外阿房宮西北維。又《匈奴傳》云「長安西細柳」，則如淳云在渭北，非也。〕
		</region>
		<region typus="original" subtype="" id="5821" explains="">
宗正劉禮爲將軍，居霸上；祝茲侯
		</region>
		<region typus="comment" subtype="" id="5822" explains="5821">
〔【集解】徐廣曰：「表作松茲侯，姓徐，名悍。」〕
		</region>
		<region typus="original" subtype="" id="5823" explains="">
軍棘門：
		</region>
		<region typus="comment" subtype="" id="5824" explains="5823">
〔【集解】徐廣曰：「在渭北。」駰案：孟康曰「在長安北，秦時宮門也。」如淳曰「三輔黃圖棘門在橫門外」。〕
		</region>
		<region typus="original" subtype="" id="5825" explains="">
以備胡。數月，胡人去，亦罷。
		</region>
	</paragraph>
	<paragraph index="35">
		<region typus="original" subtype="" id="5826" explains="">
天下旱，蝗。帝加惠：令諸侯毋入貢，弛山澤，
		</region>
		<region typus="comment" subtype="" id="5827" explains="5826">
〔【集解】韋昭曰：「弛，廢也。廢其常禁以利民。」〕
		</region>
		<region typus="original" subtype="" id="5828" explains="">
減諸服御狗馬，損郎吏員，發倉庾
		</region>
		<region typus="comment" subtype="" id="5829" explains="5828">
〔【集解】應劭曰：「水漕倉曰庾。」胡公曰：「在邑曰倉，在野曰庾。」【索隱】郭璞注《三蒼》云：「庾，倉無屋也。」胡公名廣，後漢太尉，作漢官解詁也。〕
		</region>
		<region typus="original" subtype="" id="5830" explains="">
以振貧民，民得賣爵。
		</region>
		<region typus="comment" subtype="" id="5831" explains="5830">
〔【索隱】崔浩云：「富人欲爵，貧人欲錢，故聽買賣也。」〕
		</region>
	</paragraph>
	<paragraph index="36">
		<region typus="original" subtype="" id="5832" explains="">
孝文帝從代來，即位二十三年，宮室苑囿狗馬服御無所增益，有不便，輒弛以利民。嘗欲作露臺，
		</region>
		<region typus="comment" subtype="" id="5833" explains="5832">
〔【集解】徐廣曰：「露，一作『靈』。」【索隱】顧氏按：新豐南驪山上猶有臺之舊址也。〕
		</region>
		<region typus="original" subtype="" id="5834" explains="">
召匠計之，直百金。上曰：「百金中民十家之產，吾奉先帝宮室，常恐羞之，何以臺爲！」上常衣綈衣，
		</region>
		<region typus="comment" subtype="" id="5835" explains="5834">
〔【集解】如淳曰：「賈誼云『身衣皁綈』。」〕
		</region>
		<region typus="original" subtype="" id="5836" explains="">
所幸慎夫人，令衣不得曳地，幃帳不得文繡，以示敦朴，爲天下先。治霸陵皆以瓦器，不得以金銀銅錫爲飾，不治墳，欲爲省，毋煩民。南越王尉佗自立爲武帝，然上召貴尉佗兄弟，以德報之，佗遂去帝稱臣。與匈奴和親，匈奴背約入盜，然令邊備守，不發兵深入，惡煩苦百姓。吳王詐病不朝，就賜几杖。群臣如袁盎等稱說雖切，常假借用之。
		</region>
		<region typus="comment" subtype="" id="5837" explains="5836">
〔【集解】蘇林曰：「假音休假。借音以物借人。」〕
		</region>
		<region typus="original" subtype="" id="5838" explains="">
群臣如張武等受賂遺金錢，覺，上乃發御府金錢賜之，以愧其心，弗下吏。專務以德化民，是以海內殷富，興於禮義。
		</region>
	</paragraph>
	<paragraph index="37">
		<region typus="original" subtype="" id="5839" explains="">
後七年六月己亥，帝崩於未央宮。
		</region>
		<region typus="comment" subtype="" id="5840" explains="5839">
〔【集解】徐廣曰：「年四十七。」〕
		</region>
		<region typus="original" subtype="" id="5841" explains="">
遺詔曰：「朕聞蓋天下萬物之萌生，靡不有死。死者天地之理，物之自然者，奚可甚哀。當今之時，世咸嘉生而惡死，厚葬以破業，重服以傷生，吾甚不取。且朕既不德，無以佐百姓；今崩，又使重服久臨，以離寒暑之數，哀人之父子，傷長幼之志，損其飲食，絕鬼神之祭祀，以重吾不德也，謂天下何！朕獲保宗廟，以眇眇之身託于天下君王之上，二十有餘年矣。賴天地之靈，社稷之福，方內安寧，
		</region>
		<region typus="comment" subtype="" id="5842" explains="5841">
〔【集解】瓚曰：「方，四方也。內，中也。猶云中外也。」〕
		</region>
		<region typus="original" subtype="" id="5843" explains="">
靡有兵革。
		</region>
		<region typus="comment" subtype="" id="5844" explains="5843">
〔【集解】徐廣曰：「一云『方內安，兵革息』。」〕
		</region>
		<region typus="original" subtype="" id="5845" explains="">
朕既不敏，常畏過行，以羞先帝之遺德；維年之久長，懼于不終。今乃幸以天年，得復供養于高廟。朕之不明與嘉之，
		</region>
		<region typus="comment" subtype="" id="5846" explains="5845">
〔【集解】如淳曰：「與，發聲也。得卒天年已善矣。」〕
		</region>
		<region typus="original" subtype="" id="5847" explains="">
其奚哀悲之有！其令天下吏民，令到出臨三日，皆釋服。毋禁取婦嫁女祠祀飲酒食肉者。自當給喪事服臨者，皆無踐。
		</region>
		<region typus="comment" subtype="" id="5848" explains="5847">
〔【集解】服虔曰：「踐，翦也。謂無斬衰也。」孟康曰：「踐，跣也。」晉灼曰：「《漢語》作『跣』。跣，徒跣也。」【索隱】《漢語》是書名，荀爽所作也。〕
		</region>
		<region typus="original" subtype="" id="5849" explains="">
絰帶無過三寸，毋布車及兵器，
		</region>
		<region typus="comment" subtype="" id="5850" explains="5849">
〔【集解】應劭曰：「無以布衣車及兵器也。」服虔曰：「不施輕車介士也。」〕
		</region>
		<region typus="original" subtype="" id="5851" explains="">
毋發民男女哭臨宮殿。宮殿中當臨者，皆以旦夕各十五舉聲，禮畢罷。非旦夕臨時，禁毋得擅哭。已下，
		</region>
		<region typus="comment" subtype="" id="5852" explains="5851">
〔【】索解謂柩已下於壙。〕
		</region>
		<region typus="original" subtype="" id="5853" explains="">
服大紅十五日，小紅十四日，纖七日，釋服。
		</region>
		<region typus="comment" subtype="" id="5854" explains="5853">
〔【集解】服虔曰：「當言大功、小功布也。纖，細布衣也。」應劭曰：「紅者，中祥大祥以紅爲領緣也。纖者，禫也。凡三十六日而釋服。」【索隱】劉德云：「紅亦功也。男功非一，故以『工力』爲字。而女工唯在於絲，故以『糸工』爲字。三十六日，以日易月故也。」〕
		</region>
		<region typus="original" subtype="" id="5855" explains="">
佗不在令中者，皆以此令比率從事。布告天下，使明知朕意。霸陵山川因其故，
		</region>
		<region typus="comment" subtype="" id="5856" explains="5855">
〔【集解】應劭曰：「因山爲藏，不復起墳，山下川流不遏絕也。就其水名以爲陵號。」【索隱】霸是水名，水徑於山，亦曰霸山，即芷陽地也。〕
		</region>
		<region typus="original" subtype="" id="5857" explains="">
毋有所改。歸夫人以下至少使。」
		</region>
		<region typus="comment" subtype="" id="5858" explains="5857">
〔【集解】應劭曰：「夫人以下有美人、良人、八子、七子、長使、少使，凡七輩，皆遣歸家，重絕人類也。」〕
		</region>
		<region typus="original" subtype="" id="5859" explains="">
令中尉亞夫爲車騎將軍，屬國悍
		</region>
		<region typus="comment" subtype="" id="5860" explains="5859">
〔【集解】徐廣曰：「姓徐。」駰按：《漢書·百官表》「典屬國，秦官，掌蠻夷降者」。〕
		</region>
		<region typus="original" subtype="" id="5861" explains="">
爲將屯將軍，
		</region>
		<region typus="comment" subtype="" id="5862" explains="5861">
〔【集解】李奇曰：「馮奉世爲右將軍，以將屯將軍爲名，此監主諸屯也。」〕
		</region>
		<region typus="original" subtype="" id="5863" explains="">
郎中令武爲復土將軍，
		</region>
		<region typus="comment" subtype="" id="5864" explains="5863">
〔【集解】如淳曰：「主穿壙填瘞事者。」【索隱】復音伏。謂穿壙出土，下棺已而填之，即以爲墳，故云復土。復，反還也。又音福。〕
		</region>
		<region typus="original" subtype="" id="5865" explains="">
發近縣見卒萬六千人，發內史卒萬五千人，
		</region>
		<region typus="comment" subtype="" id="5866" explains="5865">
〔【索隱】按：〈百官表〉云內史掌理京師之官也。景帝更名京兆尹也。〕
		</region>
		<region typus="original" subtype="" id="5867" explains="">
藏郭穿復土屬將軍武。
		</region>
	</paragraph>
	<paragraph index="38">
		<region typus="original" subtype="" id="5868" explains="">
乙巳，
		</region>
		<region typus="comment" subtype="" id="5869" explains="5868">
〔【集解】《漢書》云：「乙巳葬霸陵。」皇甫謐曰：「霸陵去長安七十里。」〕
		</region>
		<region typus="original" subtype="" id="5870" explains="">
群臣皆頓首上尊號曰孝文皇帝。
		</region>
	</paragraph>
	<paragraph index="39">
		<region typus="original" subtype="" id="5871" explains="">
太子即位于高廟。丁未，襲號曰皇帝。
		</region>
	</paragraph>
	<paragraph index="40">
		<region typus="original" subtype="" id="5872" explains="">
孝景皇帝元年十月，制詔御史：「蓋聞古者祖有功而宗有德
		</region>
		<region typus="comment" subtype="" id="5873" explains="5872">
〔【集解】應劭曰：「始取天下者爲祖，高帝稱高祖是也。始治天下者爲宗，文帝稱太宗是也。」〕
		</region>
		<region typus="original" subtype="" id="5874" explains="">
，制禮樂各有由。聞歌者，所以發德也；舞者，所以明功也。高廟酎，
		</region>
		<region typus="comment" subtype="" id="5875" explains="5874">
〔【集解】張晏曰：「正月旦作酒，八月成，名曰酎。酎之言純也。至武帝時，因八月嘗酎會諸侯廟中，出金助祭，所謂『酎金』也。」〕
		</region>
		<region typus="original" subtype="" id="5876" explains="">
奏武德、文始、五行之舞。
		</region>
		<region typus="comment" subtype="" id="5877" explains="5876">
〔【集解】孟康曰：「武德，高祖所作也。文始，舜舞也。五行，周舞也。武德者，其舞人執干戚。文始舞執羽籥。五行舞冠冕，衣服法五行色。見〈禮樂志〉。」【索隱】應劭云：「〈禮樂志〉文始舞本舜韶舞，高祖更名文始，示不相襲。五行舞本周武舞，秦始皇更名五行舞。按：今言『奏武德、文始、五行之舞』者，其樂總象武王樂，言高祖以武定天下也。既示不相襲，其作樂之始。先奏文始，以羽籥衣文繡居先；次即奏五行，五行即武舞，執干戚而衣有五行之色也。」〕
		</region>
		<region typus="original" subtype="" id="5878" explains="">
孝惠廟酎，奏文始、五行之舞。孝文皇帝臨天下，通關梁，不異遠方。
		</region>
		<region typus="comment" subtype="" id="5879" explains="5878">
〔【集解】張晏曰：「孝文十二年，除關，不用傳令，遠近若一。」〕
		</region>
		<region typus="original" subtype="" id="5880" explains="">
除誹謗，去肉刑，賞賜長老，收恤孤獨，以育群生。減嗜欲，不受獻，
		</region>
		<region typus="comment" subtype="" id="5881" explains="5880">
〔【集解】徐廣曰：「減，一作『滅』。」〕
		</region>
		<region typus="original" subtype="" id="5882" explains="">
不私其利也。罪人不帑，
		</region>
		<region typus="comment" subtype="" id="5883" explains="5882">
〔【集解】蘇林曰：「刑不及妻子。」〕
		</region>
		<region typus="original" subtype="" id="5884" explains="">
不誅無罪。除（肉）〔宮〕刑，出美人，重絕人之世。朕既不敏，不能識。此皆上古之所不及，而孝文皇帝親行之。德厚侔天地，
		</region>
		<region typus="comment" subtype="" id="5885" explains="5884">
〔【集解】李奇曰：「侔，齊等。」〕
		</region>
		<region typus="original" subtype="" id="5886" explains="">
利澤施四海，靡不獲福焉。明象乎日月，而廟樂不稱。朕甚懼焉。其爲孝文皇帝廟爲昭德之舞，
		</region>
		<region typus="comment" subtype="" id="5887" explains="5886">
〔【集解】文穎曰：「景帝采高祖武德舞作昭德舞，舞之於文帝廟，見禮樂志。」〕
		</region>
		<region typus="original" subtype="" id="5888" explains="">
以明休德。然后祖宗之功德著於竹帛，施于萬世，永永無窮，朕甚嘉之。其與丞相、列侯、中二千石、禮官具爲禮儀奏。」丞相臣嘉等言：「陛下永思孝道，立昭德之舞以明孝文皇帝之盛德。皆臣嘉等愚所不及。臣謹議：世功莫大於高皇帝，德莫盛於孝文皇帝，高皇廟宜爲帝者太祖之廟，孝文皇帝廟宜爲帝者太宗之廟。天子宜世世獻祖宗之廟。郡國諸侯宜各爲孝文皇帝立太宗之廟。諸侯王列侯使者侍祠天子，歲獻祖宗之廟。
		</region>
		<region typus="comment" subtype="" id="5889" explains="5888">
〔【集解】張晏曰：「王及列侯歲時遣使詣京師，侍祠助祭也。」如淳曰：「若光武廟在章陵，南陽太守稱使者往祭是也。不使侯王祭者，諸侯不得祖天子也。凡臨祭祀宗廟，皆爲侍祭。」〕
		</region>
		<region typus="original" subtype="" id="5890" explains="">
請著之竹帛，宣布天下。」制曰：「可。」
		</region>
	</paragraph>
	<paragraph index="41">
		<region typus="original" subtype="" id="5891" explains="">
太史公曰：孔子言「必世然後仁。
		</region>
		<region typus="comment" subtype="" id="5892" explains="5891">
〔【集解】孔安國曰：「三十年曰世。如有受命王者，必三十年仁政乃成。」〕
		</region>
		<region typus="original" subtype="" id="5893" explains="">
善人之治國百年，亦可以勝殘去殺」。
		</region>
		<region typus="comment" subtype="" id="5894" explains="5893">
〔【集解】王肅曰：「勝殘暴之人，使不爲惡。去殺，不用殺也。」〕
		</region>
		<region typus="original" subtype="" id="5895" explains="">
誠哉是言！漢興，至孝文四十有餘載，德至盛也。廩廩鄉改正服封禪矣，謙讓未成於今。嗚呼，豈不仁哉！
		</region>
	</paragraph>
	<paragraph index="42">
		<region typus="summary" subtype="" id="5896" explains="">
【索隱述贊】孝文在代，兆遇大橫。宋昌建冊，絳侯奉迎。南面而讓，天下歸誠。務農先籍，布德偃兵。除帑削謗，政簡刑清。綈衣率俗，露臺罷營。法寬張武，獄恤緹縈。霸陵如故，千年頌聲。〕
		</region>
	</paragraph>
	<paragraph index="43">
		<region typus="original" subtype="" id="5897" explains="">
&lt;/onlyinclude&gt;
		</region>
	</paragraph>
</text>
