<?xml version='1.0' encoding='UTF-8'?>
<text title="史記三家注" section="樂書第二" juan="24" original_title="史記">
	<paragraph index="0">
		<region typus="original" subtype="title" id="6846" explains="">
史記三家注 樂書第二
		</region>
	</paragraph>
	<paragraph index="1">
		<region typus="summary" subtype="" id="6847" explains="">
正義】天有日月星辰，地有山陵河海，歲有萬物成熟，國有聖賢宮觀周域官僚，人有言語衣服體貌端修，咸謂之樂。樂書者，猶樂記也，鄭玄雲以其記樂之義也。此於別錄屬樂記，蓋十一篇合為一篇。十一篇者，有樂本，有樂論，有樂施，有樂言，有樂禮，有樂情，有樂化，有樂象，有賓牟賈，有師乙，有魏文侯。今雖合之，亦略有分焉。劉向校書，得樂書二十三篇，著於別錄。今樂記惟有十一篇，其名猶存也。
		</region>
	</paragraph>
	<paragraph index="2">
		<region typus="original" subtype="" id="6848" explains="">
太史公曰：余每讀虞書，至於君臣相敕，維是幾安，而股肱不良，萬事墮壞，未嘗不流涕也。成王作頌，推己懲艾，
		</region>
		<region typus="comment" subtype="" id="6849" explains="6848">
【正義】音刈。
		</region>
		<region typus="original" subtype="" id="6850" explains="">
悲彼家難，
		</region>
		<region typus="comment" subtype="" id="6851" explains="6850">
【正義】乃憚反。家難，謂文王囚羑里，武王伐紂。
		</region>
		<region typus="original" subtype="" id="6852" explains="">
可不謂戰戰恐懼，善守善終哉？
		</region>
		<region typus="comment" subtype="" id="6853" explains="6852">
【正義】言成王作頌，悲文王戰戰恐懼，推己戒勵為治，是善守善終也。
		</region>
		<region typus="original" subtype="" id="6854" explains="">
君子不為約則修德，
		</region>
		<region typus="comment" subtype="" id="6855" explains="6854">
【正義】為，於偽反。
		</region>
		<region typus="original" subtype="" id="6856" explains="">
滿則棄禮，佚能思初，安能惟始，沐浴膏澤而歌詠勤苦，非大德誰能如斯！傳曰「治定功成，禮樂乃興」。海內人道益深，其德益至，所樂者益異。滿而不損則溢，盈而不持則傾。凡作樂者，所以節樂。
		</region>
		<region typus="comment" subtype="" id="6857" explains="6856">
【正義】音洛。言不樂至荒淫也。
		</region>
		<region typus="original" subtype="" id="6858" explains="">
君子以謙退為禮，以損減為樂，樂其如此也。以為州異國殊，情習不同，故博採風俗，協比聲律，
		</region>
		<region typus="comment" subtype="" id="6859" explains="6858">
【正義】比音鼻。
		</region>
		<region typus="original" subtype="" id="6860" explains="">
以補短移化，助流政教。天子躬於明堂臨觀，而萬民咸蕩滌邪穢，斟酌飽滿，以飾厥性。故云雅頌之音理而民正，嘄噭
		</region>
		<region typus="comment" subtype="" id="6861" explains="6860">
【索隱】上姑堯反，又音叫。下音擊。
		</region>
		<region typus="original" subtype="" id="6862" explains="">
之聲興而士奮，鄭衛之曲動而心淫。及其調和諧合，鳥獸盡感，而況懷五常，含好惡，自然之勢也？
		</region>
	</paragraph>
	<paragraph index="3">
		<region typus="original" subtype="" id="6863" explains="">
治道虧缺而鄭音興起，封君世辟，
		</region>
		<region typus="comment" subtype="" id="6864" explains="6863">
【索隱】辟亦君也。【正義】辟，並亦反。
		</region>
		<region typus="original" subtype="" id="6865" explains="">
名顯鄰州，爭以相高。自仲尼不能與齊優遂容於魯，
		</region>
		<region typus="comment" subtype="" id="6866" explains="6865">
【索隱】齊人歸女樂而孔子行，言不能遂容於魯而去也。或作「逐客」，誤耳。
		</region>
		<region typus="original" subtype="" id="6867" explains="">
雖退正樂以誘世，作五章以剌時，
		</region>
		<region typus="comment" subtype="" id="6868" explains="6867">
【索隱】按：系、家語所云孔子嗤季桓子作歌引詩曰「彼婦人之口，可以出走。彼婦人之謁，可以死敗。優哉游哉，聊以卒歲」。是五章之刺也。
		</region>
		<region typus="original" subtype="" id="6869" explains="">
猶莫之化。陵遲以至六國，流沔沈佚，遂往不返，卒於喪身滅宗，並國於秦。
		</region>
	</paragraph>
	<paragraph index="4">
		<region typus="original" subtype="" id="6870" explains="">
秦二世尤以為娛。丞相李斯進諫曰：「放棄詩書，極意聲色，祖伊所以懼也；
		</region>
		<region typus="comment" subtype="" id="6871" explains="6870">
【正義】祖伊諫殷紂，紂不聽。孔安國雲祖己後賢臣也。
		</region>
		<region typus="original" subtype="" id="6872" explains="">
輕積細過，恣心長夜，紂所以亡也。」趙高曰：「五帝、三王樂各殊名，示不相襲。上自朝廷，下至人民，得以接歡喜，合殷勤，非此和說不通，解澤不流，
		</region>
		<region typus="comment" subtype="" id="6873" explains="6872">
【正義】說音悅。解音蟹。言非此樂和適，亦悅樂之不通，散恩澤之事不流，各一世之化也。諫二世，故名之也。
		</region>
		<region typus="original" subtype="" id="6874" explains="">
亦各一世之化，度時之樂，何必華山之騄耳而後行遠乎？」二世然之。
		</region>
	</paragraph>
	<paragraph index="5">
		<region typus="original" subtype="" id="6875" explains="">
高祖過沛詩三侯之章，
		</region>
		<region typus="comment" subtype="" id="6876" explains="6875">
【索隱】按：過沛詩即大風歌也。其辭曰：「大風起兮雲飛揚，威加海內兮歸故鄉，安得猛士兮守四方」是也。侯，語辭也。詩曰「侯其禕而」者是也。兮亦語辭也。沛詩有三「兮」，故云三侯也。
		</region>
		<region typus="original" subtype="" id="6877" explains="">
令小兒歌之。高祖崩，令沛得以四時歌儛宗廟。孝惠、孝文、孝景無所增更，於樂府習常肄舊而已。
		</region>
		<region typus="comment" subtype="" id="6878" explains="6877">
【正義】肄音異。
		</region>
	</paragraph>
	<paragraph index="6">
		<region typus="original" subtype="" id="6879" explains="">
至今上即位，作十九章，
		</region>
		<region typus="comment" subtype="" id="6880" explains="6879">
【索隱】按：禮樂志安世房中樂有十九章。
		</region>
		<region typus="original" subtype="" id="6881" explains="">
令侍中李延年次序其聲，拜為協律都尉。通一經之士不能獨知其辭，皆集會五經家，相與共講習讀之，乃能通知其意，多爾雅之文。
		</region>
	</paragraph>
	<paragraph index="7">
		<region typus="original" subtype="" id="6882" explains="">
漢家常以正月上辛祠太一甘泉，以昏時夜祠，到明而終。常有流星經於祠壇上。使僮男僮女七十人俱歌。春歌青陽，夏歌硃明，
		</region>
		<region typus="comment" subtype="" id="6883" explains="6882">
【集解】瓚曰：「爾雅雲春曰青陽，夏曰硃明。」
		</region>
		<region typus="original" subtype="" id="6884" explains="">
秋歌西昚，
		</region>
		<region typus="comment" subtype="" id="6885" explains="6884">
【集解】韋昭曰：「西方少昚也。」
		</region>
		<region typus="original" subtype="" id="6886" explains="">
冬歌玄冥。
		</region>
		<region typus="comment" subtype="" id="6887" explains="6886">
【正義】禮記月令雲玄冥，水官也。
		</region>
		<region typus="original" subtype="" id="6888" explains="">
世多有，故不論。
		</region>
		<region typus="comment" subtype="" id="6889" explains="6888">
【索隱】言四時歌多有其詞，故此不論載。今見漢書禮樂志。
		</region>
	</paragraph>
	<paragraph index="8">
		<region typus="original" subtype="" id="6890" explains="">
又嘗得神馬渥窪水中，
		</region>
		<region typus="comment" subtype="" id="6891" explains="6890">
【集解】李斐曰：「南陽新野有暴利長，當武帝時遭刑，屯田燉煌界。人數於此水旁見群野馬中有奇異者，與凡馬異，來飲此水旁。利長先為土人持勒靽於水旁，後馬玩習久之，代土人持勒靽，收得其馬，獻之。欲神異此馬，雲從水中出。」蘇林曰：「窪音『窐曲』之『窐』也。」【索隱】窪音一佳反，烏花反。蘇林音「窐曲」之「窐」，窐即窳也。
		</region>
		<region typus="original" subtype="" id="6892" explains="">
複次以為太一之歌。歌曲曰：「太一貢兮天馬下，
		</region>
		<region typus="comment" subtype="" id="6893" explains="6892">
【索隱】按：禮樂志「貢」作「況」，況與貢意亦通。【正義】太一，北極大星也。
		</region>
		<region typus="original" subtype="" id="6894" explains="">
霑赤汗兮沫流赭。
		</region>
		<region typus="comment" subtype="" id="6895" explains="6894">
【集解】應劭曰：「大宛馬汗血霑濡也，流沫如赭。」
		</region>
		<region typus="original" subtype="" id="6896" explains="">
騁容與兮跇萬里，
		</region>
		<region typus="comment" subtype="" id="6897" explains="6896">
【集解】孟康曰：「跇音逝。」如淳曰：「跇謂超逾也。」【索隱】亦「逝」。鄒誕生雲跇，一作「世」，亦音跇。跇，超也。
		</region>
		<region typus="original" subtype="" id="6898" explains="">
今安匹兮龍為友。」後伐大宛得千里馬，馬名蒲梢，
		</region>
		<region typus="comment" subtype="" id="6899" explains="6898">
【集解】應劭曰：「大宛舊有天馬種，蹋石汗血，汗從前肩膊出如血，號一日千里。」【索隱】梢音史交反。又本作「騷」，亦同音。
		</region>
		<region typus="original" subtype="" id="6900" explains="">
次作以為歌。歌詩曰：「天馬來兮從西極，經萬里兮歸有德。承靈威兮降外國，涉流沙兮四夷服。」中尉汲黯進曰：「凡王者作樂，上以承祖宗，下以化兆民。今陛下得馬，詩以為歌，協於宗廟，先帝百姓豈能知其音邪？」上默然不說。丞相公孫弘曰：「黯誹謗聖制，當族。」
		</region>
	</paragraph>
	<paragraph index="9">
		<region typus="original" subtype="" id="6901" explains="">
凡音之起，由人心生也。
		</region>
		<region typus="comment" subtype="" id="6902" explains="6901">
【正義】皇侃云：「此章有三品，故名為樂本，備言音聲所起，故名樂本。夫樂之起，其事有二：一是人心感樂，樂聲從心而生；一是樂感人心，心隨樂聲而變也。」
		</region>
		<region typus="original" subtype="" id="6903" explains="">
人心之動，物使之然也。
		</region>
		<region typus="comment" subtype="" id="6904" explains="6903">
【正義】物者，外境也。外有善惡來觸於心，則應觸而動，故云物使之然也。
		</region>
		<region typus="original" subtype="" id="6905" explains="">
感於物而動，故形於聲；
		</region>
		<region typus="comment" subtype="" id="6906" explains="6905">
【集解】鄭玄曰：「宮商角徵羽雜比曰音，單出曰聲，形猶見也。」王肅曰：「物，事也。謂哀樂喜怒和敬之事感人而動，見於聲。」
		</region>
		<region typus="original" subtype="" id="6907" explains="">
聲相應，故生變；
		</region>
		<region typus="comment" subtype="" id="6908" explains="6907">
【集解】鄭玄曰：「樂之器，彈其宮則眾宮應，然而不足樂，是以變之使雜也。」【正義】崔靈恩云：「緣五聲各自相應，不足為樂，故變使雜，令聲音諧和也。」
		</region>
		<region typus="original" subtype="" id="6909" explains="">
變成方，謂之音；
		</region>
		<region typus="comment" subtype="" id="6910" explains="6909">
【集解】鄭玄曰：「方猶文章。」【正義】皇侃云：「單聲不足，故變雜五聲，使交錯成文，乃謂為音也。」
		</region>
		<region typus="original" subtype="" id="6911" explains="">
比音而樂之，及干戚羽旄，謂之樂也。
		</region>
		<region typus="comment" subtype="" id="6912" explains="6911">
【集解】鄭玄曰：「干，楯也；戚，斧也：武舞所執也。羽，翟羽也；旄，旄牛尾：文舞所執也。」【正義】比音鼻，次也。音，五音也。言五音雖雜，猶未足為樂，復須次比器之音及文武所執之物，共相諧會，乃是由音得名。為樂武陰文陽，故所執有輕重異。」
		</region>
		<region typus="original" subtype="" id="6913" explains="">
樂者，音之所由生也，
		</region>
		<region typus="comment" subtype="" id="6914" explains="6913">
【正義】合音乃成樂，是樂由音而生，諸樂生起之所由也。
		</region>
		<region typus="original" subtype="" id="6915" explains="">
其本在人心感於物也。
		</region>
		<region typus="comment" subtype="" id="6916" explains="6915">
【正義】本猶初也。物，外境也。將欲明樂隨心見，故更陳此句也。
		</region>
		<region typus="original" subtype="" id="6917" explains="">
是故其哀心感者，其聲噍以殺；
		</region>
		<region typus="comment" subtype="" id="6918" explains="6917">
【集解】鄭玄曰：「噍，踧也。」【索隱】焦音如字。鄒誕生作「噍」，音將妙反。【正義】殺，所介反。噍，踧急也。若外境痛苦，則其心哀戚，哀戚在心，故樂聲踧急而殺也。此下六者，皆人君見前境來感己而制樂音，隨心見之也。
		</region>
		<region typus="original" subtype="" id="6919" explains="">
其樂心感者，其聲嘽以緩；
		</region>
		<region typus="comment" subtype="" id="6920" explains="6919">
【集解】鄭玄曰：「嘽，寬綽之貌。」【正義】嘽，寬也。若外境可美，則其心歡樂，歡樂在心，故樂聲必隨而寬緩也。
		</region>
		<region typus="original" subtype="" id="6921" explains="">
其喜心感者，其聲發以散；
		</region>
		<region typus="comment" subtype="" id="6922" explains="6921">
【集解】鄭玄曰：「發，揚也。」【正義】若外境會意，其心喜悅，悅喜在心，故樂聲發揚也。
		</region>
		<region typus="original" subtype="" id="6923" explains="">
其怒心感者，其聲粗以厲；
		</region>
		<region typus="comment" subtype="" id="6924" explains="6923">
【正義】若外境乖失，故己心怒恚，怒在心，心隨怒而發揚，故無輟，則樂聲粗彊而嚴厲也。
		</region>
		<region typus="original" subtype="" id="6925" explains="">
其敬心感者，其聲直以廉；
		</region>
		<region typus="comment" subtype="" id="6926" explains="6925">
【正義】廉，隅也。若外境尊高，故己心悚敬，悚敬在內，則樂聲直而有廉角也。
		</region>
		<region typus="original" subtype="" id="6927" explains="">
其愛心感者，其聲和以柔。
		</region>
		<region typus="comment" subtype="" id="6928" explains="6927">
【正義】柔，軟也。若外境憐慕，故己心愛惜，愛惜在內，則樂和柔也。
		</region>
		<region typus="original" subtype="" id="6929" explains="">
六者非性也，
		</region>
		<region typus="comment" subtype="" id="6930" explains="6929">
【正義】性本靜寂，無此六事。六事之生，由應感見而動，故云非性。
		</region>
		<region typus="original" subtype="" id="6931" explains="">
感於物而後動，
		</region>
		<region typus="comment" subtype="" id="6932" explains="6931">
【集解】鄭玄曰：「言人聲在所見，非有常。」
		</region>
		<region typus="original" subtype="" id="6933" explains="">
是故先王慎所以感之。
		</region>
		<region typus="comment" subtype="" id="6934" explains="6933">
【正義】六事隨見而動，非關本性，聖人在上，制正禮以防之，故先王慎所以感之者也。
		</region>
		<region typus="original" subtype="" id="6935" explains="">
故禮以導其志，樂以和其聲，政以壹其行，
		</region>
		<region typus="comment" subtype="" id="6936" explains="6935">
【正義】胡孟反。
		</region>
		<region typus="original" subtype="" id="6937" explains="">
刑以防其奸。禮樂刑政，其極一也，
		</region>
		<region typus="comment" subtype="" id="6938" explains="6937">
【集解】鄭玄曰：「極，至也。」【正義】四事，防慎所感之由也。用禮教導其志，用樂諧和其聲，用法律齊其行，用刑辟防其凶，民不複流僻，徒感防之，使同其一，不為非也。極，至也。
		</region>
		<region typus="original" subtype="" id="6939" explains="">
所以同民心而出治道也。
		</region>
		<region typus="comment" subtype="" id="6940" explains="6939">
【集解】鄭玄曰：「此其所謂至也。」【正義】上四事功成，民同其心，俱不邪僻，故治道出也。民心所觸，有前六者不同，故聖人用後四者制之。
		</region>
	</paragraph>
	<paragraph index="10">
		<region typus="original" subtype="" id="6941" explains="">
凡音者，生人心者也。
		</region>
		<region typus="comment" subtype="" id="6942" explains="6941">
【正義】此樂本章第二段，明樂感人心也。人心即君人心也。樂音善惡由君上心之所好，故云生於人心者也。
		</region>
		<region typus="original" subtype="" id="6943" explains="">
情動於中，故形於聲，
		</region>
		<region typus="comment" subtype="" id="6944" explains="6943">
【正義】情，君之情也。中猶心也。心既感物而動，故形見於聲也。
		</region>
		<region typus="original" subtype="" id="6945" explains="">
聲成文謂之音。
		</region>
		<region typus="comment" subtype="" id="6946" explains="6945">
【正義】謂之音，清濁雖異，各見於外，成於文彩，並謂之音也
		</region>
		<region typus="original" subtype="" id="6947" explains="">
是故治世之音安以樂，其正和；
		</region>
		<region typus="comment" subtype="" id="6948" explains="6947">
【正義】樂音洛。言平理之世，其樂音安靜而歡樂也。正政同也。
		</region>
		<region typus="original" subtype="" id="6949" explains="">
亂世之音怨以怒，其正乖；
		</region>
		<region typus="comment" subtype="" id="6950" explains="6949">
【集解】徐廣曰：「一作『煩』。」【正義】亂世之音，民心怨怒，樂聲亦怨，由其正乖僻故。
		</region>
		<region typus="original" subtype="" id="6951" explains="">
亡國之音哀以思，其民困。
		</region>
		<region typus="comment" subtype="" id="6952" explains="6951">
【正義】思音四。亡國，謂將欲滅亡之國，樂音悲哀而愁思。亡國之時，民之心哀思，其樂音亦哀思，由其民困苦故也。
		</region>
		<region typus="original" subtype="" id="6953" explains="">
聲音之道，與正通矣。
		</region>
		<region typus="comment" subtype="" id="6954" explains="6953">
【集解】鄭玄曰：「言八音和否隨政也。」【正義】正和則聲音安樂，正乖則聲音怨怒，是聲音之道與正通矣。
		</region>
		<region typus="original" subtype="" id="6955" explains="">
宮為君，
		</region>
		<region typus="comment" subtype="" id="6956" explains="6955">
【集解】王肅曰：「居中總四方。」【索隱】居中總四方，宮弦最大，用八十一絲，聲重而尊，故為君。【正義】宮屬土，居中央，總四方，君之象也。
		</region>
		<region typus="original" subtype="" id="6957" explains="">
商為臣，
		</region>
		<region typus="comment" subtype="" id="6958" explains="6957">
【集解】王肅曰：「秋義斷。」【索隱】商是金，金為決斷，臣事也。弦用七十二絲，次宮，如臣次君也。
		</region>
		<region typus="original" subtype="" id="6959" explains="">
角為民，
		</region>
		<region typus="comment" subtype="" id="6960" explains="6959">
【集解】王肅曰：「春物並生，各以區別，民之象也。」【索隱】弦用六十四絲，聲居宮羽之中，比君為劣，比物為優，故云清濁中，人之象也。【正義】角屬木，以其清濁中，民之象。
		</region>
		<region typus="original" subtype="" id="6961" explains="">
徵為事，
		</region>
		<region typus="comment" subtype="" id="6962" explains="6961">
【集解】王肅曰：「夏物盛，故事多。」【索隱】徵屬夏，夏時生長，萬物皆成形體，事亦有體，故配事。弦用五十四絲。【正義】徵屬火，以其徵清，事之象也。
		</region>
		<region typus="original" subtype="" id="6963" explains="">
羽為物。
		</region>
		<region typus="comment" subtype="" id="6964" explains="6963">
【集解】王肅曰：「冬物聚。」【索隱】羽為水，最清，物之象。王肅雲「冬物聚，故為物，弦用四十八絲」
		</region>
		<region typus="original" subtype="" id="6965" explains="">
五者不亂，則無怗懘之音矣。
		</region>
		<region typus="comment" subtype="" id="6966" explains="6965">
【集解】鄭玄曰：「怗懘，弊敗不和之貌也。」【索隱】苫滯。又本作「怗懘」。【正義】懘，敗也。君、臣、民、事、物五者各得其用，不相壞亂，則五音之響無獘敗也。
		</region>
		<region typus="original" subtype="" id="6967" explains="">
宮亂則荒，其君驕；
		</region>
		<region typus="comment" subtype="" id="6968" explains="6967">
【集解】鄭玄曰：「荒猶散。」【正義】宮亂，則其聲放散，由其君驕溢故也。
		</region>
		<region typus="original" subtype="" id="6969" explains="">
商亂則搥，其臣壞；
		</region>
		<region typus="comment" subtype="" id="6970" explains="6969">
【集解】徐廣曰：「搥，今禮作『陂』也。」【索隱】搥，鄒音都回反。徐廣曰「今禮作『陂』」音詖也。【正義】商音亂，其聲欹邪不正，由其臣不理於官，壞故也。
		</region>
		<region typus="original" subtype="" id="6971" explains="">
角亂則憂，其民怨；
		</region>
		<region typus="comment" subtype="" id="6972" explains="6971">
【正義】角音亂，其聲憂愁，由政虐民怨故也。
		</region>
		<region typus="original" subtype="" id="6973" explains="">
徵亂則哀，其事勤；
		</region>
		<region typus="comment" subtype="" id="6974" explains="6973">
【正義】徵音亂，其聲哀苦，由繇役不休，其民事勤勞也。
		</region>
		<region typus="original" subtype="" id="6975" explains="">
羽亂則危，其財匱。
		</region>
		<region typus="comment" subtype="" id="6976" explains="6975">
【正義】羽音亂，其聲傾危，由君賦重，其民貧乏故也。
		</region>
		<region typus="original" subtype="" id="6977" explains="">
五者皆亂，迭相陵，謂之慢。
		</region>
		<region typus="comment" subtype="" id="6978" explains="6977">
【正義】迭，互也。陵，越也。五聲並不和，則君臣上下互相陵越，所以謂之為慢也。
		</region>
		<region typus="original" subtype="" id="6979" explains="">
如此則國之滅亡無日矣。
		</region>
		<region typus="comment" subtype="" id="6980" explains="6979">
【集解】鄭玄曰：「君、臣、民、事、物也，其道亂，則其音應而亂也。」【索隱】無日猶言無復一日也。以言君臣陵慢如此，則國之滅亡朝夕可待，無復一日也。
		</region>
		<region typus="original" subtype="" id="6981" explains="">
鄭衛之音，亂世之音也，比於慢矣。
		</region>
		<region typus="comment" subtype="" id="6982" explains="6981">
【集解】鄭玄曰：「比猶同。」【正義】鄭音好濫淫志，衛音促速煩志，並是亂世音，雖亂而未滅亡，故比慢也。比，必以反。
		</region>
		<region typus="original" subtype="" id="6983" explains="">
桑間濮上之音，
		</region>
		<region typus="comment" subtype="" id="6984" explains="6983">
【集解】鄭玄曰：「濮水之上，地有桑間，在濮陽南。」【正義】昔殷紂使師延作長夜靡靡之樂，以致亡國。武王伐紂，此樂師師延將樂器投濮水而死。後晉國樂師師涓夜過此水，聞水中作此樂，因聽而寫之。既得還國，為晉平公奏之。師曠撫之曰：「此亡國之音也，得此必於桑間濮上乎？紂之所由亡也。」
		</region>
		<region typus="original" subtype="" id="6985" explains="">
亡國之音也，其政散，其民流，誣上行私而不可止。
		</region>
		<region typus="comment" subtype="" id="6986" explains="6985">
【正義】若用此濮上之音，其政必離散而民人流徙逃亡，緣臣誣上，各行私情，國即滅亡而不可禁止也。
		</region>
	</paragraph>
	<paragraph index="11">
		<region typus="original" subtype="" id="6987" explains="">
凡音者，生於人心者也；
		</region>
		<region typus="comment" subtype="" id="6988" explains="6987">
【正義】此樂本章第三段也。前第一段明人心感樂，第二段明樂感人心，此段聖人制正樂以應之。此段自有二重：自「凡音」至「反人道」為一重，卻應第二段樂感人心也；又自「人生而靜」至「王道備矣」為一重，卻應第一段人心感樂也。
		</region>
		<region typus="original" subtype="" id="6989" explains="">
樂者，通於倫理者也。
		</region>
		<region typus="comment" subtype="" id="6990" explains="6989">
【集解】鄭玄曰：「倫猶類也。理，分也。」【正義】音初生自君心，形而成樂，樂成則能通於百姓，使各盡其類分，故曰通倫理者也。
		</region>
		<region typus="original" subtype="" id="6991" explains="">
是故知聲而不知音者，禽獸是也；知音而不知樂者，眾庶是也。唯君子為能知樂。
		</region>
		<region typus="comment" subtype="" id="6992" explains="6991">
【集解】鄭玄曰：「禽獸知此為聲耳，不知其宮商之變。八音並作，克諧，曰樂。」
		</region>
		<region typus="original" subtype="" id="6993" explains="">
是故審聲以知音，
		</region>
		<region typus="comment" subtype="" id="6994" explains="6993">
【正義】聲為音本，若欲知音，常須審定其聲，然後音可知。
		</region>
		<region typus="original" subtype="" id="6995" explains="">
審音以知樂，
		</region>
		<region typus="comment" subtype="" id="6996" explains="6995">
【正義】音為樂本，前審定其音，然後可知樂也。
		</region>
		<region typus="original" subtype="" id="6997" explains="">
審樂以知政，
		</region>
		<region typus="comment" subtype="" id="6998" explains="6997">
【正義】樂為政本，前審定其樂，然後政可知也。
		</region>
		<region typus="original" subtype="" id="6999" explains="">
而治道備矣。
		</region>
		<region typus="comment" subtype="" id="7000" explains="6999">
【正義】前審定其本，後識其末，則為治之道乃可備也。
		</region>
		<region typus="original" subtype="" id="7001" explains="">
是故不知聲者不可與言音，不知音者不可與言樂知樂則幾於禮矣。
		</region>
		<region typus="comment" subtype="" id="7002" explains="7001">
【集解】鄭玄曰：「幾，近也。」【正義】禮謂治國之禮，包萬事。萬事備具，始是禮極。今知樂者但正君、臣、民、事、物五者之情，於禮未極，故云幾於禮也。
		</region>
		<region typus="original" subtype="" id="7003" explains="">
禮樂皆得，謂之有德。德者得也。
		</region>
		<region typus="comment" subtype="" id="7004" explains="7003">
【集解】鄭玄曰：「聽樂而知政之得失，則能正君、臣、民、事、物之禮。」【正義】若聽樂而知禮，則是禮樂皆得；二者備具，則是有德之君也。又言有德之人是能得禮樂之情，故云德者得也。
		</region>
		<region typus="original" subtype="" id="7005" explains="">
是故樂之隆，非極音也；
		</region>
		<region typus="comment" subtype="" id="7006" explains="7005">
【集解】鄭玄曰：「隆猶盛也。極猶窮也。」【正義】大樂之盛，本在移風易俗，非窮鐘鼓之音，故云非極音也。故論語「樂雲樂雲，鐘鼓云乎哉」是也。
		</region>
		<region typus="original" subtype="" id="7007" explains="">
食饗之禮，非極味也。
		</region>
		<region typus="comment" subtype="" id="7008" explains="7007">
【正義】食音嗣。食享謂宗廟祭也。大禮之盛，本在安上治民，非崇玉帛至味，故云非極味也。故論語「禮雲禮雲，玉帛云乎哉」是也。
		</region>
		<region typus="original" subtype="" id="7009" explains="">
清廟之瑟，
		</region>
		<region typus="comment" subtype="" id="7010" explains="7009">
【集解】鄭玄曰：「清廟謂作樂歌清廟。」王肅曰：「於清廟中所鼓之瑟。」
		</region>
		<region typus="original" subtype="" id="7011" explains="">
硃弦而疏越，
		</region>
		<region typus="comment" subtype="" id="7012" explains="7011">
【集解】鄭玄曰：「越，瑟底孔，畫疏之使聲遲。」
		</region>
		<region typus="original" subtype="" id="7013" explains="">
一倡而三嘆，有遺音者矣。
		</region>
		<region typus="comment" subtype="" id="7014" explains="7013">
【集解】鄭玄曰：「遺猶餘也。」王肅曰：「未盡音之極。」【正義】倡音唱。一唱謂一人始唱歌，三嘆謂三人讚歎也。樂歌此先王之道，不極音聲，故但以熟弦廣孔，少唱寡和。此音有德，傳於無窮，是有餘音不巳。一雲所重在德，本不在音，是有遺餘音，念之不忘也。
		</region>
		<region typus="original" subtype="" id="7015" explains="">
大饗之禮，
		</region>
		<region typus="comment" subtype="" id="7016" explains="7015">
【正義】大享即食享也。變「食」言「大」，崇其名故也。不尚重味，故食言大也。此言禮盛不至味之事。
		</region>
		<region typus="original" subtype="" id="7017" explains="">
尚玄酒
		</region>
		<region typus="comment" subtype="" id="7018" explains="7017">
【正義】祫祭之禮，則列玄尊在上，五齊在下也。
		</region>
		<region typus="original" subtype="" id="7019" explains="">
而俎腥魚，
		</region>
		<region typus="comment" subtype="" id="7020" explains="7019">
【正義】凡俎有餚生臘，腥魚者，生魚也，俎雖有三牲而兼載生魚也。
		</region>
		<region typus="original" subtype="" id="7021" explains="">
大羹不和，
		</region>
		<region typus="comment" subtype="" id="7022" explains="7021">
【正義】和，胡臥反。大羹，肉汁也。祫祭有肉汁為羹，無鹽菜之芼和也。
		</region>
		<region typus="original" subtype="" id="7023" explains="">
有遺味者矣。
		</region>
		<region typus="comment" subtype="" id="7024" explains="7023">
【正義】遺亦餘也。此質素之食。禮，人主誠設之道不極滋味，故尚明水而腥魚。此禮可重，流芳竹帛，傳之無已，有餘味。一雲禮本在德，不在甘味，故用水魚而遺味也。
		</region>
		<region typus="original" subtype="" id="7025" explains="">
是故先王之制禮樂也，非以極口腹耳目之欲也，將以教民平好惡而反人道之正也。
		</region>
		<region typus="comment" subtype="" id="7026" explains="7025">
【集解】鄭玄曰：「教之使知好惡。」【正義】好，火到反。惡，一故反。平，均也。言先王制禮作樂，本是教訓澆民，平於好惡之理，故去惡歸善，不為口腹耳目之欲，令反歸人之正道也。
		</region>
	</paragraph>
	<paragraph index="12">
		<region typus="original" subtype="" id="7027" explains="">
人生而靜，天之性也；
		</region>
		<region typus="comment" subtype="" id="7028" explains="7027">
【正義】此第三段第二重也。人初生未有情慾，其至靜稟於自然，是天之性也。
		</region>
		<region typus="original" subtype="" id="7029" explains="">
感於物而動，性之頌也。
		</region>
		<region typus="comment" subtype="" id="7030" explains="7029">
【集解】徐廣曰：「頌音容。今禮作『欲』。」【正義】其心雖靜，感於外情，因物而動，是性之貪慾也。
		</region>
		<region typus="original" subtype="" id="7031" explains="">
物至知知，然後好惡形焉。
		</region>
		<region typus="comment" subtype="" id="7032" explains="7031">
【集解】王肅曰：「事至，能以智知之，然後情之好惡見。」【正義】上「知」音智。
		</region>
		<region typus="original" subtype="" id="7033" explains="">
好惡無節於內，知誘於外，不能反己，天理滅矣。
		</region>
		<region typus="comment" subtype="" id="7034" explains="7033">
【集解】王肅曰：「內無定節，智為物所誘於外，情從之動，而失其天性。」【正義】言好惡不自節量於心，唯知情慾誘之於外，不能反還己躬之善，則天性滅絕矣。
		</region>
		<region typus="original" subtype="" id="7035" explains="">
夫物之感人無窮，而人之好惡無節，則是物至而人化物也。
		</region>
		<region typus="comment" subtype="" id="7036" explains="7035">
【集解】鄭玄曰：「隨物變化。」【正義】夫物不一，故言無窮也。若人心嗜欲無度，隨好惡不能節之，則與之而化，故云人化物。
		</region>
		<region typus="original" subtype="" id="7037" explains="">
人化物也者，滅天理而窮人慾者也。
		</region>
		<region typus="comment" subtype="" id="7038" explains="7037">
【集解】鄭玄曰：「言無所不為。」【正義】心隨物化，則滅天性而恣人心之欲也。
		</region>
		<region typus="original" subtype="" id="7039" explains="">
於是有悖逆詐偽之心，有淫佚作亂之事。是故彊者脅弱，眾者暴寡，知者詐愚，勇者苦怯，疾病不養，老幼孤寡不得其所，此大亂之道也。是故先王制禮樂，人為之節：
		</region>
		<region typus="comment" subtype="" id="7040" explains="7039">
【集解】鄭玄曰：「為作法度以遏其欲也。」王肅曰：「以人為之節，言得其中也。」
		</region>
		<region typus="original" subtype="" id="7041" explains="">
衰麻哭泣，
		</region>
		<region typus="comment" subtype="" id="7042" explains="7041">
【正義】此以下並是陳禮節人之事也。制五服哭泣，所以紀喪事之節，而不使背死忘生也。事死者難，故以哀哭為前也。
		</region>
		<region typus="original" subtype="" id="7043" explains="">
所以節喪紀也；鐘鼓干戚，所以和安樂也；婚姻冠笄，所以別男女也；
		</region>
		<region typus="comment" subtype="" id="7044" explains="7043">
【集解】鄭玄曰：「男二十而冠，女許嫁而笄。」【正義】冠音貫。笄音雞。
		</region>
		<region typus="original" subtype="" id="7045" explains="">
射鄉食饗，所以正交接也。
		</region>
		<region typus="comment" subtype="" id="7046" explains="7045">
【集解】鄭玄曰：「射鄉，大射鄉飲酒。」
		</region>
		<region typus="original" subtype="" id="7047" explains="">
禮節民心，樂和民聲，政以行之，刑以防之。禮樂刑政四達而不悖，則王道備矣。
		</region>
	</paragraph>
	<paragraph index="13">
		<region typus="original" subtype="" id="7048" explains="">
樂者為同，禮者為異。
		</region>
		<region typus="comment" subtype="" id="7049" explains="7048">
【集解】鄭玄曰：「同謂協好惡也，異謂別貴賤。」【正義】此第二章名為樂論。其中有四段，此章論禮樂同異也。夫樂使率土合和，是為同也；禮使父子殊別，是為異也。
		</region>
		<region typus="original" subtype="" id="7050" explains="">
同則相親，異則相敬。樂勝則流，
		</region>
		<region typus="comment" subtype="" id="7051" explains="7050">
【集解】王肅曰：「流遁不能自還。」
		</region>
		<region typus="original" subtype="" id="7052" explains="">
禮勝則離。
		</region>
		<region typus="comment" subtype="" id="7053" explains="7052">
【集解】王肅曰：「離析而不親。」【正義】勝，式證反。勝猶過也。禮樂雖有同異，而又相須也。若樂過和同而無禮，則流慢，無復尊卑之敬。若禮過殊隔無樂，則親屬離析，無復骨肉之愛也。
		</region>
		<region typus="original" subtype="" id="7054" explains="">
合情飾貌者，禮樂之事也。
		</region>
		<region typus="comment" subtype="" id="7055" explains="7054">
【集解】鄭玄曰：「欲其並行彬彬然。」【正義】樂和內，是合情也；禮檢跡，是飾貌也。
		</region>
		<region typus="original" subtype="" id="7056" explains="">
禮義立，則貴賤等矣；
		</region>
		<region typus="comment" subtype="" id="7057" explains="7056">
【集解】鄭玄曰：「等階級。」
		</region>
		<region typus="original" subtype="" id="7058" explains="">
樂文同，則上下和矣；
		</region>
		<region typus="comment" subtype="" id="7059" explains="7058">
【正義】文謂聲成文也。若作樂文采諧同，則上下並和，是樂和民聲也。
		</region>
		<region typus="original" subtype="" id="7060" explains="">
好惡著，則賢不肖別矣；
		</region>
		<region typus="comment" subtype="" id="7061" explains="7060">
【正義】好惡並去聲，又並如字。著，張慮反。若法律分明，善惡章著，則賢愚斯別，政化行矣。
		</region>
		<region typus="original" subtype="" id="7062" explains="">
刑禁暴，爵舉賢，則政均矣。
		</region>
		<region typus="comment" subtype="" id="7063" explains="7062">
【正義】王者用刑禁制暴慢，疏爵以舉賞賢良，則政治均平，是刑以防之矣。既是禁暴而又言舉賢者，示刑最為重，不宜獨行，必須賞罰兼明也。然禮樂之用非政不行，明須四事連行也。
		</region>
		<region typus="original" subtype="" id="7064" explains="">
仁以愛之，義以正之，如此則民治行矣。
		</region>
		<region typus="comment" subtype="" id="7065" explains="7064">
【正義】言禮樂刑政既均，又須仁以愛民，義以正民，如此則民順理正行矣。
		</region>
	</paragraph>
	<paragraph index="14">
		<region typus="original" subtype="" id="7066" explains="">
樂由中出，
		</region>
		<region typus="comment" subtype="" id="7067" explains="7066">
【集解】鄭玄曰：「和在心。」【正義】此樂論第二段，謂樂功也。出猶生也。為人在中，和有未足，故生此樂也。
		</region>
		<region typus="original" subtype="" id="7068" explains="">
禮自外作。
		</region>
		<region typus="comment" subtype="" id="7069" explains="7068">
【集解】鄭玄曰：「敬在貌。」【正義】作猶起也。為人在外，敬有未足，故起此禮也。
		</region>
		<region typus="original" subtype="" id="7070" explains="">
樂由中出，故靜；
		</region>
		<region typus="comment" subtype="" id="7071" explains="7070">
【正義】樂和心，在內，故云靜。
		</region>
		<region typus="original" subtype="" id="7072" explains="">
禮自外作，故文。
		</region>
		<region typus="comment" subtype="" id="7073" explains="7072">
【集解】鄭玄曰：「文猶動。」【正義】禮肅人貌，貌在外，故云動。
		</region>
		<region typus="original" subtype="" id="7074" explains="">
大樂必易，
		</region>
		<region typus="comment" subtype="" id="7075" explains="7074">
【正義】易，以鼓反。硃弦疏越是也。
		</region>
		<region typus="original" subtype="" id="7076" explains="">
大禮必簡。
		</region>
		<region typus="comment" subtype="" id="7077" explains="7076">
【集解】鄭玄曰：「易簡，若於清廟大饗然。」【正義】玄酒腥魚是也。
		</region>
		<region typus="original" subtype="" id="7078" explains="">
樂至則無怨，禮至則不爭。
		</region>
		<region typus="comment" subtype="" id="7079" explains="7078">
【集解】鄭玄曰：「至猶達也，行也。」【正義】樂行主和，和達則民無復怨怒也。禮行主謙，謙達則民不爭競也。
		</region>
		<region typus="original" subtype="" id="7080" explains="">
揖讓而治天下者，禮樂之謂也。暴民不作，諸侯賓服，兵革不試，
		</region>
		<region typus="comment" subtype="" id="7081" explains="7080">
【集解】鄭玄曰：「賓，協也。試，用也。」
		</region>
		<region typus="original" subtype="" id="7082" explains="">
五刑不用，百姓無患，天子不怒，如此則樂達矣。合父子之親，
		</region>
		<region typus="comment" subtype="" id="7083" explains="7082">
【正義】前雲「禮至不爭」，故致天下尊卑之序也。禮使父慈子孝，是合父子之親也。即父事三老也。
		</region>
		<region typus="original" subtype="" id="7084" explains="">
明長幼之序，
		</region>
		<region typus="comment" subtype="" id="7085" explains="7084">
【正義】長坐幼立，是明長幼之序，即兄事五更是也。
		</region>
		<region typus="original" subtype="" id="7086" explains="">
以敬四海之內。
		</region>
		<region typus="comment" subtype="" id="7087" explains="7086">
【正義】孝經云：「教以孝，所以敬天下之為人父；教以弟，所以敬天下之為人兄；教以臣，所以敬天下之為君。」即是敬四海之內也。
		</region>
		<region typus="original" subtype="" id="7088" explains="">
天子如此，則禮行矣。
		</region>
		<region typus="comment" subtype="" id="7089" explains="7088">
【正義】言天子能躬行禮，則臣下必用禮，如此則禮行矣。「合父子」以下，悉自天子自身行之也。
		</region>
	</paragraph>
	<paragraph index="15">
		<region typus="original" subtype="" id="7090" explains="">
大樂與天地同和，
		</region>
		<region typus="comment" subtype="" id="7091" explains="7090">
【正義】此樂論第三段，論禮與樂唯聖能識也。言天地以氣氤氳，合生萬物。大樂之理，順陰陽律呂生養萬物，是大樂與天地同和也。大禮與天地同節。【集解】鄭玄曰：「言順天地之氣與其數也。」【正義】言天有日月，地有山川，高卑殊形，生用各別。大禮辯尊卑貴賤等差異別，是
		</region>
		<region typus="original" subtype="" id="7092" explains="">
大禮與天地同節。和，故百物不失；
		</region>
		<region typus="comment" subtype="" id="7093" explains="7092">
【集解】鄭玄曰：「不失其性。」【正義】樂與天地同和，能生成萬物。
		</region>
		<region typus="original" subtype="" id="7094" explains="">
節，故祀天祭地。
		</region>
		<region typus="comment" subtype="" id="7095" explains="7094">
【集解】鄭玄曰：「成物有功報焉。」【正義】禮與天地同節，有尊卑上下，報生成萬物之功。
		</region>
		<region typus="original" subtype="" id="7096" explains="">
明則有禮樂，
		</region>
		<region typus="comment" subtype="" id="7097" explains="7096">
【集解】鄭玄曰：「教人者也。」【正義】明猶外也。言聖王能使樂與天地同和，禮與天地同節，又能顯明其禮樂以教人也。
		</region>
		<region typus="original" subtype="" id="7098" explains="">
幽則有鬼神，
		</region>
		<region typus="comment" subtype="" id="7099" explains="7098">
【集解】鄭玄曰：「助天地成物者也。易曰知鬼神之情狀。然則聖人精氣謂之神，賢智之精氣謂之鬼也。」正義幽，內也。言聖王又能內敬鬼神，助天地生成萬物。
		</region>
		<region typus="original" subtype="" id="7100" explains="">
如此則四海之內合敬同愛矣。
		</region>
		<region typus="comment" subtype="" id="7101" explains="7100">
【正義】言行禮同節，故四海合敬矣。樂同和，故四海同愛矣。
		</region>
		<region typus="original" subtype="" id="7102" explains="">
禮者，殊事合敬者也；
		</region>
		<region typus="comment" subtype="" id="7103" explains="7102">
【正義】尊卑貴賤之別，是殊事也。施之同以莊敬，是合敬也。
		</region>
		<region typus="original" subtype="" id="7104" explains="">
樂者，異文合愛者也。
		</region>
		<region typus="comment" subtype="" id="7105" explains="7104">
【正義】宮商錯而成文，隨事而制變，是異文；同以勸愛，是合愛也。
		</region>
		<region typus="original" subtype="" id="7106" explains="">
禮樂之情同，故明王以相沿也。
		</region>
		<region typus="comment" subtype="" id="7107" explains="7106">
【集解】鄭玄曰：「沿猶因述也。殷因於夏，周因於殷。」【正義】樂情主和，禮情主敬，致化是同。以其致化情同，故明王相因述也。
		</region>
		<region typus="original" subtype="" id="7108" explains="">
故事與時並，
		</region>
		<region typus="comment" subtype="" id="7109" explains="7108">
【集解】鄭玄曰：「舉事在其時也。」王肅曰：「有其時，然後得立其事。」【正義】言聖王所為之事與所當之時並行也。若堯舜揖讓之事與淳和之時並行，湯武干戈之事與澆薄之時並行。此句明禮也。
		</region>
		<region typus="original" subtype="" id="7110" explains="">
名與功偕。
		</region>
		<region typus="comment" subtype="" id="7111" explains="7110">
【集解】鄭玄曰：「為名在其功也。偕猶俱也。」王肅曰：「有功，然後得受其名。」【正義】名謂樂名也。偕，俱也。功者，揖讓干戈之功也。聖王制樂之名，與所建之功俱作也。若堯、舜樂名咸池、大韶，湯、武樂名大濩、大武也。
		</region>
		<region typus="original" subtype="" id="7112" explains="">
故鐘鼓管磬羽籥干戚，樂之器也；
		</region>
		<region typus="comment" subtype="" id="7113" explains="7112">
【正義】此陳樂事也。鐘鼓之屬是樂之器，有形質，故為事也。
		</region>
		<region typus="original" subtype="" id="7114" explains="">
詘信俯仰級兆舒疾，
		</region>
		<region typus="comment" subtype="" id="7115" explains="7114">
【集解】徐廣曰：「級，今禮作『綴』。」駰案：鄭玄曰「兆其外營域」。【索隱】徐廣曰：「級，今禮作『綴』。」綴舞者，酇列也。又按：下文「其舞行及遠」，「及短」，禮皆作「綴」，蓋是字之殘缺訛變耳，故此為「級」而下又為「及」也。然並依字讀，義亦俱通，恐違古記耳。
		</region>
		<region typus="original" subtype="" id="7116" explains="">
樂之文也。
		</region>
		<region typus="comment" subtype="" id="7117" explains="7116">
【正義】文飾之事也。
		</region>
		<region typus="original" subtype="" id="7118" explains="">
簠簋俎豆制度文章，禮之器也；升降上下周旋裼襲，禮之文也。故知禮樂之情者能作，
		</region>
		<region typus="comment" subtype="" id="7119" explains="7118">
【正義】既能窮本知變，又能著誠去偽，所以能述作，故謂之聖也。
		</region>
		<region typus="original" subtype="" id="7120" explains="">
識禮樂之文者能術。
		</region>
		<region typus="comment" subtype="" id="7121" explains="7120">
【集解】鄭玄曰：「述謂訓其義。」【正義】謂上文「屈伸俯仰」，「升降上下」也。
		</region>
		<region typus="original" subtype="" id="7122" explains="">
作者之謂聖，
		</region>
		<region typus="comment" subtype="" id="7123" explains="7122">
【正義】堯、舜、禹、湯之屬是也。
		</region>
		<region typus="original" subtype="" id="7124" explains="">
術者之謂明。
		</region>
		<region typus="comment" subtype="" id="7125" explains="7124">
【正義】游、夏之屬是也。
		</region>
		<region typus="original" subtype="" id="7126" explains="">
明聖者，術作之謂也。
		</region>
	</paragraph>
	<paragraph index="16">
		<region typus="original" subtype="" id="7127" explains="">
樂者，天地之和也；禮者，天地之序也。
		</region>
		<region typus="comment" subtype="" id="7128" explains="7127">
【正義】此樂論第四段也。謂禮樂之情也。樂法天地之氣，故云天地之和；禮法天地之形，故云天地之序。禮樂從天地而來，王者必明於天地，然後能興起禮樂也。
		</region>
		<region typus="original" subtype="" id="7129" explains="">
和，故百物皆化；序，故群物皆別。
		</region>
		<region typus="comment" subtype="" id="7130" explains="7129">
【集解】鄭玄曰：「化猶生也。別謂形體異。」
		</region>
		<region typus="original" subtype="" id="7131" explains="">
樂由天作，禮以地制。
		</region>
		<region typus="comment" subtype="" id="7132" explains="7131">
【集解】鄭玄曰：「言法天地。」【正義】天用和氣化物，物從氣化，是由天作也。地有高下區分以生萬物，禮有品節殊文，是由地制也。
		</region>
		<region typus="original" subtype="" id="7133" explains="">
過制則亂，過作則暴。
		</region>
		<region typus="comment" subtype="" id="7134" explains="7133">
【集解】鄭玄曰：「過猶誤也。暴，失文、武意也。」
		</region>
		<region typus="original" subtype="" id="7135" explains="">
明於天地，然後能興禮樂也。
		</region>
		<region typus="comment" subtype="" id="7136" explains="7135">
【正義】禮樂既不可誤，故須明天地者乃可製作也。
		</region>
		<region typus="original" subtype="" id="7137" explains="">
論倫無患，樂之情也；
		</region>
		<region typus="comment" subtype="" id="7138" explains="7137">
【集解】王肅曰：「言能合道論，中倫理而無患也。」【正義】既雲唯聖人識禮樂之情，此以下更說其情狀不同也。倫，類也。賀瑒云：「樂使物得類序而無害，是樂之情也。」
		</region>
		<region typus="original" subtype="" id="7139" explains="">
欣喜驩愛，樂之容也。
		</region>
		<region typus="comment" subtype="" id="7140" explains="7139">
【正義】猶事也。賀瑒云：「八音克諧使物欣喜，此樂之事迹也。」
		</region>
		<region typus="original" subtype="" id="7141" explains="">
中正無邪，禮之質也；
		</region>
		<region typus="comment" subtype="" id="7142" explains="7141">
【集解】鄭玄曰：「質猶本。」【正義】明禮情也。質，本也。禮以中正，無有邪僻，是禮之本。
		</region>
		<region typus="original" subtype="" id="7143" explains="">
莊敬恭順，禮之制也。
		</region>
		<region typus="comment" subtype="" id="7144" explains="7143">
【正義】明禮情之事也。謂容貌莊敬，謙恭謹慎，是禮之節制也。
		</region>
		<region typus="original" subtype="" id="7145" explains="">
若夫禮樂之施於金石，越於聲音，用於宗廟社稷，事于山川鬼神，則此所以與民同也。
		</region>
		<region typus="comment" subtype="" id="7146" explains="7145">
【集解】王肅曰：「自天子至民人，皆貴禮之敬，樂之和，以事鬼神先祖也。」【正義】言四者施用祭祀，隨世而異，則前王所不專，故又雲則此所以與民同，言隨世也。
		</region>
	</paragraph>
	<paragraph index="17">
		<region typus="original" subtype="" id="7147" explains="">
王者功成作樂，治定製禮。
		</region>
		<region typus="comment" subtype="" id="7148" explains="7147">
【集解】鄭玄曰：「功成治定同時耳，功主於王業，治主於教民。」【正義】此第三章名樂禮章，言明王為治，制禮作樂，故名樂禮章。其中有三段：一明禮樂齊，其用必對；二明禮樂法天地之事；三明天地應禮樂也。
		</region>
		<region typus="original" subtype="" id="7149" explains="">
其功大者其樂備，其治辨者其禮具。
		</region>
		<region typus="comment" subtype="" id="7150" explains="7149">
【集解】徐廣曰：「辨，一作『別』。」駰案：鄭玄曰「辨，遍也」。【正義】辨，皮勉反，又邊練反。夫禮樂必由功治，有小大，故禮樂應之而廣狹也。若上世民淳易化，故王者功治廣遍，是以禮樂備也。而殷、周民澆難化，故王者功治褊狹，則禮樂亦不具。
		</region>
		<region typus="original" subtype="" id="7151" explains="">
干戚之舞，非備樂也；
		</region>
		<region typus="comment" subtype="" id="7152" explains="7151">
【集解】鄭玄曰：「樂以文德為備，若咸池也。」【正義】證樂不備也。干戚，武也。樂以文德為備，故用硃絲疏越，干戚之舞，故非備樂也。
		</region>
		<region typus="original" subtype="" id="7153" explains="">
亨孰而祀，非達禮也。
		</region>
		<region typus="comment" subtype="" id="7154" explains="7153">
【集解】鄭玄曰：「達猶具也。至敬不饗味而貴氣臭。」【正義】解禮不具也。謂腥俎玄尊，表誠象古而已，不在芬苾孰味。是乃澆世為之，非達禮也。
		</region>
		<region typus="original" subtype="" id="7155" explains="">
五帝殊時，不相沿樂；三王異世，不相襲禮。
		</region>
		<region typus="comment" subtype="" id="7156" explains="7155">
【集解】鄭玄曰：「言其有損益。」【正義】庾蔚之云：「樂興於五帝，禮成於三王。樂興王者之功，禮隨世之質文。」崔靈恩云：「五帝淳澆不同，故不得相沿為樂；三王文質之不等，故不得相襲為禮。」
		</region>
		<region typus="original" subtype="" id="7157" explains="">
樂極則憂，禮粗則偏矣。
		</region>
		<region typus="comment" subtype="" id="7158" explains="7157">
【集解】鄭玄曰：「樂，人之所好也，害在淫侉；禮，人之所勤，害在倦略。」
		</region>
		<region typus="original" subtype="" id="7159" explains="">
及夫敦樂而無憂，
		</region>
		<region typus="comment" subtype="" id="7160" explains="7159">
【集解】鄭玄曰：「敦，厚也。」
		</region>
		<region typus="original" subtype="" id="7161" explains="">
禮備而不偏者，其唯大聖乎？天高地下，萬物散殊，而禮制行也；
		</region>
		<region typus="comment" subtype="" id="7162" explains="7161">
【集解】鄭玄曰：「禮為異。」【正義】天高於上，地卑於下，萬物布散殊別於其中，而大聖制禮，別異尊卑，是眾大而行，故云禮制行矣。禮以節製為義，故云禮制。
		</region>
		<region typus="original" subtype="" id="7163" explains="">
流而不息，合同而化，而樂興也。
		</region>
		<region typus="comment" subtype="" id="7164" explains="7163">
【集解】鄭玄曰：「樂為同。」【正義】天地二氣，流行不息，合同氛氳，化生萬物。而大聖作樂，合同人心，是以象天地而起，故云樂興也。
		</region>
		<region typus="original" subtype="" id="7165" explains="">
春作夏長，仁也；秋斂冬藏，義也。仁近於樂，義近於禮。
		</region>
		<region typus="comment" subtype="" id="7166" explains="7165">
【集解】鄭玄曰：「言樂法陽而生，禮法陰而成。」【正義】近，其靳反。春夏生長萬物，故為仁愛。樂主陶和萬性，故仁近於樂也。秋則殺斂，冬則蟄藏，並是義主斷割。禮為節限，故義近於禮也。
		</region>
		<region typus="original" subtype="" id="7167" explains="">
樂者敦和，率神而從天；
		</region>
		<region typus="comment" subtype="" id="7168" explains="7167">
【集解】鄭玄曰：「敦和，樂貴同。」【正義】此釋仁近樂之義。言樂之為體，敦厚和同，因循聖人之神氣而從順於天。
		</region>
		<region typus="original" subtype="" id="7169" explains="">
禮者辨宜，居鬼而從地。
		</region>
		<region typus="comment" subtype="" id="7170" explains="7169">
【集解】鄭玄曰：「別宜，禮尚異也。」孫炎曰：「居鬼，品處人鬼之志。」【正義】此解義近禮之由。居鬼猶循神也。鬼謂先賢也。禮之為體，尊卑殊別，各有其宜，因居先賢鬼氣而從順於地，分別禮分。
		</region>
		<region typus="original" subtype="" id="7171" explains="">
故聖人作樂以應天，作禮以配地。禮樂明備，天地官矣。
		</region>
		<region typus="comment" subtype="" id="7172" explains="7171">
【集解】鄭玄曰：「各得其事也。」王肅曰：「各得其位也。」
		</region>
	</paragraph>
	<paragraph index="18">
		<region typus="original" subtype="" id="7173" explains="">
天尊地卑，君臣定矣。
		</region>
		<region typus="comment" subtype="" id="7174" explains="7173">
【正義】此樂禮章第二段也，明禮樂法天地事也。言君尊於上，臣卑於下，是象天地定矣。
		</region>
		<region typus="original" subtype="" id="7175" explains="">
高卑已陳，貴賤位矣。
		</region>
		<region typus="comment" subtype="" id="7176" explains="7175">
【集解】鄭玄曰：「高卑謂山澤也。位矣，尊卑之位象山澤。」
		</region>
		<region typus="original" subtype="" id="7177" explains="">
動靜有常，小大殊矣。
		</region>
		<region typus="comment" subtype="" id="7178" explains="7177">
【集解】鄭玄曰：「動靜，陰陽用事也。小大，萬物也。大者常存，小者隨陰陽出入。」
		</region>
		<region typus="original" subtype="" id="7179" explains="">
方以類聚，物以群分，則性命不同矣。
		</region>
		<region typus="comment" subtype="" id="7180" explains="7179">
【集解】鄭玄曰：「方謂行蟲。物謂殖生者。性之言生也。命，生之長短。」【正義】性，生也。萬物各有嗜好謂之性。命者，長短夭壽也。所祖之物既稟大小之殊，故性命夭壽不同也。
		</region>
		<region typus="original" subtype="" id="7181" explains="">
在天成象，在地成形，
		</region>
		<region typus="comment" subtype="" id="7182" explains="7181">
【集解】鄭玄曰：「象，光耀。形，體貌。」【正義】言日月星辰之光耀，草木鳥獸之體貌也。
		</region>
		<region typus="original" subtype="" id="7183" explains="">
如此則禮者天地之別也。
		</region>
		<region typus="comment" subtype="" id="7184" explains="7183">
【正義】結禮之別也。此天地明聖，制禮殊別，是天地之分別也，亦別辨宜居鬼而從地也。
		</region>
		<region typus="original" subtype="" id="7185" explains="">
地氣上隮，
		</region>
		<region typus="comment" subtype="" id="7186" explains="7185">
【集解】鄭玄曰：「隮，升也。」
		</region>
		<region typus="original" subtype="" id="7187" explains="">
天氣下降，
		</region>
		<region typus="comment" subtype="" id="7188" explains="7187">
【正義】明禮樂法天地氣也。天地二氣之升降合而生物，故樂以氣法地，弦歌聲氣升降相合，以教民也。然氣從下升，樂象氣，故從地始也。形以上尊，禮象形，從天始也。
		</region>
		<region typus="original" subtype="" id="7189" explains="">
陰陽相摩，
		</region>
		<region typus="comment" subtype="" id="7190" explains="7189">
【正義】二氣切摩而萬物生髮，作樂亦令聲氣切摩，使民心生敬也。
		</region>
		<region typus="original" subtype="" id="7191" explains="">
天地相盪，
		</region>
		<region typus="comment" subtype="" id="7192" explains="7191">
【集解】鄭玄曰：「盪，動也。」【正義】天地八節盪動也。天地化物，八節更相感動，作樂亦令八音相感動也。
		</region>
		<region typus="original" subtype="" id="7193" explains="">
鼓之以雷霆，
		</region>
		<region typus="comment" subtype="" id="7194" explains="7193">
【正義】萬物雖以氣生，而物未發，故雷霆以鼓動之，如樂用鐘鼓以發節也。大雷曰霆。
		</region>
		<region typus="original" subtype="" id="7195" explains="">
奮之以風雨，
		</region>
		<region typus="comment" subtype="" id="7196" explains="7195">
【集解】鄭玄曰：「奮，迅也。」【正義】萬物皆以風雨奮迅而出，如樂用鳷奮迅以象之，使發人情也。
		</region>
		<region typus="original" subtype="" id="7197" explains="">
動之以四時，
		</region>
		<region typus="comment" subtype="" id="7198" explains="7197">
【正義】萬物生長，隨四時而動，如樂各逐心內所須而奏之。
		</region>
		<region typus="original" subtype="" id="7199" explains="">
暖之以日月，
		</region>
		<region typus="comment" subtype="" id="7200" explains="7199">
【正義】暖音喧遠反。萬物之生，必須日月暖照，如樂有蘊藉，使人宣昭也。蘊藉者，歌不直言而長言嗟嘆之屬。
		</region>
		<region typus="original" subtype="" id="7201" explains="">
而百物化興焉，
		</region>
		<region typus="comment" subtype="" id="7202" explains="7201">
【集解】鄭玄曰：「百物化生。」
		</region>
		<region typus="original" subtype="" id="7203" explains="">
如此則樂者天地之和也。
		</region>
		<region typus="comment" subtype="" id="7204" explains="7203">
【正義】結樂之和也。如此則聖人作樂，法天地和同，是樂者天地之和也，亦是敦和率神而從天也。
		</region>
	</paragraph>
	<paragraph index="19">
		<region typus="original" subtype="" id="7205" explains="">
化不時則不生，
		</region>
		<region typus="comment" subtype="" id="7206" explains="7205">
【正義】此樂禮章第三段，明天地應於禮樂也。前聖人既作禮樂，此明天地應樂也。若人主行化失時，天地應以惡氣毀物，故云化不時則不生也。
		</region>
		<region typus="original" subtype="" id="7207" explains="">
男女無別則亂登，
		</region>
		<region typus="comment" subtype="" id="7208" explains="7207">
【集解】鄭玄曰：「登，成也。樂失則害物，禮失則亂人。」【正義】此明天地應禮也。登，成也。若人君行禮，男女無別，則天地應而錯亂成之也。
		</region>
		<region typus="original" subtype="" id="7209" explains="">
此天地之情也。
		</region>
		<region typus="comment" subtype="" id="7210" explains="7209">
【正義】結隨禮樂得失而應之，是天地之情也。然樂是氣化，故云害物；禮是形教，故言亂人也。
		</region>
		<region typus="original" subtype="" id="7211" explains="">
及夫禮樂之極乎天而蟠乎地，
		</region>
		<region typus="comment" subtype="" id="7212" explains="7211">
【集解】鄭玄曰：「極，至也。蟠猶委也。」【索隱】音盤。鄒誕本作「播」，亦作「蟠」。
		</region>
		<region typus="original" subtype="" id="7213" explains="">
行乎陰陽而通乎鬼神，
		</region>
		<region typus="comment" subtype="" id="7214" explains="7213">
【正義】言陰陽和，四時順，以應禮樂，禮樂與鬼神並助天地而成化也。
		</region>
		<region typus="original" subtype="" id="7215" explains="">
窮高極遠而測深厚，
		</region>
		<region typus="comment" subtype="" id="7216" explains="7215">
【集解】鄭玄曰：「高遠，三辰也。深厚，山川也。言禮樂之道，上至於天，下委於地，則其間無所不之矣。」
		</region>
		<region typus="original" subtype="" id="7217" explains="">
樂著太始
		</region>
		<region typus="comment" subtype="" id="7218" explains="7217">
【集解】王肅曰：「著，明也。明太始，謂法天也。」【索隱】著，明也。太始，天也。言樂能明太始是法天。
		</region>
		<region typus="original" subtype="" id="7219" explains="">
而禮居成物。
		</region>
		<region typus="comment" subtype="" id="7220" explains="7219">
【集解】成物謂地也。居亦謂法也。【索隱】言地能成萬物，故成物謂地也。居亦法也，言禮法地也。【正義】
		</region>
		<region typus="original" subtype="" id="7221" explains="">
著不息者天也，著不動者地也。一動一靜者，天地之間也。故聖人曰「禮雲樂雲」。
		</region>
	</paragraph>
	<paragraph index="20">
		<region typus="original" subtype="" id="7222" explains="">
昔者舜作五弦之琴，以歌南風；
		</region>
		<region typus="comment" subtype="" id="7223" explains="7222">
【集解】鄭玄曰：「南風，長養之風也，言父母之長養己也。其辭未聞也。」王肅曰：「南風，育養民之詩也。其辭曰『南風之薰兮，可以解吾民之慍兮』。」【索隱】此詩之辭出屍子及家語。【正義】此第四章名樂施，明禮樂前備後施布天下也。中有三段：一明施樂以賜諸侯也；二明施樂須節，既賜之，所以宜節也；三明禮樂所施，各有本意本德。世本「神農作琴」，今雲舜作者，非謂舜始造也，改用五弦琴，特歌南風詩，始自舜也。五弦者，無文武二弦，唯宮商角徵羽之五弦也。南風是孝子之詩也。南風養萬物而孝子歌之，言得父母生長，如萬物得南風也。舜有孝行，故以五弦之琴歌南風詩，以教理天下之孝也。
		</region>
		<region typus="original" subtype="" id="7224" explains="">
夔始作樂，以賞諸侯。
		</region>
		<region typus="comment" subtype="" id="7225" explains="7224">
【集解】鄭玄曰：「夔欲舜與天下之君共此樂。」
		</region>
		<region typus="original" subtype="" id="7226" explains="">
故天子之為樂也，以賞諸侯之有德者也。德盛而教尊，五穀時孰，然後賞之以樂。
		</region>
		<region typus="comment" subtype="" id="7227" explains="7226">
【正義】陳其合賞也。若諸侯孝德明盛，教令尊嚴，年穀豐稔，故天子賞樂也，天下因而法之也。
		</region>
		<region typus="original" subtype="" id="7228" explains="">
故其治民勞者，其舞行級遠；
		</region>
		<region typus="comment" subtype="" id="7229" explains="7228">
【正義】行音胡郎反。級音子衛反。本，或作「綴」，音同。此明雖得樂賜，而隨功德優劣舞位行列也。綴謂纘列也。若諸侯治民勞苦，由君德薄，王賞之以樂，則舞人少，不滿，將去纘疏遠也。
		</region>
		<region typus="original" subtype="" id="7230" explains="">
其治民佚者，其舞行級短。
		</region>
		<region typus="comment" subtype="" id="7231" explains="7230">
【集解】王肅曰：「遠以象民行之勞，近以象民行之逸。」【正義】佚音逸。言若諸侯治民暇逸，由君德盛，王賞舞人多，則滿，將去纘促近也。庾蔚之云：「此為虞夏禮也。虞猶淳，故可隨功賜樂；殷周漸澆，易生忿怨，不宜猶有優劣，是以同制。諸侯六佾，故與周禮不同也。」
		</region>
		<region typus="original" subtype="" id="7232" explains="">
故觀其舞而知其德，
		</region>
		<region typus="comment" subtype="" id="7233" explains="7232">
【正義】觀其鳷位人多少，去綴近遠，即知其君德薄厚也。
		</region>
		<region typus="original" subtype="" id="7234" explains="">
聞其諡而知其行。
		</region>
		<region typus="comment" subtype="" id="7235" explains="7234">
【集解】鄭玄曰：「諡者行之跡。」【正義】行音胡孟反。制死諡隨君德，故聞死諡則知生行。此一句比擬其舞也。
		</region>
		<region typus="original" subtype="" id="7236" explains="">
大章，章之也；
		</region>
		<region typus="comment" subtype="" id="7237" explains="7236">
【集解】鄭玄曰：「堯樂名。言堯德章明。」【正義】既生時舞則知德，死則聞諡驗行，故更引死後聞樂則知行事解之也。大章，堯樂也。章，明也。民樂堯德大明，故名樂曰大章，後人聞大章則知堯生時德大明。上章是堯德之明，下章是後明於堯德。白虎通雲「大章，大明天地之道」。
		</region>
		<region typus="original" subtype="" id="7238" explains="">
咸池，備也；
		</region>
		<region typus="comment" subtype="" id="7239" explains="7238">
【集解】鄭玄曰：「黃帝所作樂名，堯增脩而用之。咸，皆也。池之言施也，言德之無不施也。」王肅曰：「包容浸潤行化皆然，故曰備也。」
		</region>
		<region typus="original" subtype="" id="7240" explains="">
韶，繼也；
		</region>
		<region typus="comment" subtype="" id="7241" explains="7240">
【集解】鄭玄曰：「舜樂名。言能繼堯之德。」
		</region>
		<region typus="original" subtype="" id="7242" explains="">
夏，大也；
		</region>
		<region typus="comment" subtype="" id="7243" explains="7242">
【集解】鄭玄曰：「禹樂名。言禹能大堯舜之德。」
		</region>
		<region typus="original" subtype="" id="7244" explains="">
殷周之樂盡也。
		</region>
		<region typus="comment" subtype="" id="7245" explains="7244">
【集解】鄭玄曰：「言盡人事也。周禮曰『殷曰大濩，周曰大武』。」
		</region>
	</paragraph>
	<paragraph index="21">
		<region typus="original" subtype="" id="7246" explains="">
天地之道，寒暑不時則疾，
		</region>
		<region typus="comment" subtype="" id="7247" explains="7246">
【正義】此則樂施章第二段，明施樂須節也。既必須節，故引譬例。寒暑，天地之氣也。若寒暑不時，則民多疾疫也。
		</region>
		<region typus="original" subtype="" id="7248" explains="">
風雨不節則飢。
		</region>
		<region typus="comment" subtype="" id="7249" explains="7248">
【正義】風雨，天事也。風雨有聲形，故為事也。若飄灑凄厲，不有時節，則穀損民飢也。
		</region>
		<region typus="original" subtype="" id="7250" explains="">
教者，民之寒暑也，
		</region>
		<region typus="comment" subtype="" id="7251" explains="7250">
【集解】鄭玄曰：「教謂樂也。」
		</region>
		<region typus="original" subtype="" id="7252" explains="">
教不時則傷世。
		</region>
		<region typus="comment" subtype="" id="7253" explains="7252">
【正義】寒暑不時，既為民疾苦；樂教不時，則傷世俗之化也。
		</region>
		<region typus="original" subtype="" id="7254" explains="">
事者，民之風雨也，事不節則無功。
		</region>
		<region typus="comment" subtype="" id="7255" explains="7254">
【正義】風雨不節，則民飢饉；禮事不節，則治無功也。
		</region>
		<region typus="original" subtype="" id="7256" explains="">
然則先王之為樂也，以法治也，
		</region>
		<region typus="comment" subtype="" id="7257" explains="7256">
【集解】王肅曰：「作樂所以法其治行也。」
		</region>
		<region typus="original" subtype="" id="7258" explains="">
善則行象德矣。
		</region>
		<region typus="comment" subtype="" id="7259" explains="7258">
【集解】王肅曰：「君行善，即臣下之行皆象君之德。」【正義】此廣樂所以須節已。言先王為樂必以法治，治善則臣下之行皆象君之德也。
		</region>
		<region typus="original" subtype="" id="7260" explains="">
夫豢豕為酒，
		</region>
		<region typus="comment" subtype="" id="7261" explains="7260">
【集解】鄭玄曰：「以穀食犬豕曰豢。為，作也。」
		</region>
		<region typus="original" subtype="" id="7262" explains="">
非以為禍也；
		</region>
		<region typus="comment" subtype="" id="7263" explains="7262">
【正義】此言禮須節也。豢，養也。言前王豢犬豕及作酒之事，本以為禮祀神祇，設賓客，和親族，禮賢能，而實非為民作禍災也。
		</region>
		<region typus="original" subtype="" id="7264" explains="">
而獄訟益煩，則酒之流生禍也。
		</region>
		<region typus="comment" subtype="" id="7265" explains="7264">
【集解】鄭玄曰：「小人飲之善酬，以致獄訟。」【正義】此禮事也。言民得豢酒，無復節限，卒至沈酗鬥爭殺傷，而刑獄益生煩多，則是酒之流害生其禍也。
		</region>
		<region typus="original" subtype="" id="7266" explains="">
是故先王因為酒禮，一獻之禮，賓主百拜，
		</region>
		<region typus="comment" subtype="" id="7267" explains="7266">
【集解】鄭玄曰：「一獻，士飲酒之禮。百拜，以喻多也。」
		</region>
		<region typus="original" subtype="" id="7268" explains="">
終日飲酒而不得醉焉，此先王之所以備酒禍也。故酒食者，所以合歡也。
		</region>
		<region typus="comment" subtype="" id="7269" explains="7268">
【正義】此結節功也。既防酒禍，故飲不醉爭，以特合歡適也。
		</region>
	</paragraph>
	<paragraph index="22">
		<region typus="original" subtype="" id="7270" explains="">
樂者，所以象德也；
		</region>
		<region typus="comment" subtype="" id="7271" explains="7270">
【正義】此樂施章第三段，明禮樂之所施各有本意，在於象德也。此言樂意也，言樂之所施於人，本有和愛之德。
		</region>
		<region typus="original" subtype="" id="7272" explains="">
禮者，所以閉淫也。
		</region>
		<region typus="comment" subtype="" id="7273" explains="7272">
【正義】此言禮意也。言禮之所施於人，止邪淫過失也。
		</region>
		<region typus="original" subtype="" id="7274" explains="">
是故先王有大事，必有禮以哀之；
		</region>
		<region typus="comment" subtype="" id="7275" explains="7274">
【集解】鄭玄曰：「大事謂死喪。」【正義】民有喪則先王制衰麻哭泣之禮以節之，使其各遂哀情，是禮以哀之也。
		</region>
		<region typus="original" subtype="" id="7276" explains="">
有大福，必有禮以樂之：
		</region>
		<region typus="comment" subtype="" id="7277" explains="7276">
【正義】樂音洛。大福，祭祀者慶也。民慶必歌舞飲食，庶羞之禮使不過，而各遂歡樂，是有以樂之也。
		</region>
		<region typus="original" subtype="" id="7278" explains="">
哀樂之分，皆以禮終。
		</region>
		<region typus="comment" subtype="" id="7279" explains="7278">
【正義】分，扶問反。結二事。哀樂雖反，皆用禮節，各終其分，故云皆以禮終。
		</region>
	</paragraph>
	<paragraph index="23">
		<region typus="original" subtype="" id="7280" explains="">
樂也者，施也；禮也者，報也。
		</region>
		<region typus="comment" subtype="" id="7281" explains="7280">
【集解】鄭玄曰：「言樂出而不反，而禮有往來。」【正義】施，式豉反。此第六段，樂象法章第五段，不以次第而亂升在此段，明禮樂用別也。庾蔚之云：「樂者，所以宣暢四氣，導達情性，功及物而不知其所報，即是出而不反，所以謂施也。禮者，所以通彼之意，故有往必有來，所以謂報也。」
		</region>
		<region typus="original" subtype="" id="7282" explains="">
樂，樂其所自生；
		</region>
		<region typus="comment" subtype="" id="7283" explains="7282">
【集解】鄭玄曰：「自由也。」【正義】此廣施也。樂名所起，由民下之心所樂生，非有所報也。
		</region>
		<region typus="original" subtype="" id="7284" explains="">
而禮，反其所自始。
		</region>
		<region typus="comment" subtype="" id="7285" explains="7284">
【正義】此廣報也。反猶報也。禮生無名，但是事耳，隨時得質文之事而報之。
		</region>
		<region typus="original" subtype="" id="7286" explains="">
樂章德，
		</region>
		<region typus="comment" subtype="" id="7287" explains="7286">
【正義】聞名知德，若大章是也。
		</region>
		<region typus="original" subtype="" id="7288" explains="">
禮報情反始也。
		</region>
		<region typus="comment" subtype="" id="7289" explains="7288">
【集解】孫炎曰：「作樂者緣民所樂於己之德，若舜之民樂其紹堯，周之民樂其伐紂，而作韶、武也。制禮者本己所由得民心，殷尚質，周尚文是也。」【正義】禮報人情而制，隨質文之始也。
		</region>
		<region typus="original" subtype="" id="7290" explains="">
所謂大路者，天子之輿也；
		</region>
		<region typus="comment" subtype="" id="7291" explains="7290">
【正義】此以下廣言禮以報為體之事。輿，車也。大路，天子之車也。諸侯朝天子，脩其職貢，若有勛勞者，天子賜之大路也。
		</region>
		<region typus="original" subtype="" id="7292" explains="">
龍旂九旒，天子之旌也；
		</region>
		<region typus="comment" subtype="" id="7293" explains="7292">
【正義】庾蔚之云：「龍旂九旒，上公之旌。」
		</region>
		<region typus="original" subtype="" id="7294" explains="">
青黑緣者，天子之葆龜也；
		</region>
		<region typus="comment" subtype="" id="7295" explains="7294">
【集解】公羊傳曰：「龜青緣。」何休曰：「緣，甲𩑺也。千歲之龜青𩑺，明乎吉凶也。」【索隱】葆與「寶」同，史記多作此字。公羊傳「寶龜青緣」，何休以緣為甲皞，千歲之龜青皞，明于吉凶。皞音耳占反。【正義】緣，以絹反。
		</region>
		<region typus="original" subtype="" id="7296" explains="">
從之以牛羊之群，則所以贈諸侯也。
		</region>
		<region typus="comment" subtype="" id="7297" explains="7296">
【集解】鄭玄曰：「贈諸侯，謂來朝將去，送之以禮也。」【正義】合結上諸事，皆是天子送諸侯禮也。言五等諸侯朝畢反去，天子贈之大路龍旂寶龜，又送之以牛羊之群也。
		</region>
	</paragraph>
	<paragraph index="24">
		<region typus="original" subtype="" id="7298" explains="">
樂也者，情之不可變者也；
		</region>
		<region typus="comment" subtype="" id="7299" explains="7298">
【正義】此第七章明樂之情，與之符達鬼神，合而不可變也。中有三段，一明禮樂情達鬼神也，二證禮樂達鬼神之事，三明識禮樂之本可尊也。前第六章明象。象必見情，故以樂主情。樂變則情變，故云情之不可變也。
		</region>
		<region typus="original" subtype="" id="7300" explains="">
禮也者，理之不可易者也。
		</region>
		<region typus="comment" subtype="" id="7301" explains="7300">
【集解】鄭玄曰：「理猶事也。」【正義】禮主事禮別也，故云事之不可易者也。
		</region>
		<region typus="original" subtype="" id="7302" explains="">
樂統同，
		</region>
		<region typus="comment" subtype="" id="7303" explains="7302">
【正義】解情不變也。統，領也。同，和合之情者也。
		</region>
		<region typus="original" subtype="" id="7304" explains="">
禮別異，
		</region>
		<region typus="comment" subtype="" id="7305" explains="7304">
【集解】鄭玄曰：「統同，同和合也。辨異，異尊卑之位。」【正義】解事不可易也。禮別於尊卑之事也。
		</region>
		<region typus="original" subtype="" id="7306" explains="">
禮樂之說貫乎人情矣。
		</region>
		<region typus="comment" subtype="" id="7307" explains="7306">
【正義】貫猶通也。言人情莫過於同異，而禮樂能統同辨異，故其說理能通人情。
		</region>
		<region typus="original" subtype="" id="7308" explains="">
窮本知變，樂之情也；
		</region>
		<region typus="comment" subtype="" id="7309" explains="7308">
【正義】庾蔚之云：「樂能通和性分，使各不失其所，是窮自然之本也。使人不失其所守，是知變通之情也。」
		</region>
		<region typus="original" subtype="" id="7310" explains="">
著誠去偽，禮之經也。
		</region>
		<region typus="comment" subtype="" id="7311" explains="7310">
【正義】著，竹慮反。去，丘呂反。著，明也。經，常也。著明誠信，違去詐偽，是禮之常行也。
		</region>
		<region typus="original" subtype="" id="7312" explains="">
禮樂順天地之誠，
		</region>
		<region typus="comment" subtype="" id="7313" explains="7312">
【正義】見，胡練反。合明禮樂也。禮出於地，尊卑有序，是見地之情也。樂出於天，遠近和合，是見天之情也。
		</region>
		<region typus="original" subtype="" id="7314" explains="">
達神明之德，
		</region>
		<region typus="comment" subtype="" id="7315" explains="7314">
【正義】達，通也。禮樂不失，則天降甘露，地出醴泉，是通於神明之德也。
		</region>
		<region typus="original" subtype="" id="7316" explains="">
降興上下之神，
		</region>
		<region typus="comment" subtype="" id="7317" explains="7316">
【集解】鄭玄曰：「降，下也。興猶出也。」【正義】樂六變，天神下；八變，地祇出：是興降上下之神。
		</region>
		<region typus="original" subtype="" id="7318" explains="">
而凝是精粗之體，領父子君臣之節。
		</region>
		<region typus="comment" subtype="" id="7319" explains="7318">
【集解】鄭玄曰：「凝猶成也。精粗謂萬物大小也。領猶理治也。」
		</region>
	</paragraph>
	<paragraph index="25">
		<region typus="original" subtype="" id="7320" explains="">
是故大人舉禮樂，則天地將為昭焉。
		</region>
		<region typus="comment" subtype="" id="7321" explains="7320">
【正義】為，於偽反。昭音照。此樂情章第二段，明禮樂能通達鬼神之事。前既雲能通鬼神，此明其事也。大人聖人與天地合德，故舉禮樂為教，而天地從之大明也。
		</region>
		<region typus="original" subtype="" id="7322" explains="">
天地欣合，陰陽相得，
		</region>
		<region typus="comment" subtype="" id="7323" explains="7322">
【正義】欣，喜也。合猶蒸也。禮樂化行，故天氣下，地氣蒸合，陰陽交會，故相得也。論體謂之天地，論氣謂之陰陽也。
		</region>
		<region typus="original" subtype="" id="7324" explains="">
煦嫗覆育萬物，
		</region>
		<region typus="comment" subtype="" id="7325" explains="7324">
【集解】鄭玄曰：「氣曰煦，體曰嫗。」
		</region>
		<region typus="original" subtype="" id="7326" explains="">
然後草木茂，區萌達，
		</region>
		<region typus="comment" subtype="" id="7327" explains="7326">
【集解】鄭玄曰：「屈生曰區。」【正義】區音勾。草木據其成體之茂，區萌據其新牙，故曰達。達猶出也。曲出曰區，菽豆之屬；直出曰萌，稻稷之屬也。
		</region>
		<region typus="original" subtype="" id="7328" explains="">
羽翮奮，角觡生，
		</region>
		<region typus="comment" subtype="" id="7329" explains="7328">
【集解】鄭玄曰：「無甗曰觡。」【索隱】牛羊有甗曰角，麋鹿無甗曰觡。【正義】觡，加客反。羽翮，鳥也。角觡，獸鳥獸得天地覆育煦嫗，故飛者則奮翅翮，走者則生角也。
		</region>
		<region typus="original" subtype="" id="7330" explains="">
蟄蟲昭穌，
		</region>
		<region typus="comment" subtype="" id="7331" explains="7330">
【集解】鄭玄曰：「昭，曉也。凡蟄蟲以發出為曉，更息曰蘇。」【正義】蟄蟲得陰陽煦嫗，故皆出地上，如夜得曉，如死更有氣也。
		</region>
		<region typus="original" subtype="" id="7332" explains="">
羽者嫗伏，毛者孕鬻，
		</region>
		<region typus="comment" subtype="" id="7333" explains="7332">
【集解】鄭玄曰：「孕，任也。鬻，生也。」【正義】伏，房富反。羽，鳥也。毛，獸也。二氣既交，萬物生乳，故鳥生卵嫗伏之，獸懷孕而生育之也。
		</region>
		<region typus="original" subtype="" id="7334" explains="">
胎生者不殰而卵生者不殈，
		</region>
		<region typus="comment" subtype="" id="7335" explains="7334">
【集解】鄭玄曰：「內敗曰殰。殈猶裂也。」【正義】殰音讀。殈音呼覓反。胎生，獸也。卵生，鳥也。懷任在內而死曰殰，卵坼不成子曰殈。今和氣不殰殈也。
		</region>
		<region typus="original" subtype="" id="7336" explains="">
則樂之道歸焉耳。
		</region>
		<region typus="comment" subtype="" id="7337" explains="7336">
【集解】孫炎曰：「樂和陰陽，故歸此也。」【正義】庾蔚之云：「一論天地二氣，萬物各得其所，乃歸於樂耳。」
		</region>
	</paragraph>
	<paragraph index="26">
		<region typus="original" subtype="" id="7338" explains="">
樂者，非謂黃鍾大呂弦歌干揚也，
		</region>
		<region typus="comment" subtype="" id="7339" explains="7338">
【集解】鄭玄曰：「揚，鉞也。」【索隱】鄭玄曰：「干，楯也。揚，鉞也。」則揚與鍚同。皇侃以揚為舉，恐非也。正義此樂情章第三段，明識禮樂本者為尊，識末者為卑，黃鍾大呂之屬，故云非謂也。揚，舉也，謂舉楯以舞也。
		</region>
		<region typus="original" subtype="" id="7340" explains="">
樂之末節也，
		</region>
		<region typus="comment" subtype="" id="7341" explains="7340">
【正義】黃鍾已下，是樂之末節也。
		</region>
		<region typus="original" subtype="" id="7342" explains="">
故童者舞之；
		</region>
		<region typus="comment" subtype="" id="7343" explains="7342">
【正義】末事易之，不足貴重，故使童子小兒鳷奏之也。
		</region>
		<region typus="original" subtype="" id="7344" explains="">
布筵席，陳樽俎，列籩豆，以升降為禮者，
		</region>
		<region typus="comment" subtype="" id="7345" explains="7344">
【正義】此亦明末也。用禮之本在著誠去偽，安上理民，不在鋪筵席樽俎，升降為禮之事也。
		</region>
		<region typus="original" subtype="" id="7346" explains="">
禮之末節也，
		</region>
		<region typus="comment" subtype="" id="7347" explains="7346">
【正義】布筵以下，是禮之末節也。
		</region>
		<region typus="original" subtype="" id="7348" explains="">
故有司掌之。
		</region>
		<region typus="comment" subtype="" id="7349" explains="7348">
【集解】鄭玄曰：「言禮樂之本由人君也。禮本著誠去偽，樂本窮本知變。」【正義】有司，典禮小官也。末節事易解，不為可重，故小官掌其事也。
		</region>
		<region typus="original" subtype="" id="7350" explains="">
樂師辯乎聲詩，故北面而弦；
		</region>
		<region typus="comment" subtype="" id="7351" explains="7350">
【集解】王肅曰：「但能別聲詩，不知其義，故北面而弦。」鄭玄曰：「弦謂鼓琴瑟。」【正義】此更引事證樂師曉樂者辯別聲詩。聲謂歌也。言樂師雖能別歌詩，並是末事，故北面，言坐處卑也。
		</region>
		<region typus="original" subtype="" id="7352" explains="">
宗祝辯乎宗廟之禮，故後屍；
		</region>
		<region typus="comment" subtype="" id="7353" explains="7352">
【集解】鄭玄曰：「後屍，居後贊禮儀也。此言知本者尊，知末者卑。」【正義】此禮事也。宗祝，太祝，即有司之屬也。雖能分別正宗廟之禮，然佐於屍而非為敬之主，為卑，故在屍後也。
		</region>
		<region typus="original" subtype="" id="7354" explains="">
商祝辯乎喪禮，
		</region>
		<region typus="comment" subtype="" id="7355" explains="7354">
【集解】鄭玄曰：「商祝，祝習商禮者，商人教以敬於接神。」
		</region>
		<region typus="original" subtype="" id="7356" explains="">
故後主人。
		</region>
		<region typus="comment" subtype="" id="7357" explains="7356">
【正義】商祝者，殷商之神祝，習商家神禮以相佐喪事，故云辯喪禮。其雖掌喪事而非發喪之主，故在主人後，言立處賤也。
		</region>
		<region typus="original" subtype="" id="7358" explains="">
是故德成而上，
		</region>
		<region typus="comment" subtype="" id="7359" explains="7358">
【正義】上謂堂上也。德成謂人君禮樂德成則為君，故居堂上，南面，尊之也。
		</region>
		<region typus="original" subtype="" id="7360" explains="">
藝成而下；
		</region>
		<region typus="comment" subtype="" id="7361" explains="7360">
【正義】下，堂下也。藝成謂樂師伎藝雖成，唯識禮樂之末，故在堂下，北面，卑之也。
		</region>
		<region typus="original" subtype="" id="7362" explains="">
行成而先，
		</region>
		<region typus="comment" subtype="" id="7363" explains="7362">
【正義】行，胡孟反。先猶前也，屍及喪主也。行成謂屍尊而人孝，故為行成。
		</region>
		<region typus="original" subtype="" id="7364" explains="">
事成而後。
		</region>
		<region typus="comment" subtype="" id="7365" explains="7364">
【集解】鄭玄曰：「德，三德也。行，三行也。藝，才伎也。先謂位在上也，後謂位在下也。」【正義】事為劣，故為在宗、商二祝也。識屍及主人後也。
		</region>
		<region typus="original" subtype="" id="7366" explains="">
是故先王有上有下，有先有後，然後可以有制於天下也。
		</region>
		<region typus="comment" subtype="" id="7367" explains="7366">
【集解】鄭玄曰：「言尊卑備，乃可製作以為治。」【正義】故先王使上下前後尊卑分，乃可制禮作樂，以班於天下也。如周公六年乃為禮也。
		</region>
	</paragraph>
	<paragraph index="27">
		<region typus="original" subtype="" id="7368" explains="">
樂者，聖人之所樂也，
		</region>
		<region typus="comment" subtype="" id="7369" explains="7368">
【正義】此樂施章第三段後也，誤在此。「閉淫」之後，又用此章廣為象其德，故云聖人之所以觀德也。
		</region>
		<region typus="original" subtype="" id="7370" explains="">
而可以善民心。其感人深，其風移俗易，故先王著其教焉。
		</region>
		<region typus="comment" subtype="" id="7371" explains="7370">
【集解】鄭玄曰：「謂立司樂以下，使教國子也。」
		</region>
	</paragraph>
	<paragraph index="28">
		<region typus="original" subtype="" id="7372" explains="">
夫人有血氣心知之性，
		</region>
		<region typus="comment" subtype="" id="7373" explains="7372">
【正義】此第五章名樂言，明樂歸趣之事。中有三段：一言人心隨王之樂也，二明前王制正樂化民也，三言邪樂不可化民也。前既以施人，人必應之，言其歸趣也。此言人心隨王之樂也。夫人不生則已，既已生，必有血氣心知之性也。
		</region>
		<region typus="original" subtype="" id="7374" explains="">
而無哀樂喜怒之常，
		</region>
		<region typus="comment" subtype="" id="7375" explains="7374">
【正義】性合五常之行，有喜怒哀樂之分，但其發無常，時隨外境所觸，故亦無常也。
		</region>
		<region typus="original" subtype="" id="7376" explains="">
應感起物而動，
		</region>
		<region typus="comment" subtype="" id="7377" explains="7376">
【正義】解所有四事之由也。緣外物來感心，心觸感來，起動應之，故有上四事也。
		</region>
		<region typus="original" subtype="" id="7378" explains="">
然後心術形焉。
		</region>
		<region typus="comment" subtype="" id="7379" explains="7378">
【集解】鄭玄曰：「言在所以感之也。術，所由也。形猶見也。」
		</region>
		<region typus="original" subtype="" id="7380" explains="">
是故志微焦衰之音作，
		</region>
		<region typus="comment" subtype="" id="7381" explains="7380">
【集解】鄭玄曰：「志微，意細也。吳公子札曰『其細已甚』。」
		</region>
		<region typus="original" subtype="" id="7382" explains="">
而民思憂；
		</region>
		<region typus="comment" subtype="" id="7383" explains="7382">
【正義】殺音所界反，又色例反。思音先利反。此以下皆言心樂感而應見外事也。若人君叢脞，情志細劣，其樂音噍戚殺急，不舒緩也。音既局促，故民應之而憂也。
		</region>
		<region typus="original" subtype="" id="7384" explains="">
嘽緩慢易繁文簡節之音作，
		</region>
		<region typus="comment" subtype="" id="7385" explains="7384">
【集解】鄭玄曰：「簡節少易也。」
		</region>
		<region typus="original" subtype="" id="7386" explains="">
而民康樂；
		</region>
		<region typus="comment" subtype="" id="7387" explains="7386">
【正義】嘽，昌單反。易，以豉反。樂音洛。嘽，綽也。緩，和也。慢，疏也。繁，文多也。康，和；樂，安也。言人君道德綽和疏易，則樂音多文采與節奏簡略，而下民所以安。
		</region>
		<region typus="original" subtype="" id="7388" explains="">
粗厲猛起奮末廣賁之音作，
		</region>
		<region typus="comment" subtype="" id="7389" explains="7388">
【集解】王肅曰：「粗厲，亢厲；猛起，發揚；奮末，浸疾；廣賁，廣大也。」
		</region>
		<region typus="original" subtype="" id="7390" explains="">
而民剛毅；
		</region>
		<region typus="comment" subtype="" id="7391" explains="7390">
【正義】粗音麄。賁，房粉反，又音墳。粗，略也。厲，嚴也。猛，剛；起，動也。末，支體也。廣，大也。賁，氣充也。言人君若性麄嚴剛動而四支奮躍，則樂充大，民應之，所以剛毅也。
		</region>
		<region typus="original" subtype="" id="7392" explains="">
廉直經正
		</region>
		<region typus="comment" subtype="" id="7393" explains="7392">
【集解】孫炎曰：「經，法也。」【索隱】孫炎曰：「經，法也。」今禮本作「勁」。
		</region>
		<region typus="original" subtype="" id="7394" explains="">
庄誠之音作，而民肅敬；
		</region>
		<region typus="comment" subtype="" id="7395" explains="7394">
【正義】經音勁。言人君廉直勁而剛正，則樂音矜嚴而誠信，民應之，所以肅敬也。
		</region>
		<region typus="original" subtype="" id="7396" explains="">
寬裕肉好
		</region>
		<region typus="comment" subtype="" id="7397" explains="7396">
【集解】王肅曰：「肉好，言音之洪美。」【索隱】王肅曰：「肉好言音之洪潤。」
		</region>
		<region typus="original" subtype="" id="7398" explains="">
順成和動之音作，而民慈愛；
		</region>
		<region typus="comment" subtype="" id="7399" explains="7398">
【正義】肉，仁救反。好，火到反。肉，肥也，謂音如肉之肥。言人君寬容肥好，則樂音順成而和動，民應之，所以慈愛也。
		</region>
		<region typus="original" subtype="" id="7400" explains="">
流辟邪散狄成滌濫之音作，
		</region>
		<region typus="comment" subtype="" id="7401" explains="7400">
【集解】王肅曰：「狄成，言成而似夷狄之音也。滌，放蕩；濫，僭差也。」【索隱】王肅曰：「狄成，言成而似夷狄之音也。」
		</region>
		<region typus="original" subtype="" id="7402" explains="">
而民淫亂。
		</region>
		<region typus="comment" subtype="" id="7403" explains="7402">
【正義】辟，疋亦反。邪音斜。狄音惕。狄，滌，皆往來疾速也。往來速而成，故云狄成；往來疾而僭濫，故云滌濫也。言君上流淫縱僻，回邪放散，則樂音有往來速疾僭差之響，故民應之而淫亂也。心本無此六事，由隨樂而起也。
		</region>
	</paragraph>
	<paragraph index="29">
		<region typus="original" subtype="" id="7404" explains="">
是故先王本之情性，
		</region>
		<region typus="comment" subtype="" id="7405" explains="7404">
【正義】此樂言章第二段也。前言民隨樂變，此言先王制正樂化民也。言聖人制樂，必本人之性情也。
		</region>
		<region typus="original" subtype="" id="7406" explains="">
稽之度數，制之禮義，
		</region>
		<region typus="comment" subtype="" id="7407" explains="7406">
【正義】稽，考也。制樂又考天地度數為之，如律呂應十二月，八音應八風之屬也。
		</region>
		<region typus="original" subtype="" id="7408" explains="">
合生氣之和，道五常之行，
		</region>
		<region typus="comment" subtype="" id="7409" explains="7408">
【集解】鄭玄曰：「生氣，陰陽也。五常，五行也。」【正義】道音導。行，胡孟反。合，應也。
		</region>
		<region typus="original" subtype="" id="7410" explains="">
使之陽而不散，陰而不密，
		</region>
		<region typus="comment" subtype="" id="7411" explains="7410">
【集解】鄭玄曰：「密之言閉也。」【正義】陽謂稟陽氣多人也。陽氣舒散，人稟陽多則奢；陰氣閉密，人稟陰多則縝密。今以樂通二者之性，皆使中和，故陽者不散，陰者不密也。
		</region>
		<region typus="original" subtype="" id="7412" explains="">
剛氣不怒，柔氣不懾，
		</region>
		<region typus="comment" subtype="" id="7413" explains="7412">
【集解】鄭玄曰：「懾猶恐懼也。」【正義】懾，之涉反，懼也。性剛者好怒，柔者好懼。今以樂和，使各得其所，不至怒懼也。
		</region>
		<region typus="original" subtype="" id="7414" explains="">
四暢交於中而發作於外，
		</region>
		<region typus="comment" subtype="" id="7415" explains="7414">
【正義】四，陰、陽、剛、柔也。暢，通也。交，互也。中，心也。今以樂調和四事，通暢交互於中心，而行用舉動發於外，不至散密怒懾者也。
		</region>
		<region typus="original" subtype="" id="7416" explains="">
皆安其位而不相奪也。
		</region>
		<region typus="comment" subtype="" id="7417" explains="7416">
【正義】此結樂為本情性之事也。閉陽開陰，抑剛引柔，悉使中庸，故天下安其位，無復相侵奪之也。
		</region>
		<region typus="original" subtype="" id="7418" explains="">
然後立之學等，
		</region>
		<region typus="comment" subtype="" id="7419" explains="7418">
【集解】鄭玄曰：「等，差也。各用其材之差學之也。」【正義】前用樂陶情和暢，然後乃以樂語樂舞二事教之，民各隨己性才等差而學之，以備分也。
		</region>
		<region typus="original" subtype="" id="7420" explains="">
廣其節奏，省其文采，
		</region>
		<region typus="comment" subtype="" id="7421" explains="7420">
【集解】鄭玄曰：「廣，增習之也。省猶審也。文采謂節奏合也。」
		</region>
		<region typus="original" subtype="" id="7422" explains="">
以繩德厚也。
		</region>
		<region typus="comment" subtype="" id="7423" explains="7422">
【集解】鄭玄曰：「繩猶度也。」王肅曰：「繩，法也。法其德厚也。」
		</region>
		<region typus="original" subtype="" id="7424" explains="">
類小大之稱，
		</region>
		<region typus="comment" subtype="" id="7425" explains="7424">
【集解】孫炎曰：「作樂器大小稱十二律。」【索隱】類，今禮作「律」。孫炎曰「作樂器小大稱十二律」也。
		</region>
		<region typus="original" subtype="" id="7426" explains="">
比終始之序，
		</region>
		<region typus="comment" subtype="" id="7427" explains="7426">
【集解】鄭玄曰：「始於宮，終於羽。」
		</region>
		<region typus="original" subtype="" id="7428" explains="">
以象事行，
		</region>
		<region typus="comment" subtype="" id="7429" explains="7428">
【集解】鄭玄曰：「宮為君，商為臣。」
		</region>
		<region typus="original" subtype="" id="7430" explains="">
使親疏貴賤長幼男女之理皆形見於樂：
		</region>
		<region typus="comment" subtype="" id="7431" explains="7430">
【正義】此結本人之情，以下緣本而教親疏。以下之理悉章著樂功，使間者皆知而見輯睦情也。
		</region>
		<region typus="original" subtype="" id="7432" explains="">
故曰「樂觀其深矣」。
		</region>
		<region typus="comment" subtype="" id="7433" explains="7432">
【正義】此引古語證觀感人之深矣。
		</region>
	</paragraph>
	<paragraph index="30">
		<region typus="original" subtype="" id="7434" explains="">
土敝則草木不長，水煩則魚鱉不大，
		</region>
		<region typus="comment" subtype="" id="7435" explains="7434">
【正義】此樂言章第三段，言邪樂不可化民。將言邪樂之由，故此前以天地為譬，此以地為譬也。敝猶勞熟，煩猶數攪動也。土過勞熟，水過撓動，則草木魚鱉不長大也。
		</region>
		<region typus="original" subtype="" id="7436" explains="">
氣衰則生物不育，
		</region>
		<region typus="comment" subtype="" id="7437" explains="7436">
【正義】此以天譬也。氣者，天時氣也。氣者衰微，則生物不復成遂也。
		</region>
		<region typus="original" subtype="" id="7438" explains="">
世亂則禮廢而樂淫。
		</region>
		<region typus="comment" subtype="" id="7439" explains="7438">
【正義】此合譬也。世謂時世。亂，其禮不備，樂不節，故流淫過度。水土勞敝，則草木魚鱉不長大，如時世濁亂之禮樂，不可為化矣。
		</region>
		<region typus="original" subtype="" id="7440" explains="">
是故其聲哀而不庄，樂而不安，
		</region>
		<region typus="comment" subtype="" id="7441" explains="7440">
【正義】樂音洛。此證樂淫之事也。淫樂則聲哀而無庄，故雖奏以自樂，必致傾危，非自安之道，故云樂而不安。若關雎「樂而不淫，哀而不傷」，則是有莊敬而安者也。
		</region>
		<region typus="original" subtype="" id="7442" explains="">
慢易以犯節，
		</region>
		<region typus="comment" subtype="" id="7443" explains="7442">
【正義】易，以豉反。言無莊敬。慢易無節奏，故云犯節也。即是哀而不庄也。
		</region>
		<region typus="original" subtype="" id="7444" explains="">
流湎以忘本。
		</region>
		<region typus="comment" subtype="" id="7445" explains="7444">
【正義】湎音沔。靡靡無窮，失於終止，故言忘本，即樂而不安之義也。
		</region>
		<region typus="original" subtype="" id="7446" explains="">
廣則容奸。
		</region>
		<region typus="comment" subtype="" id="7447" explains="7446">
【正義】言淫慝禮樂，聲無節也。廣，聲緩也。容，含也。其聲緩者，則含容奸偽也。
		</region>
		<region typus="original" subtype="" id="7448" explains="">
狹則思欲，
		</region>
		<region typus="comment" subtype="" id="7449" explains="7448">
【集解】王肅曰：「其音廣大，則容奸偽；其狹者，則使人思利慾也。」【正義】狹，聲急也。其聲急者，則思欲攻之也。
		</region>
		<region typus="original" subtype="" id="7450" explains="">
感滌盪之氣而滅平和之德，
		</region>
		<region typus="comment" subtype="" id="7451" explains="7450">
【正義】感，動也。言此惡樂能動善人滌盪之善氣，使失其所，而滅善人平和之德也。
		</region>
		<region typus="original" subtype="" id="7452" explains="">
是以君子賤之也。
		</region>
		<region typus="comment" subtype="" id="7453" explains="7452">
【正義】君子用樂調和，是故賤於動滅平和之氣也。
		</region>
	</paragraph>
	<paragraph index="31">
		<region typus="original" subtype="" id="7454" explains="">
凡奸聲感人而逆氣應之，
		</region>
		<region typus="comment" subtype="" id="7455" explains="7454">
【正義】此第六章名樂象也。本第八，失次也。明人君作樂，則天地必法象應之。中有五段：一明淫樂正樂俱能成象；二明君子所從正樂；三明邪正皆有本，非可假偽；四證第三段有本不偽之由；五明禮樂之用。前有證，故明其用別也。今此明淫正二樂俱能成象，故先言淫樂為習應人事也。言君奏奸聲之樂以感動人民，則天地應之而生逆亂之氣也。
		</region>
		<region typus="original" subtype="" id="7456" explains="">
逆氣成象
		</region>
		<region typus="comment" subtype="" id="7457" explains="7456">
【集解】鄭玄曰：「成象謂人樂習之也。」
		</region>
		<region typus="original" subtype="" id="7458" explains="">
而淫樂興焉。
		</region>
		<region typus="comment" subtype="" id="7459" explains="7458">
【正義】興，生也。若逆氣流行於世而民又習之為法，故云成象。既習亂為法，故民之樂聲生於淫佚也。
		</region>
		<region typus="original" subtype="" id="7460" explains="">
正聲感人而順氣應之，順氣成象而和樂興焉。
		</region>
		<region typus="comment" subtype="" id="7461" explains="7460">
【正義】言順氣流行，民習成法，故樂聲亦生於和也。
		</region>
		<region typus="original" subtype="" id="7462" explains="">
倡和有應，
		</region>
		<region typus="comment" subtype="" id="7463" explains="7462">
【正義】倡音昌尚反。和，胡臥反。君唱之，天地和之，民應之，故云唱和有應也。
		</region>
		<region typus="original" subtype="" id="7464" explains="">
回邪曲直各歸其分，
		</region>
		<region typus="comment" subtype="" id="7465" explains="7464">
【正義】分，房問反。此是有應也。回邪，不正也。曲，折也。直，不邪也。言相應和，表直影正，表曲影邪，各歸其分也。
		</region>
		<region typus="original" subtype="" id="7466" explains="">
而萬物之理以類相動也。
		</region>
		<region typus="comment" subtype="" id="7467" explains="7466">
【正義】奸聲致慝，正響招順，是以天下萬物之理，各隨君善惡，以類而相動也。
		</region>
	</paragraph>
	<paragraph index="32">
		<region typus="original" subtype="" id="7468" explains="">
是故君子反情以和其志，
		</region>
		<region typus="comment" subtype="" id="7469" explains="7468">
【集解】鄭玄曰：「反猶本也。」【正義】此樂象章第二段也，明君子從正樂也。君子，人君也。反猶本也。民下所習既從於君，故君宜本情，不使流宕，以自安和其志也。
		</region>
		<region typus="original" subtype="" id="7470" explains="">
比類以成其行。
		</region>
		<region typus="comment" subtype="" id="7471" explains="7470">
【正義】行，胡孟反。萬物之理以類相動，故君子比於正類以成己行也。
		</region>
		<region typus="original" subtype="" id="7472" explains="">
奸聲亂色不留聰明，淫樂廢禮不接於心術，惰慢邪辟之氣不設於身體，
		</region>
		<region typus="comment" subtype="" id="7473" explains="7472">
【正義】此以下皆反情性之類事也。術，道也。既本情和志，又比類成行，故奸聲亂色不留視聽，淫樂穢禮不與心道相接，惰慢邪僻不設置己身也。聲色是事，故云聰明，而氣無形，故於身為設也。
		</region>
		<region typus="original" subtype="" id="7474" explains="">
使耳目鼻口心知百體皆由順正，以行其義。
		</region>
		<region typus="comment" subtype="" id="7475" explains="7474">
【正義】百體謂身體百節。既不行奸亂已下諸事，故能使諸行並由順正以行其德，美化其天下也。不留聰明於奸聲亂色，故耳目得順正也。不用心術接淫慝禮樂，故心知得順正也。不設身於邪僻，故百體得順正也。不言鼻口者，嗜不一也，亦因戒臭味順正也。
		</region>
		<region typus="original" subtype="" id="7476" explains="">
然後發以聲音，文以琴瑟，
		</region>
		<region typus="comment" subtype="" id="7477" explains="7476">
【正義】其身已正，故然後乃可制樂為化，故用歌之音聲內發己之德，用琴瑟之響外發己之行。歌者在上，此是堂上之樂，故前明之也。
		</region>
		<region typus="original" subtype="" id="7478" explains="">
動以干戚，飾以羽旄，從以簫管，
		</region>
		<region typus="comment" subtype="" id="7479" explains="7478">
【正義】又用干戚羽旄簫管，從而播之。絲竹在下，此是堂下之樂，故後明之也。
		</region>
		<region typus="original" subtype="" id="7480" explains="">
奮至德之光，
		</region>
		<region typus="comment" subtype="" id="7481" explains="7480">
【索隱】孫炎曰：「至德之光，天地之道也。」
		</region>
		<region typus="original" subtype="" id="7482" explains="">
動四氣之和，
		</region>
		<region typus="comment" subtype="" id="7483" explains="7482">
【索隱】孫炎曰：「四氣之和，四時之化。」
		</region>
		<region typus="original" subtype="" id="7484" explains="">
以著萬物之理。
		</region>
		<region typus="comment" subtype="" id="7485" explains="7484">
【集解】孫炎曰：「奮，發也。至德之光，天地之道也。四氣之和，四時之化也。著猶誠也。」
		</region>
		<region typus="original" subtype="" id="7486" explains="">
是故清明象天，廣大象地，終始象四時，周旋象風雨；
		</region>
		<region typus="comment" subtype="" id="7487" explains="7486">
【集解】王肅曰：「清明廣大，終始周旋，皆樂之節奏容儀發動也。」【正義】歷解樂所以能通天地。言歌聲清明，是象天氣也。廣大謂鐘鼓有形質，是象地形也。謂奏歌周而復始，如四時循環也，若樂六變九變是也。謂舞人迴旋，如風雨從天而下。
		</region>
		<region typus="original" subtype="" id="7488" explains="">
五色成文而不亂，八風從律而不奸，百度得數而有常；
		</region>
		<region typus="comment" subtype="" id="7489" explains="7488">
【集解】鄭玄曰：「五色，五行也。八風從律，應節至也。百度，百刻也。言日月晝夜不失正也。」王肅曰：「至樂之極，能使然耳。」
		</region>
		<region typus="original" subtype="" id="7490" explains="">
小大相成，
		</region>
		<region typus="comment" subtype="" id="7491" explains="7490">
【正義】大小謂月晦小大相通以成歲也。賀瑒云：「十二月律互為宮羽而相成也。」
		</region>
		<region typus="original" subtype="" id="7492" explains="">
終始相生，
		</region>
		<region typus="comment" subtype="" id="7493" explains="7492">
【正義】歲月終而更始也。賀瑒云：「五行宮商，迭相為終始也。」
		</region>
		<region typus="original" subtype="" id="7494" explains="">
倡和清濁，代相為經。
		</region>
		<region typus="comment" subtype="" id="7495" explains="7494">
【集解】鄭玄曰：「清謂蕤賓至應鐘也。濁謂黃鍾至仲呂也。」【正義】代，更也。經，常也。日月半歲陰陽更相為常也，即還相為宮也。
		</region>
		<region typus="original" subtype="" id="7496" explains="">
故樂行而倫清，
		</region>
		<region typus="comment" subtype="" id="7497" explains="7496">
【集解】鄭玄曰：「倫謂人道也。」【正義】謂上正樂之行也，謂下事張本也，即樂行之事也。由正樂既行，故人倫之道清也。
		</region>
		<region typus="original" subtype="" id="7498" explains="">
耳目聰明，
		</region>
		<region typus="comment" subtype="" id="7499" explains="7498">
【正義】不視聽奸亂，故視聽聰明。
		</region>
		<region typus="original" subtype="" id="7500" explains="">
血氣和平，
		</region>
		<region typus="comment" subtype="" id="7501" explains="7500">
【正義】口鼻心知百體皆由從正，故血氣和平。
		</region>
		<region typus="original" subtype="" id="7502" explains="">
移風易俗，天下皆寧。
		</region>
		<region typus="comment" subtype="" id="7503" explains="7502">
【正義】既皆由從正以行其義，故風移俗革，天下陰陽皆安寧。移是移徙之名，易是改易之稱也。文王之國自有文王之風，桀紂之邦亦有桀紂之風。桀紂之後，文王之風被於紂民，易前之惡俗，從今之善俗。上行謂之風，下習謂之俗。
		</region>
		<region typus="original" subtype="" id="7504" explains="">
故曰「樂者樂也」。
		</region>
		<region typus="comment" subtype="" id="7505" explains="7504">
【正義】引舊語樂名，廣證前事也。前事邪正之樂雖異，並是其人所樂，故名曰樂也。
		</region>
		<region typus="original" subtype="" id="7506" explains="">
君子樂得其道，
		</region>
		<region typus="comment" subtype="" id="7507" explains="7506">
【正義】雖其人所樂而名為樂，而人心不同，故所樂有異而名通，故皆名樂。君子，堯舜也。道謂仁義，故制樂亦仁義也。
		</region>
		<region typus="original" subtype="" id="7508" explains="">
小人樂得其欲。
		</region>
		<region typus="comment" subtype="" id="7509" explains="7508">
【正義】小人，桀紂也，人慾，邪淫也。
		</region>
		<region typus="original" subtype="" id="7510" explains="">
以道制欲，則樂而不亂；
		</region>
		<region typus="comment" subtype="" id="7511" explains="7510">
【正義】若君子在上，小人在下，君子樂用仁義以制小人之欲，則天下安樂而不敢為亂也。
		</region>
		<region typus="original" subtype="" id="7512" explains="">
以欲忘道，則惑而不樂。
		</region>
		<region typus="comment" subtype="" id="7513" explains="7512">
【集解】鄭玄曰：「道謂仁義也，欲謂邪淫也。」【正義】若小人在上，君子在下，則小人肆縱其欲，忘正道，而天下從化，皆為亂惑，不得安樂。
		</region>
		<region typus="original" subtype="" id="7514" explains="">
是故君子反情以和其志，
		</region>
		<region typus="comment" subtype="" id="7515" explains="7514">
【正義】若以道制欲則是君子，以欲忘道則為小人，故君子之人本情脩性以和其志，不使逐欲忘道，反情以至其行也。
		</region>
		<region typus="original" subtype="" id="7516" explains="">
廣樂以成其教，
		</region>
		<region typus="comment" subtype="" id="7517" explains="7516">
【正義】內本情和志而外又廣於樂，以成其教，然後發以聲音，以著萬物之理也。
		</region>
		<region typus="original" subtype="" id="7518" explains="">
樂行而民鄉方，
		</region>
		<region typus="comment" subtype="" id="7519" explains="7518">
【集解】鄭玄曰：「方猶道也。」【正義】君上內和志行，樂教流行，故民皆向君子之道，即仁義制欲者，故樂行而倫清，以至天下安寧也。
		</region>
		<region typus="original" subtype="" id="7520" explains="">
可以觀德矣。
		</region>
		<region typus="comment" subtype="" id="7521" explains="7520">
【正義】結樂使人知上之事，故觀知其德也。
		</region>
	</paragraph>
	<paragraph index="33">
		<region typus="original" subtype="" id="7522" explains="">
德者，性之端也；
		</region>
		<region typus="comment" subtype="" id="7523" explains="7522">
【正義】此樂象章第三段，明邪正有本，皆不可偽也。德，得理也。性之端，本也。言人稟生皆以得理為本也。
		</region>
		<region typus="original" subtype="" id="7524" explains="">
樂者，德之華也；
		</region>
		<region typus="comment" subtype="" id="7525" explains="7524">
【正義】得理於內，樂為外，故云德華也。
		</region>
		<region typus="original" subtype="" id="7526" explains="">
金石絲竹，樂之器也。
		</region>
		<region typus="comment" subtype="" id="7527" explains="7526">
【正義】歷解飾所須也。樂為德華，若莫之能用，故須金石之器也。
		</region>
		<region typus="original" subtype="" id="7528" explains="">
詩，言其志也；
		</region>
		<region typus="comment" subtype="" id="7529" explains="7528">
【正義】前金石為器，須用詩述申其志，志在心，不術不暢，故用詩述之也。
		</region>
		<region typus="original" subtype="" id="7530" explains="">
歌，詠其聲也；
		</region>
		<region typus="comment" subtype="" id="7531" explains="7530">
【正義】若直述其志，則無醖藉之美，故又長言歌詠，使聲音之美可得而聞之也。
		</region>
		<region typus="original" subtype="" id="7532" explains="">
舞，動其容也：
		</region>
		<region typus="comment" subtype="" id="7533" explains="7532">
【正義】若直詠歌未暢，故又舉手蹈足以動其形容也。
		</region>
		<region typus="original" subtype="" id="7534" explains="">
三者本乎心，然後樂氣從之。
		</region>
		<region typus="comment" subtype="" id="7535" explains="7534">
【正義】三者，志、聲、容也。樂氣，詩、歌、舞也。君子前有三德為本乎心，後乃詩歌舞可觀，故云然後樂氣從之也。
		</region>
		<region typus="original" subtype="" id="7536" explains="">
是故情深而文明，
		</region>
		<region typus="comment" subtype="" id="7537" explains="7536">
【正義】德為性本，故曰情深也。樂為德華，故云文明。
		</region>
		<region typus="original" subtype="" id="7538" explains="">
氣盛而化神，
		</region>
		<region typus="comment" subtype="" id="7539" explains="7538">
【正義】歌、舞、蹈，樂氣從之，故云氣盛。天下咸寧，故曰化神也。
		</region>
		<region typus="original" subtype="" id="7540" explains="">
和順積中而英華髮外，唯樂不可以為偽。
		</region>
		<region typus="comment" subtype="" id="7541" explains="7540">
【集解】鄭玄曰：「三者，本志也，聲也，容也。言無此本於內，則不能為樂耳。」【正義】內外符合而無有虛假，不可以為偽也。
		</region>
	</paragraph>
	<paragraph index="34">
		<region typus="original" subtype="" id="7542" explains="">
樂者，心之動也；
		</region>
		<region typus="comment" subtype="" id="7543" explains="7542">
【正義】此樂象章第四段也，明證前第三段樂本之事。緣有前境可樂，而心動應之，故云樂者心之動也。
		</region>
		<region typus="original" subtype="" id="7544" explains="">
聲者，樂之象也；
		</region>
		<region typus="comment" subtype="" id="7545" explains="7544">
【正義】象，法也。樂舞無聲則不彰，故聲為樂之法也。
		</region>
		<region typus="original" subtype="" id="7546" explains="">
文采節奏，聲之飾也。
		</region>
		<region typus="comment" subtype="" id="7547" explains="7546">
【正義】若直有聲而無法度，故須文采節奏，聲之儀飾也。
		</region>
		<region typus="original" subtype="" id="7548" explains="">
君子動其本，
		</region>
		<region typus="comment" subtype="" id="7549" explains="7548">
【正義】本，德也。心之動必應德也。
		</region>
		<region typus="original" subtype="" id="7550" explains="">
樂其象，
		</region>
		<region typus="comment" subtype="" id="7551" explains="7550">
【正義】德行必應法也。
		</region>
		<region typus="original" subtype="" id="7552" explains="">
然後治其飾。
		</region>
		<region typus="comment" subtype="" id="7553" explains="7552">
【正義】飾，文采節奏也。前動心有德，次行樂有法，然後乃理其文飾也。
		</region>
		<region typus="original" subtype="" id="7554" explains="">
是故先鼓以警戒，
		</region>
		<region typus="comment" subtype="" id="7555" explains="7554">
【集解】鄭玄曰：「將奏樂，先擊鼓以警戒眾也。」【正義】此引武王伐紂之事，證前有德後有飾也。武王聖人，是前有德也；而用此節奏，是後有飾也。先鼓者，為武王伐紂，未戰之前，鳴皮鼓以警戒，使軍眾逆備也。今作武樂者，未奏之前鳴皮鼓以敕人使豫備具也，是明志後有事也。
		</region>
		<region typus="original" subtype="" id="7556" explains="">
三步以見方，
		</region>
		<region typus="comment" subtype="" id="7557" explains="7556">
【集解】鄭玄曰：「將舞必先三舉足，以見其舞之漸也。」王肅曰：「舞武樂三步為一節者，以見伐道也。」【正義】見，胡練反。三步，足三步也。見方謂方戰也。武王伐紂，未戰之前，兵士樂奮其勇，出軍陣前三步，示勇氣方將戰也，今作樂象之。纘列畢而鳷者將欲鳷，先舉足三頓為步，以表方將鳷之勢也。
		</region>
		<region typus="original" subtype="" id="7558" explains="">
再始以著往，
		</region>
		<region typus="comment" subtype="" id="7559" explains="7558">
【集解】鄭玄曰：「武舞再更始，以明伐紂時再往也。」【正義】著，竹慮反。再始謂兩過為始也。著，明也。文王受命十一年，而武王除喪，軍至孟津觀兵，曰「紂未可伐也」，乃還師，是一始也。至十三年，更興師伐之，是再始也。今舞武者，前成列將欲舞而不鳷，是一始也。去復更來，是二過始，明象武王再往，故云再始著往也。
		</region>
		<region typus="original" subtype="" id="7560" explains="">
復亂以飭歸，
		</region>
		<region typus="comment" subtype="" id="7561" explains="7560">
【集解】鄭玄曰：「謂鳴鐃而退，明以整歸也。」【正義】復者，伏也。飭音敕。復亂者，紂凶亂而安復之。飭歸者，武王伐紂勝，鳴金鐃整武而歸也。以去奏皮鼓，歸奏金鐃者，皮，文也，金，武也，初示文德，使紂自改之則不伐，紂既不改，因而用兵，用兵既竟，故鳴金鐃而歸，示用已竟也。今奏武鳷，初皮鼓警眾，末鳴鐃以歸，象伐紂已竟也。鐃，鐙鐸也。
		</region>
		<region typus="original" subtype="" id="7562" explains="">
奮疾而不拔，
		</region>
		<region typus="comment" subtype="" id="7563" explains="7562">
【集解】王肅曰：「舞雖奮疾而不失節，若樹木得疾風而不拔。」【正義】謂舞形也。奮，迅；疾，速也。拔，傾側也。伐紂時士卒歡喜，奮迅急速，以尚威勢，猛而不傾側也。今武舞亦奮迅急而速，不傾倒象。
		</region>
		<region typus="original" subtype="" id="7564" explains="">
極幽而不隱。
		</region>
		<region typus="comment" subtype="" id="7565" explains="7564">
【集解】鄭玄曰：「極幽謂歌也。」【正義】皆謂文采節奏也。
		</region>
		<region typus="original" subtype="" id="7566" explains="">
獨樂其志，不厭其道；
		</region>
		<region typus="comment" subtype="" id="7567" explains="7566">
【集解】王肅曰：「樂能使仁人獨樂其志，不厭倦其道也。」【正義】言武王諸將，人各忻悅，象武王有德，天下之志並無厭君臣之道。
		</region>
		<region typus="original" subtype="" id="7568" explains="">
備舉其道，不私其欲。
		</region>
		<region typus="comment" subtype="" id="7569" explains="7568">
【正義】緣人人不厭，故作樂者事事法之。欲備舉武王之道耳，非為私情之所欲也。
		</region>
		<region typus="original" subtype="" id="7570" explains="">
是以情見而義立，
		</region>
		<region typus="comment" subtype="" id="7571" explains="7570">
【正義】不厭武王之道，其情既見，則不私其欲，義亦立也。
		</region>
		<region typus="original" subtype="" id="7572" explains="">
樂終而德尊；
		</region>
		<region typus="comment" subtype="" id="7573" explains="7572">
【正義】為樂之理既終，是象德之事，其德亦尊顯也。
		</region>
		<region typus="original" subtype="" id="7574" explains="">
君子以好善，小人以息過：
		</region>
		<region typus="comment" subtype="" id="7575" explains="7574">
【正義】樂理周足，象德可尊，以此教世，何往而不可，君子聞之則好善，小人聞之則改過也。
		</region>
		<region typus="original" subtype="" id="7576" explains="">
故曰「生民之道，樂為大焉」。
		</region>
		<region typus="comment" subtype="" id="7577" explains="7576">
【正義】此引舊語，結樂道之為大。
		</region>
	</paragraph>
	<paragraph index="35">
		<region typus="original" subtype="" id="7578" explains="">
君子曰：禮樂不可以斯須去身。
		</region>
		<region typus="comment" subtype="" id="7579" explains="7578">
【正義】此第十章名為樂化章第十，以化民，故次賓牟賈成第十也。其章中皆言樂陶化為善也。凡四段：一明人生禮樂恆與己俱也；二明禮樂不可偏用，各有一失也；三明聖人制禮作樂之由也；四明聖人制禮作樂，天下服從。此初段，人生禮樂恆與己俱也。恆故能化，化故在前也，引君子之言以張本也。斯須，俄頃也。失之者死，故俄頃不可去身者也。
		</region>
		<region typus="original" subtype="" id="7580" explains="">
致樂以治心，
		</region>
		<region typus="comment" subtype="" id="7581" explains="7580">
【集解】鄭玄曰：「致猶深審也。樂由中出，故治心也。」
		</region>
		<region typus="original" subtype="" id="7582" explains="">
則易直子諒之心油然生矣。
		</region>
		<region typus="comment" subtype="" id="7583" explains="7582">
【集解】王肅曰：「易，平易；直，正直；子諒，愛信也。」鄭玄曰：「油，新生好貌。」
		</region>
		<region typus="original" subtype="" id="7584" explains="">
易直子諒之心生則樂，樂則安，安則久，久則天，天則神。天則不言而信，神則不怒而威。
		</region>
		<region typus="comment" subtype="" id="7585" explains="7584">
【集解】鄭玄曰：「若善心生則寡於利慾，寡於利慾則樂矣。志明行成，不言而見信，如天也；不怒而見畏，如神也。」
		</region>
		<region typus="original" subtype="" id="7586" explains="">
致樂，以治心者也；
		</region>
		<region typus="comment" subtype="" id="7587" explains="7586">
【正義】結所由也。有威信，由於深審樂以結心之故。
		</region>
		<region typus="original" subtype="" id="7588" explains="">
致禮，以治躬者也。
		</region>
		<region typus="comment" subtype="" id="7589" explains="7588">
【正義】前明樂治心，今明禮檢跡。若深審於禮以治身，則莊敬也。鄭玄雲「禮自外作，故治身也。」
		</region>
		<region typus="original" subtype="" id="7590" explains="">
治躬則莊敬，莊敬則嚴威。
		</region>
		<region typus="comment" subtype="" id="7591" explains="7590">
【集解】鄭玄曰：「禮自外作，故治身也。」【正義】既身莊敬儼然，人望而畏之，是威嚴也。治內難見，發明樂句多；治外易觀，發明禮句少，而又結也。
		</region>
		<region typus="original" subtype="" id="7592" explains="">
心中斯須不和不樂，而鄙詐之心入之矣；
		</region>
		<region typus="comment" subtype="" id="7593" explains="7592">
【集解】鄭玄曰：「謂利慾生也。」
		</region>
		<region typus="original" subtype="" id="7594" explains="">
外貌斯須不庄不敬，而慢易之心入之矣。
		</region>
		<region typus="comment" subtype="" id="7595" explains="7594">
【集解】鄭玄曰：「易，輕易也。」
		</region>
		<region typus="original" subtype="" id="7596" explains="">
故樂也者，動於內者也；禮也者，動於外者也。樂極和，禮極順。內和而外順，則民瞻其顏色而弗與爭也，望其容貌而民不生易慢焉。德煇動乎內而民莫不承聽，理髮乎外而民莫不承順，
		</region>
		<region typus="comment" subtype="" id="7597" explains="7596">
【集解】鄭玄曰：「德煇，顏色潤澤也。理，容貌進止也。」孫炎曰：「德煇，明惠也。理，言行也。」
		</region>
		<region typus="original" subtype="" id="7598" explains="">
故曰「知禮樂之道，舉而錯之天下無難矣」。
		</region>
		<region typus="comment" subtype="" id="7599" explains="7598">
【正義】錯，七故反。引舊證民莫不承聽，莫不承順也。聖王有能詳審極致禮樂之道，舉而措之於天下，天下悉從，無難為之事也。
		</region>
	</paragraph>
	<paragraph index="36">
		<region typus="original" subtype="" id="7600" explains="">
樂也者，動於內者也；禮也者，動於外者也。
		</region>
		<region typus="comment" subtype="" id="7601" explains="7600">
【正義】此樂化章第二段也。明禮樂不可偏用，各有一失，既方明所失，故前更言其所發外內不同也。動亦感觸。
		</region>
		<region typus="original" subtype="" id="7602" explains="">
故禮主其謙，
		</region>
		<region typus="comment" subtype="" id="7603" explains="7602">
【集解】鄭玄曰：「人所倦也。」王肅曰：「自謙損也。」【索隱】王肅曰：「自謙慎也。」
		</region>
		<region typus="original" subtype="" id="7604" explains="">
樂主其盈。
		</region>
		<region typus="comment" subtype="" id="7605" explains="7604">
【集解】鄭玄曰：「人所懽也。」王肅曰：「充氣志也。」
		</region>
		<region typus="original" subtype="" id="7606" explains="">
禮謙而進，以進為文；
		</region>
		<region typus="comment" subtype="" id="7607" explains="7606">
【集解】鄭玄曰：「進者謂自勉強也。文猶美也，善也。」王肅曰：「禮自減損，所以進德修業也。」
		</region>
		<region typus="original" subtype="" id="7608" explains="">
樂盈而反，以反為文。
		</region>
		<region typus="comment" subtype="" id="7609" explains="7608">
【集解】鄭玄曰：「反謂自抑止也。」王肅曰：「樂充氣志而反本也。」
		</region>
		<region typus="original" subtype="" id="7610" explains="">
禮謙而不進，則銷；樂盈而不反，則放。
		</region>
		<region typus="comment" subtype="" id="7611" explains="7610">
【集解】鄭玄曰：「放淫於聲樂，不能止也。」
		</region>
		<region typus="original" subtype="" id="7612" explains="">
故禮有報
		</region>
		<region typus="comment" subtype="" id="7613" explains="7612">
【集解】孫炎曰：「報謂禮尚往來，以勸進之。」王肅曰：「禮自減損，而以進為報也。」
		</region>
		<region typus="original" subtype="" id="7614" explains="">
而樂有反。
		</region>
		<region typus="comment" subtype="" id="7615" explains="7614">
【集解】孫炎曰：「反謂曲終還更始。」【索隱】孫炎曰「反謂曲終還更始」也。
		</region>
		<region typus="original" subtype="" id="7616" explains="">
禮得其報則樂，樂得其反則安。禮之報，樂之反，其義一也。
		</region>
		<region typus="comment" subtype="" id="7617" explains="7616">
【集解】鄭玄曰：「俱起立於中，不銷不放。」
		</region>
	</paragraph>
	<paragraph index="37">
		<region typus="original" subtype="" id="7618" explains="">
夫樂者樂也，人情之所不能免也。
		</region>
		<region typus="comment" subtype="" id="7619" explains="7618">
【正義】此樂化章第三段也。明聖人所以制樂，由人樂於歌舞，故聖人制樂以和樂之，故云樂者樂也。但懽樂是人所貪，貪不能自止，故云人情也。
		</region>
		<region typus="original" subtype="" id="7620" explains="">
樂必發諸聲音，形於動靜，人道也。
		</region>
		<region typus="comment" subtype="" id="7621" explains="7620">
【集解】鄭玄曰：「人道，人之所為也。」
		</region>
		<region typus="original" subtype="" id="7622" explains="">
聲音動靜，性術之變，盡於此矣。
		</region>
		<region typus="comment" subtype="" id="7623" explains="7622">
【集解】鄭玄曰：「不可過。」
		</region>
		<region typus="original" subtype="" id="7624" explains="">
故人不能無樂，樂不能無形。
		</region>
		<region typus="comment" subtype="" id="7625" explains="7624">
【集解】鄭玄曰：「形，聲音動靜也。」
		</region>
		<region typus="original" subtype="" id="7626" explains="">
形而不為道，不能無亂。先王惡其亂，故制雅頌之聲以道之，使其聲足以樂而不流，使其文足以綸而不息，
		</region>
		<region typus="comment" subtype="" id="7627" explains="7626">
【集解】鄭玄曰：「文，篇辭也。息，銷也。」
		</region>
		<region typus="original" subtype="" id="7628" explains="">
使其曲直繁省廉肉節奏，
		</region>
		<region typus="comment" subtype="" id="7629" explains="7628">
【集解】鄭玄曰：「曲直，歌之曲折；繁省廉肉，聲之洪殺也。」
		</region>
		<region typus="original" subtype="" id="7630" explains="">
足以感動人之善心而已矣，不使放心邪氣得接焉，是先王立樂之方也。
		</region>
		<region typus="comment" subtype="" id="7631" explains="7630">
【集解】鄭玄曰：「方，道也。」
		</region>
		<region typus="original" subtype="" id="7632" explains="">
是故樂在宗廟之中，君臣上下同聽之，則莫不和敬；在族長鄉里之中，長幼同聽之，則莫不和順；在閨門之內，父子兄弟同聽之，則莫不和親。故樂者，審一以定和，比物以飾節，節奏合以成文，
		</region>
		<region typus="comment" subtype="" id="7633" explains="7632">
【集解】鄭玄曰：「審一，審其人聲也。比物謂雜金革土匏之屬以成文，五聲八音克諧，相應和也。」
		</region>
		<region typus="original" subtype="" id="7634" explains="">
所以合和父子君臣，附親萬民也，是先王立樂之方也。故聽其雅頌之聲，志意得廣焉；
		</region>
		<region typus="comment" subtype="" id="7635" explains="7634">
【正義】前雲先王制之聲音，形於動靜，故此證其事也。此是發於聲音也。民聽正聲，得益盛德之美，志意得廣大也。
		</region>
		<region typus="original" subtype="" id="7636" explains="">
執其干戚，習其俯仰詘信，容貌得庄焉；行其綴兆，
		</region>
		<region typus="comment" subtype="" id="7637" explains="7636">
【集解】鄭玄曰：「綴，表也，所以錶行列也。」
		</region>
		<region typus="original" subtype="" id="7638" explains="">
要其節奏，
		</region>
		<region typus="comment" subtype="" id="7639" explains="7638">
【集解】鄭玄曰：「要猶會也。」
		</region>
		<region typus="original" subtype="" id="7640" explains="">
行列得正焉，進退得齊焉。故樂者天地之齊，中和之紀，
		</region>
		<region typus="comment" subtype="" id="7641" explains="7640">
【集解】鄭玄曰：「紀，總要之名。」
		</region>
		<region typus="original" subtype="" id="7642" explains="">
人情之所不能免也。
		</region>
	</paragraph>
	<paragraph index="38">
		<region typus="original" subtype="" id="7643" explains="">
夫樂者，先王之所以飾喜也；
		</region>
		<region typus="comment" subtype="" id="7644" explains="7643">
【正義】此樂化章第四段也。明樂唯聖人在上者製作，天下乃從服也。若內有喜，則外歌舞以飾之，故云先王以樂飾喜也。
		</region>
		<region typus="original" subtype="" id="7645" explains="">
軍旅鈇鉞者，先王之所以飾怒也。故先王之喜怒皆得其齊矣。喜則天下和之，怒則暴亂者畏之。先王之道禮樂可謂盛矣。
		</region>
	</paragraph>
	<paragraph index="39">
		<region typus="original" subtype="" id="7646" explains="">
魏文侯問於子夏曰：
		</region>
		<region typus="comment" subtype="" id="7647" explains="7646">
【正義】此章第八，明文侯問也。文侯故晉大夫畢萬之後，見子夏而問於樂也。
		</region>
		<region typus="original" subtype="" id="7648" explains="">
「吾端冕而聽古樂
		</region>
		<region typus="comment" subtype="" id="7649" explains="7648">
【集解】鄭玄曰：「端，玄衣也。古樂，先王之正樂。」【正義】此文侯問事也。端冕謂玄冕。凡冕服，其制正幅袂二尺二寸，故稱端也。著玄冕衣與玄端同色，故曰端冕聽古樂也。此當是廟中聽樂。玄冕，祭服也。
		</region>
		<region typus="original" subtype="" id="7650" explains="">
則唯恐臥，聽鄭衛之音則不知倦。敢問古樂之如彼，何也？新樂之如此，何也？」
		</region>
	</paragraph>
	<paragraph index="40">
		<region typus="original" subtype="" id="7651" explains="">
子夏答曰：「今夫古樂，進旅而退旅，
		</region>
		<region typus="comment" subtype="" id="7652" explains="7651">
【集解】鄭玄曰：「旅猶俱也。俱進俱退，言其齊一也。」【正義】子夏之答凡有三，初則舉古禮，次新樂以酬問意，又因更別說以誘引文侯，欲使更問也。此是答述古樂之情。旅，眾也。
		</region>
		<region typus="original" subtype="" id="7653" explains="">
和正以廣，
		</region>
		<region typus="comment" subtype="" id="7654" explains="7653">
【集解】鄭玄曰：「無奸聲也。」
		</region>
		<region typus="original" subtype="" id="7655" explains="">
弦匏笙簧合守拊鼓，
		</region>
		<region typus="comment" subtype="" id="7656" explains="7655">
【集解】鄭玄曰：「合，皆也。言眾皆待擊鼓乃作也。拊者，以韋為表，裝之以糠也。」【正義】拊音敷武反。拊，一名相。亦奏古笙樂也。弦，琴也。匏，瓠屬也，四十六簧；笙十九至十三簧也。簧，施於匏笙之管端者也。合，會也。守，待也。拊者，皮為之，以糠實如革囊也，用手撫之鼓也。言奏弦匏笙簧之時，若欲令堂上作樂則撫拊，堂上樂工聞撫拊乃弦歌也。若欲令堂下作樂則擊鼓，堂下樂工聞鼓乃吹管播樂也。言弦匏笙簧皆待拊為節，故言會守拊鼓也。
		</region>
		<region typus="original" subtype="" id="7657" explains="">
始奏以文，止亂以武，
		</region>
		<region typus="comment" subtype="" id="7658" explains="7657">
【集解】鄭玄曰：「文謂鼓，武謂金也。」
		</region>
		<region typus="original" subtype="" id="7659" explains="">
治亂以相，訊疾以雅。
		</region>
		<region typus="comment" subtype="" id="7660" explains="7659">
【集解】孫炎曰：「整其亂行，節之以相；赴敵迅疾，趨之以雅。」鄭玄曰：「相即拊也，亦以節樂。雅亦樂器名，狀如漆筒，中有椎。」
		</region>
		<region typus="original" subtype="" id="7661" explains="">
君子於是語，於是道古，修身及家，平均天下：此古樂之發也。今夫新樂，進俯退俯，
		</region>
		<region typus="comment" subtype="" id="7662" explains="7661">
【集解】鄭玄曰：「俯猶曲也。言不齊一也。」【正義】此第二述雜樂也。俯，曲也。新樂行列不齊，進退曲也。
		</region>
		<region typus="original" subtype="" id="7663" explains="">
奸聲以淫，溺而不止，
		</region>
		<region typus="comment" subtype="" id="7664" explains="7663">
【集解】王肅曰：「奸聲淫，使人溺而不能自止。」
		</region>
		<region typus="original" subtype="" id="7665" explains="">
及優侏儒，
		</region>
		<region typus="comment" subtype="" id="7666" explains="7665">
【集解】王肅曰：「俳優短人也。」
		</region>
		<region typus="original" subtype="" id="7667" explains="">
獶雜子女，不知父子。
		</region>
		<region typus="comment" subtype="" id="7668" explains="7667">
【集解】鄭玄曰：「獶，獼猴也。言舞者如獼猴戲，亂男女尊卑也。」
		</region>
		<region typus="original" subtype="" id="7669" explains="">
樂終不可以語，不可以道古：此新樂之發也。
		</region>
		<region typus="comment" subtype="" id="7670" explains="7669">
【正義】此結新樂答也。
		</region>
		<region typus="original" subtype="" id="7671" explains="">
今君之所問者樂也，所好者音也。
		</region>
		<region typus="comment" subtype="" id="7672" explains="7671">
【正義】此第三段，誘引文侯更問前故說此句，言文侯所問乃是樂，而好鏗鎗之音，非律呂克諧之正樂也。
		</region>
		<region typus="original" subtype="" id="7673" explains="">
夫樂之與音，相近而不同。」
		</region>
		<region typus="comment" subtype="" id="7674" explains="7673">
【集解】鄭玄曰：「鏗鎗之類皆為音，應律乃為樂。」
		</region>
	</paragraph>
	<paragraph index="41">
		<region typus="original" subtype="" id="7675" explains="">
文侯曰：「敢問如何？」
		</region>
		<region typus="comment" subtype="" id="7676" explains="7675">
【集解】鄭玄曰：「欲知音樂異意。」
		</region>
	</paragraph>
	<paragraph index="42">
		<region typus="original" subtype="" id="7677" explains="">
子夏答曰：「夫古者天地順而四時當，
		</region>
		<region typus="comment" subtype="" id="7678" explains="7677">
【正義】當，丁浪反。此答古樂之由也。天地從，四時當，聖人在上故也。
		</region>
		<region typus="original" subtype="" id="7679" explains="">
民有德而五穀昌，疾疢不作而無祅祥，此之謂大當。
		</region>
		<region typus="comment" subtype="" id="7680" explains="7679">
【集解】鄭玄曰：「當謂不失其所也。」
		</region>
		<region typus="original" subtype="" id="7681" explains="">
然後聖人作為父子君臣以為之紀綱，紀綱既正，天下大定，天下大定，然後正六律，和五聲，弦歌詩頌，此之謂德音，德音之謂樂。詩曰：『莫其德音，其德克明，克明克類，克長克君。王此大邦，克順克俾。
		</region>
		<region typus="comment" subtype="" id="7682" explains="7681">
【集解】鄭玄曰：「德正應和曰莫。照臨四方曰明。勤施無私曰類。教誨不倦曰長。慶賞刑威曰君。慈和遍服曰順。俾當為『比』，擇善而從之曰比。」
		</region>
		<region typus="original" subtype="" id="7683" explains="">
俾於文王，其德靡悔。既受帝祉，施於孫子。』此之謂也。
		</region>
		<region typus="comment" subtype="" id="7684" explains="7683">
【集解】鄭玄曰：「施，延也。言文王之德皆能如此，故受天福，延及後世。」
		</region>
		<region typus="original" subtype="" id="7685" explains="">
今君之所好者，其溺音與？」
		</region>
		<region typus="comment" subtype="" id="7686" explains="7685">
【集解】鄭玄曰：「言無文王之德，則所好非樂。」
		</region>
	</paragraph>
	<paragraph index="43">
		<region typus="original" subtype="" id="7687" explains="">
文侯曰：「敢問溺音者何從出也？」
		</region>
	</paragraph>
	<paragraph index="44">
		<region typus="original" subtype="" id="7688" explains="">
子夏答曰：「鄭音好濫淫志，
		</region>
		<region typus="comment" subtype="" id="7689" explains="7688">
【集解】鄭玄曰：「濫，濫竊奸聲也。」【正義】子夏曆述四國之所由以答文侯也。
		</region>
		<region typus="original" subtype="" id="7690" explains="">
宋音燕女溺志，
		</region>
		<region typus="comment" subtype="" id="7691" explains="7690">
【集解】王肅曰：「燕，歡悅。」
		</region>
		<region typus="original" subtype="" id="7692" explains="">
衛音趣數煩志，
		</region>
		<region typus="comment" subtype="" id="7693" explains="7692">
【集解】孫炎曰：「趣數，音促速而數變也。」鄭玄曰：「煩，勞也。」
		</region>
		<region typus="original" subtype="" id="7694" explains="">
齊音驁辟驕志，四者皆淫於色而害於德，是以祭祀不用也。
		</region>
		<region typus="comment" subtype="" id="7695" explains="7694">
【集解】鄭玄曰：「言四國出此溺音。」
		</region>
		<region typus="original" subtype="" id="7696" explains="">
詩曰：『肅雍和鳴，先祖是聽。』夫肅肅，敬也；雍雍，和也。夫敬以和，何事不行？
		</region>
		<region typus="comment" subtype="" id="7697" explains="7696">
【集解】鄭玄曰：「古者樂敬且和，故無事而不用，溺音無所施。」
		</region>
		<region typus="original" subtype="" id="7698" explains="">
為人君者，謹其所好惡而已矣。君好之則臣為之，上行之則民從之。詩曰：『誘民孔易』，此之謂也。
		</region>
		<region typus="comment" subtype="" id="7699" explains="7698">
【集解】鄭玄曰：「誘，進也。孔，甚也。言民從君之所好惡，進之於善無難也。」
		</region>
		<region typus="original" subtype="" id="7700" explains="">
然後聖人作為鞉鼓椌楬塤篪，
		</region>
		<region typus="comment" subtype="" id="7701" explains="7700">
【集解】鄭玄曰：「椌楬謂柷敔。」【索隱】塤，以土為之，大如鵝子，形似錘，吹之為聲。篪，以竹為之，六孔，一孔上出名翹，橫吹之，今之橫笛是也。詩云「伯氏吹塤，仲氏吹篪」是也。
		</region>
		<region typus="original" subtype="" id="7702" explains="">
此六者，德音之音也。
		</region>
		<region typus="comment" subtype="" id="7703" explains="7702">
【集解】鄭玄曰：「六者為本，以其聲質。」
		</region>
		<region typus="original" subtype="" id="7704" explains="">
然後鐘磬竽瑟以和之，干戚旄狄以舞之。此所以祭先王之廟也，所以獻酬酳酢也，所以官序貴賤各得其宜也，
		</region>
		<region typus="comment" subtype="" id="7705" explains="7704">
【集解】鄭玄曰：「官序貴賤，謂尊卑樂器列數有差。」
		</region>
		<region typus="original" subtype="" id="7706" explains="">
此所以示後世有尊卑長幼序也。鐘聲鏗，鏗以立號，
		</region>
		<region typus="comment" subtype="" id="7707" explains="7706">
【集解】鄭玄曰：「號令，所以警眾也。」王肅曰：「鐘聲高，故以之立號也。」
		</region>
		<region typus="original" subtype="" id="7708" explains="">
號以立橫，
		</region>
		<region typus="comment" subtype="" id="7709" explains="7708">
【集解】鄭玄曰：「橫，充也。謂氣作充滿。」
		</region>
		<region typus="original" subtype="" id="7710" explains="">
橫以立武。君子聽鐘聲則思武臣。石聲硜，
		</region>
		<region typus="comment" subtype="" id="7711" explains="7710">
【集解】王肅曰：「聲果勁。」
		</region>
		<region typus="original" subtype="" id="7712" explains="">
硜以立別，
		</region>
		<region typus="comment" subtype="" id="7713" explains="7712">
【集解】鄭玄曰：「謂分明於節義。」
		</region>
		<region typus="original" subtype="" id="7714" explains="">
別以致死。君子聽磬聲則思死封疆之臣。絲聲哀，哀以立廉，
		</region>
		<region typus="comment" subtype="" id="7715" explains="7714">
【集解】鄭玄曰：「廉，廉隅。」
		</region>
		<region typus="original" subtype="" id="7716" explains="">
廉以立志。君子聽琴瑟之聲則思志義之臣。竹聲濫，
		</region>
		<region typus="comment" subtype="" id="7717" explains="7716">
【集解】王肅曰：「濫，會諸音。」
		</region>
		<region typus="original" subtype="" id="7718" explains="">
濫以立會，會以聚眾。君子聽竽笙簫管之聲則思畜聚之臣。鼓鼙之聲讙，讙以立動，動以進眾。君子聽鼓鼙之聲則思將帥之臣。
		</region>
		<region typus="comment" subtype="" id="7719" explains="7718">
【集解】鄭玄曰：「聞讙囂則人意動作也。」
		</region>
		<region typus="original" subtype="" id="7720" explains="">
君子之聽音，非聽其鏗鎗而已也，彼亦有所合之也。」
		</region>
		<region typus="comment" subtype="" id="7721" explains="7720">
【集解】鄭玄曰：「以聲合己志。」
		</region>
	</paragraph>
	<paragraph index="45">
		<region typus="original" subtype="" id="7722" explains="">
賓牟賈侍坐於孔子，
		</region>
		<region typus="comment" subtype="" id="7723" explains="7722">
【正義】此第九章。名賓牟賈問者，蓋孔子之問本為牟賈而設，故云牟賈問也。
		</region>
		<region typus="original" subtype="" id="7724" explains="">
孔子與之言，及樂，曰：「夫武之備戒之已久，何也？」
		</region>
		<region typus="comment" subtype="" id="7725" explains="7724">
【集解】鄭玄曰：「武謂周舞也。備戒，擊鼓警眾也。」【正義】此孔子問牟賈及樂之事，凡問有五，此其一也。備戒者，謂將欲作樂前鳴鼓警戒，使樂人各備容儀。言初欲奏樂時既已備戒，使有節奏，故令武鳷者備戒已久。疑其遲久，故問之也。
		</region>
	</paragraph>
	<paragraph index="46">
		<region typus="original" subtype="" id="7726" explains="">
答曰：「病不得其眾也。」
		</region>
		<region typus="comment" subtype="" id="7727" explains="7726">
【集解】鄭玄曰：「病猶憂也。以不得眾心為憂，憂其難。」【正義】牟賈答也。亦有五，而二答是，三答非。今答是也。言武王伐紂時憂不得眾心，故前鳴鼓戒眾，久之乃出戰也。故令舞者久久乃出，象武王憂不得眾心故也。
		</region>
	</paragraph>
	<paragraph index="47">
		<region typus="original" subtype="" id="7728" explains="">
「永嘆之，淫液之，何也？」
		</region>
		<region typus="comment" subtype="" id="7729" explains="7728">
【集解】鄭玄曰：「永嘆，淫液，歌遲之也。」【正義】此第二問也。
		</region>
	</paragraph>
	<paragraph index="48">
		<region typus="original" subtype="" id="7730" explains="">
答曰：「恐不逮事也。」
		</region>
		<region typus="comment" subtype="" id="7731" explains="7730">
【集解】鄭玄曰：「逮，及也。事，伐事也。」【正義】此答亦是也。言眾士望武王欲伐速，恆恐不及伐事之機，故有永嘆淫液之聲。
		</region>
	</paragraph>
	<paragraph index="49">
		<region typus="original" subtype="" id="7732" explains="">
「發揚蹈厲之已蚤，何也？」
		</region>
		<region typus="comment" subtype="" id="7733" explains="7732">
【集解】王肅曰：「厲，疾也。備戒雖久，至其發作又疾也。」【正義】第三問也。發，初也。揚，舉袂也。蹈，頓足蹋地。厲，顏色勃然如戰色也。問樂舞何意發初揚袂，又蹈頓足蹋地，勃然作色，何忽如此也。
		</region>
	</paragraph>
	<paragraph index="50">
		<region typus="original" subtype="" id="7734" explains="">
答曰：「及時事也。」
		</region>
		<region typus="comment" subtype="" id="7735" explains="7734">
【集解】鄭玄曰；「時至，武事當施也。」王肅曰：「欲令之事各及時。」【正義】此答非也。牟賈意言發揚蹈厲象武王一人意欲及時之事，故早為此也。鄭亦隨賈意注之也。
		</region>
	</paragraph>
	<paragraph index="51">
		<region typus="original" subtype="" id="7736" explains="">
「武坐致右憲左，何也？」
		</region>
		<region typus="comment" subtype="" id="7737" explains="7736">
【集解】王肅曰：「右膝至地，左膝去地也。」【正義】憲音軒。第四問也。坐，跪也。致，至也。軒，起也。問舞人何忽有時而跪也。
		</region>
	</paragraph>
	<paragraph index="52">
		<region typus="original" subtype="" id="7738" explains="">
答曰：「非武坐也。」
		</region>
		<region typus="comment" subtype="" id="7739" explains="7738">
【集解】鄭玄曰：「言武之事無坐也。」【正義】此答亦非也。牟賈言武奮之士不應有坐也。
		</region>
	</paragraph>
	<paragraph index="53">
		<region typus="original" subtype="" id="7740" explains="">
「聲淫及商，何也？」
		</region>
		<region typus="comment" subtype="" id="7741" explains="7740">
【集解】王肅曰：「聲深淫貪商。」【正義】第五問也。
		</region>
	</paragraph>
	<paragraph index="54">
		<region typus="original" subtype="" id="7742" explains="">
答曰：「非武音也。」
		</region>
		<region typus="comment" subtype="" id="7743" explains="7742">
【集解】王肅曰：「言武王不獲已為天下除殘，非貪商也。」【正義】此答又非也。
		</region>
	</paragraph>
	<paragraph index="55">
		<region typus="original" subtype="" id="7744" explains="">
子曰：「若非武音，則何音也？」
		</region>
		<region typus="comment" subtype="" id="7745" explains="7744">
【正義】孔子評其答武音不貪，但不知其實解理，空言其非，反問也。
		</region>
	</paragraph>
	<paragraph index="56">
		<region typus="original" subtype="" id="7746" explains="">
答曰：「有司失其傳也。
		</region>
		<region typus="comment" subtype="" id="7747" explains="7746">
【集解】鄭玄曰：「有司典樂者。傳猶說也。」【正義】傳，直緣反。賈答言武王非有貪，是有司傳之謬妄，故有此矣。
		</region>
		<region typus="original" subtype="" id="7748" explains="">
如非有司失其傳，則武王之志荒矣。」
		</region>
		<region typus="comment" subtype="" id="7749" explains="7748">
【集解】鄭玄曰：「荒，老耄也。言典樂者失其說，時人妄說也。」【正義】賈又雲假令非傳者謬妄，則是武王末年，年志荒耄之時，故有貪商之聲也。
		</region>
	</paragraph>
	<paragraph index="57">
		<region typus="original" subtype="" id="7750" explains="">
子曰：「唯丘之聞諸萇弘，亦若吾子之言是也。」
		</region>
		<region typus="comment" subtype="" id="7751" explains="7750">
【集解】鄭玄曰：「萇弘，周大夫。」【索隱】按：大戴禮雲孔子適周，訪禮於老摐，學樂於萇弘是也。【正義】萇音直良反。吾子，牟賈也。言我聞萇弘所言，亦如賈今所言之也。
		</region>
	</paragraph>
	<paragraph index="58">
		<region typus="original" subtype="" id="7752" explains="">
賓牟賈起，免席而請曰：
		</region>
		<region typus="comment" subtype="" id="7753" explains="7752">
【正義】免猶避也。前所答事，不被叩問，今疑不知前答之是非，故起所疑而問也。
		</region>
		<region typus="original" subtype="" id="7754" explains="">
「夫武之備戒之已久，則既聞命矣。
		</region>
		<region typus="comment" subtype="" id="7755" explains="7754">
【集解】孫炎曰：「聞命謂言是。」
		</region>
		<region typus="original" subtype="" id="7756" explains="">
敢問遲之遲而又久，何也？」
		</region>
		<region typus="comment" subtype="" id="7757" explains="7756">
【集解】鄭玄曰：「遲之遲謂久立於綴。」
		</region>
	</paragraph>
	<paragraph index="59">
		<region typus="original" subtype="" id="7758" explains="">
子曰：「居，吾語汝。
		</region>
		<region typus="comment" subtype="" id="7759" explains="7758">
【集解】鄭玄曰：「居猶安坐也。」
		</region>
		<region typus="original" subtype="" id="7760" explains="">
夫樂者，象成者也。
		</region>
		<region typus="comment" subtype="" id="7761" explains="7760">
【集解】王肅曰：「象成功而為樂。」
		</region>
		<region typus="original" subtype="" id="7762" explains="">
總干而山立，
		</region>
		<region typus="comment" subtype="" id="7763" explains="7762">
【集解】王肅曰：「總持干楯，山立不動。」
		</region>
		<region typus="original" subtype="" id="7764" explains="">
武王之事也；
		</region>
		<region typus="comment" subtype="" id="7765" explains="7764">
【正義】此下明應象成之事也，答所以遲也。象武王伐紂，持楯立，以待諸侯至，故云武王之事也。
		</region>
		<region typus="original" subtype="" id="7766" explains="">
發揚蹈厲，太公之志也；
		</region>
		<region typus="comment" subtype="" id="7767" explains="7766">
【集解】王肅曰：「志在鷹揚也。」【正義】答遲久已竟，而牟賈前答發揚蹈厲以為象武王欲及時事，非也。言此是太公志耳。太公相武王伐紂，志原武王之速得，自奮其威勇以助也。
		</region>
		<region typus="original" subtype="" id="7768" explains="">
武亂皆坐，周召之治也。
		</region>
		<region typus="comment" subtype="" id="7769" explains="7768">
【集解】王肅曰：「武亂，武之治也。皆坐，以象安民無事也。」【正義】賈前答武坐，非也，因又為之說，言當伐紂時，士卒行伍有亂者，周召二公以治正之，使其跪敬致右軒左，以待處分，故分八佾象斗時之亂，挨相正之，則俱跪，跪乃更起以作行列，象周召之事耳，非武舞有坐之也。
		</region>
		<region typus="original" subtype="" id="7770" explains="">
且夫武，始而北出，
		</region>
		<region typus="comment" subtype="" id="7771" explains="7770">
【集解】鄭玄曰：「始奏，象觀兵盟津時也。」【正義】說五事既竟，而遲久之意未周，故更廣其象成之事。非答前五事，故云「且夫」也。始而北出者，謂奏樂象武王觀兵孟津之時也。王居鎬在南，紂居朝歌在河北，故鳷者南來，持楯向北，尚象之也。
		</region>
		<region typus="original" subtype="" id="7772" explains="">
再成而滅商，
		</region>
		<region typus="comment" subtype="" id="7773" explains="7772">
【集解】鄭玄曰：「成猶奏也。再奏，象克殷時。」【正義】再成謂鳷者再來奏時也。鳷者初始前，一向北而不鳷，象武王前觀孟津，不伐而反也。至再往而向北，遂奏成擊刺。
		</region>
		<region typus="original" subtype="" id="7774" explains="">
三成而南，
		</region>
		<region typus="comment" subtype="" id="7775" explains="7774">
【集解】王肅曰「誅紂已而南。」【正義】鳷者第三奏，往而轉向南，象武王勝紂，向南還鎬之時也。
		</region>
		<region typus="original" subtype="" id="7776" explains="">
四成而南國是疆，
		</region>
		<region typus="comment" subtype="" id="7777" explains="7776">
【集解】王肅曰：「有南國以為疆界。」【正義】鳷者第四奏，象周太平時，南方荊蠻並來歸服，為周之疆界。
		</region>
		<region typus="original" subtype="" id="7778" explains="">
五成而分陝，周公左，召公右，
		</region>
		<region typus="comment" subtype="" id="7779" explains="7778">
【集解】王肅曰：「分陝東西而治。」【正義】鳷者至第五奏，而東西中分之，為左右二部，象周太平後，周公、召公分職為左右二伯之時。
		</region>
		<region typus="original" subtype="" id="7780" explains="">
六成復綴，以崇天子，
		</region>
		<region typus="comment" subtype="" id="7781" explains="7780">
【集解】鄭玄曰：「六奏，象兵還振旅也。復綴，反位止也。」王肅曰：「以象尊崇天子。」
		</region>
		<region typus="original" subtype="" id="7782" explains="">
夾振之而四伐，盛威於中國也。
		</region>
		<region typus="comment" subtype="" id="7783" explains="7782">
【集解】王肅曰：「振威武也。四伐者，伐四方與紂同惡者。一擊一刺為一伐也。」【正義】夾音古合反。夾振，謂武王與大將夾軍而奮鐸振動士卒也。言當奏武樂時，亦兩人執鐸夾之，為節之象也。凡四伐到一止，當伐紂時，士卒皆四伐一止也，故牧誓雲「今日之事不過四伐五伐」是也。故作武樂鳷者，亦以干戈伐之象也。
		</region>
		<region typus="original" subtype="" id="7784" explains="">
分夾而進，
		</region>
		<region typus="comment" subtype="" id="7785" explains="7784">
【集解】徐廣曰：「一作『遲』。」
		</region>
		<region typus="original" subtype="" id="7786" explains="">
事蚤濟也。
		</region>
		<region typus="comment" subtype="" id="7787" explains="7786">
【集解】王肅曰：「分部而並進者，欲事早成。」
		</region>
		<region typus="original" subtype="" id="7788" explains="">
久立於綴，以待諸侯之至也。
		</region>
		<region typus="comment" subtype="" id="7789" explains="7788">
【集解】鄭玄曰：「象武王伐紂待諸侯也。」
		</region>
		<region typus="original" subtype="" id="7790" explains="">
且夫女獨未聞牧野之語乎？
		</region>
		<region typus="comment" subtype="" id="7791" explains="7790">
【集解】鄭玄曰：「欲語以作武樂之意。」【正義】今衛州所理汲縣，即牧野之地也。更欲語牟賈奏武樂遲久之意，其語即下所陳是也。
		</region>
		<region typus="original" subtype="" id="7792" explains="">
武王克殷反商，
		</region>
		<region typus="comment" subtype="" id="7793" explains="7792">
【集解】鄭玄曰：「反，當為『及』，謂至紂都也。」
		</region>
		<region typus="original" subtype="" id="7794" explains="">
未及下車，
		</region>
		<region typus="comment" subtype="" id="7795" explains="7794">
【索隱】給，禮文作「及」，蓋聲相近而字誤耳。【正義】車，戎車也。軍法，一車三人乘之，步卒七十二。牧誓雲「戎車三百兩」，則二萬二千五百人也。
		</region>
		<region typus="original" subtype="" id="7796" explains="">
而封黃帝之後於薊，封帝堯之後於祝，
		</region>
		<region typus="comment" subtype="" id="7797" explains="7796">
【正義】地理志雲平原郡祝阿縣也。薊音計，幽州縣是也。
		</region>
		<region typus="original" subtype="" id="7798" explains="">
封帝舜之後於陳；
		</region>
		<region typus="comment" subtype="" id="7799" explains="7798">
【正義】陳州宛丘縣故陳城是也。
		</region>
		<region typus="original" subtype="" id="7800" explains="">
下車而封夏後氏之後於杞，
		</region>
		<region typus="comment" subtype="" id="7801" explains="7800">
【正義】汴州雍丘縣，故杞國。
		</region>
		<region typus="original" subtype="" id="7802" explains="">
封殷之後於宋，封王子比干之墓，
		</region>
		<region typus="comment" subtype="" id="7803" explains="7802">
【集解】鄭玄曰：「積土為封。封比干之墓，崇賢也。」
		</region>
		<region typus="original" subtype="" id="7804" explains="">
釋箕子之囚，使之行商容而復其位。
		</region>
		<region typus="comment" subtype="" id="7805" explains="7804">
【集解】徐廣曰：「周本紀雲命召公釋箕子之囚，又曰表商容之閭。」
		</region>
		<region typus="original" subtype="" id="7806" explains="">
庶民弛政，庶士倍祿。
		</region>
		<region typus="comment" subtype="" id="7807" explains="7806">
【集解】鄭玄曰：「弛政，去紂時苛役。倍祿，復其紂時薄者。」
		</region>
		<region typus="original" subtype="" id="7808" explains="">
濟河而西，
		</region>
		<region typus="comment" subtype="" id="7809" explains="7808">
【正義】濟，渡也。河，黃河也。武王伐紂事畢，從懷州河陽縣南渡河至洛州，從洛城而西歸鎬京也。
		</region>
		<region typus="original" subtype="" id="7810" explains="">
馬散華山之陽
		</region>
		<region typus="comment" subtype="" id="7811" explains="7810">
【集解】鄭玄曰：「散猶放。」
		</region>
		<region typus="original" subtype="" id="7812" explains="">
而弗復乘；牛散桃林之野
		</region>
		<region typus="comment" subtype="" id="7813" explains="7812">
【集解】徐廣曰：「在弘農縣，今曰桃丘。」
		</region>
		<region typus="original" subtype="" id="7814" explains="">
而不復服；
		</region>
		<region typus="comment" subtype="" id="7815" explains="7814">
【正義】示無復用。服亦乘也。桃林在華山之旁，此二處並是牛馬放生地，初伐就此取之，今事竟歸之前處，故尚書武成篇序雲「武王伐殷，往伐歸獸」是也。
		</region>
		<region typus="original" subtype="" id="7816" explains="">
車甲弢
		</region>
		<region typus="comment" subtype="" id="7817" explains="7816">
【集解】徐廣曰：「音韜。」
		</region>
		<region typus="original" subtype="" id="7818" explains="">
而藏之府庫而弗復用；倒載干戈，苞之以虎皮；
		</region>
		<region typus="comment" subtype="" id="7819" explains="7818">
【集解】鄭玄曰：「包干戈以虎皮，明能以武服兵也。」
		</region>
		<region typus="original" subtype="" id="7820" explains="">
將率之士，使為諸侯，名之曰『建櫜』：
		</region>
		<region typus="comment" subtype="" id="7821" explains="7820">
【集解】王肅曰：「所以能櫜弓矢而不用者，將率之士力也，故建以為諸侯，謂之建櫜也。」【索隱】王肅云：「將帥能櫜弓矢而不用，故建以為諸侯，因謂建櫜也。」
		</region>
		<region typus="original" subtype="" id="7822" explains="">
然後天下知武王之不復用兵也。散軍而郊射，
		</region>
		<region typus="comment" subtype="" id="7823" explains="7822">
【集解】鄭玄曰：「郊射，為射宮於郊也。」王肅曰：「郊有學宮，可以習禮也。」
		</region>
		<region typus="original" subtype="" id="7824" explains="">
左射貍首，右射騶虞，
		</region>
		<region typus="comment" subtype="" id="7825" explains="7824">
【集解】鄭玄曰：「左，東學；右，西學也。貍首、騶虞，所歌為節也。」
		</region>
		<region typus="original" subtype="" id="7826" explains="">
而貫革之射息也；
		</region>
		<region typus="comment" subtype="" id="7827" explains="7826">
【集解】鄭玄曰：「貫革，射穿甲革也。」
		</region>
		<region typus="original" subtype="" id="7828" explains="">
裨冕搢笏，
		</region>
		<region typus="comment" subtype="" id="7829" explains="7828">
【集解】鄭玄曰：「裨冕，衣裨衣而冠冕也。裨衣，袞之屬也。搢，插也。」
		</region>
		<region typus="original" subtype="" id="7830" explains="">
而虎賁之士稅劍也；祀乎明堂，
		</region>
		<region typus="comment" subtype="" id="7831" explains="7830">
【集解】鄭玄曰：「文王之廟為明堂。」
		</region>
		<region typus="original" subtype="" id="7832" explains="">
而民知孝；朝覲，然後諸侯知所以臣；耕藉，
		</region>
		<region typus="comment" subtype="" id="7833" explains="7832">
【集解】鄭玄曰：「耕藉，藉田也。」
		</region>
		<region typus="original" subtype="" id="7834" explains="">
然後諸侯知所以敬：五者天下之大教也。食三老五更於太學，
		</region>
		<region typus="comment" subtype="" id="7835" explains="7834">
【集解】鄭玄曰：「老更，互言之耳，皆老人更知三德五事者也。周名太學曰東膠。」
		</region>
		<region typus="original" subtype="" id="7836" explains="">
天子袒而割牲，執醬而饋，執爵而酳，冕而總干，
		</region>
		<region typus="comment" subtype="" id="7837" explains="7836">
【集解】鄭玄曰：「冕而總干，在舞位。」
		</region>
		<region typus="original" subtype="" id="7838" explains="">
所以教諸侯之悌也。若此，則周道四達，禮樂交通，則夫武之遲久，不亦宜乎？」
		</region>
		<region typus="comment" subtype="" id="7839" explains="7838">
【集解】鄭玄曰：「言武遲久，為重禮樂也。」
		</region>
	</paragraph>
	<paragraph index="60">
		<region typus="original" subtype="" id="7840" explains="">
子貢見師乙而問焉，
		</region>
		<region typus="comment" subtype="" id="7841" explains="7840">
【集解】鄭玄曰：「師，樂官也。乙，名也。」
		</region>
		<region typus="original" subtype="" id="7842" explains="">
曰：「賜聞聲歌各有宜也，
		</region>
		<region typus="comment" subtype="" id="7843" explains="7842">
【集解】鄭玄曰：「氣順性。」
		</region>
		<region typus="original" subtype="" id="7844" explains="">
如賜者宜何歌也？」
		</region>
	</paragraph>
	<paragraph index="61">
		<region typus="original" subtype="" id="7845" explains="">
師乙曰：「乙，賤工也，
		</region>
		<region typus="comment" subtype="" id="7846" explains="7845">
【集解】鄭玄曰：「樂人稱工也。」
		</region>
		<region typus="original" subtype="" id="7847" explains="">
何足以問所宜。請誦其所聞，而吾子自執焉。
		</region>
		<region typus="comment" subtype="" id="7848" explains="7847">
【集解】鄭玄曰：「執猶處也。」
		</region>
		<region typus="original" subtype="" id="7849" explains="">
寬而靜，柔而正者宜歌頌；廣大而靜，疏達而信者宜歌大雅；恭儉而好禮者宜歌小雅；正直清廉而謙者宜歌風；肆直而慈愛者
		</region>
		<region typus="comment" subtype="" id="7850" explains="7849">
【集解】鄭玄曰：「肆，正也。」
		</region>
		<region typus="original" subtype="" id="7851" explains="">
宜歌商；溫良而能斷者宜歌齊。夫歌者，直己而陳德；
		</region>
		<region typus="comment" subtype="" id="7852" explains="7851">
【集解】鄭玄曰：「各因其德歌所宜。」
		</region>
		<region typus="original" subtype="" id="7853" explains="">
動己而天地應焉，四時和焉，星辰理焉，萬物育焉。
		</region>
		<region typus="comment" subtype="" id="7854" explains="7853">
【集解】鄭玄曰：「育，生也。」
		</region>
		<region typus="original" subtype="" id="7855" explains="">
故商者，五帝之遺聲也，商人志之，故謂之商；齊者，三代之遺聲也，齊人志之，故謂之齊。明乎商之詩者，臨事而屢斷；
		</region>
		<region typus="comment" subtype="" id="7856" explains="7855">
【集解】鄭玄曰：「以其肆直。」
		</region>
		<region typus="original" subtype="" id="7857" explains="">
明乎齊之詩者，見利而讓也。
		</region>
		<region typus="comment" subtype="" id="7858" explains="7857">
【集解】鄭玄曰：「以其溫良而能斷也。」
		</region>
		<region typus="original" subtype="" id="7859" explains="">
臨事而屢斷，勇也；見利而讓，義也。有勇有義，非歌孰能保此？故歌者，上如抗，下如隊，曲如折，止如槀木，居中矩，句中鉤，累累乎殷如貫珠。
		</region>
		<region typus="comment" subtype="" id="7860" explains="7859">
【集解】鄭玄曰：「言歌聲之著，動人心之審，而有此事。」
		</region>
		<region typus="original" subtype="" id="7861" explains="">
故歌之為言也，長言之也。
		</region>
		<region typus="comment" subtype="" id="7862" explains="7861">
【集解】鄭玄曰：「長言，引其聲。」
		</region>
		<region typus="original" subtype="" id="7863" explains="">
說之，故言之；言之不足，故長言之；長言之不足，故嗟嘆之；嗟嘆之不足，故不知手之舞之足之蹈之。」
		</region>
		<region typus="comment" subtype="" id="7864" explains="7863">
【集解】鄭玄曰：「手舞足蹈，歡之至。」
		</region>
		<region typus="original" subtype="" id="7865" explains="">
子貢問樂。
		</region>
		<region typus="comment" subtype="" id="7866" explains="7865">
【正義】結此前事，悉是答子貢問之事。其樂記者，公孫尼子次撰也。為樂記通天地，貫人情，辯政治，故細解之。以前劉向別錄篇次與鄭目錄同，而樂記篇次又不依鄭目。今此文篇次顛倒者，以褚先生升降，故今亂也。今逐舊次第隨段記之，使後略知也。以後文出褚意耳。
		</region>
	</paragraph>
	<paragraph index="62">
		<region typus="original" subtype="" id="7867" explains="">
凡音由於人心，天之與人有以相通，如景之象形，響之應聲。故為善者天報之以福，為惡者天與之以殃，其自然者也。
		</region>
	</paragraph>
	<paragraph index="63">
		<region typus="original" subtype="" id="7868" explains="">
故舜彈五弦之琴，歌南風之詩而天下治；紂為朝歌北鄙之音，身死國亡。舜之道何弘也？紂之道何隘也？夫南風之詩者生長之音也，舜樂好之，樂與天地同意，得萬國之驩心，故天下治也。夫朝歌者不時也，北者敗也，鄙者陋也，紂樂好之，與萬國殊心，諸侯不附，百姓不親，天下畔之，故身死國亡。
		</region>
	</paragraph>
	<paragraph index="64">
		<region typus="original" subtype="" id="7869" explains="">
而衛靈公之時，
		</region>
		<region typus="comment" subtype="" id="7870" explains="7869">
【正義】時衛都楚丘。楚故城在宋州楚丘縣北三十里，衛之楚丘邑也。
		</region>
		<region typus="original" subtype="" id="7871" explains="">
將之晉，至於濮水之上舍。
		</region>
		<region typus="comment" subtype="" id="7872" explains="7871">
【正義】括地誌云：「在曹州離狐縣界，即師延投處也。」
		</region>
		<region typus="original" subtype="" id="7873" explains="">
夜半時聞鼓琴聲，問左右，皆對曰「不聞」。乃召師涓曰：「吾聞鼓琴音，問左右，皆不聞。其狀似鬼神，為我聽而寫之。」師涓曰：「諾。」因端坐援琴，聽而寫之。明日，曰：「臣得之矣，然未習也，請宿習之。」靈公曰：「可。」因復宿。明日，報曰：「習矣。」即去之晉，見晉平公。平公置酒於施惠之台。
		</region>
		<region typus="comment" subtype="" id="7874" explains="7873">
【正義】一本「慶祁之堂」。左傳雲「虒祁之宮」。杜預云：「虒祁，地名也，在絳州西四十里，臨汾水也。」
		</region>
		<region typus="original" subtype="" id="7875" explains="">
酒酣，靈公曰：「今者來，聞新聲，請奏之。」平公曰：「可。」即令師涓坐師曠旁，援琴鼓之。未終，師曠撫而止之曰：「此亡國之聲也，不可遂。」平公曰：「何道出？」師曠曰：「師延所作也。與紂為靡靡之樂，武王伐紂，師延東走，自投濮水之中，故聞此聲必於濮水之上，先聞此聲者國削。」平公曰：「寡人所好者音也，原遂聞之。」師涓鼓而終之。
		</region>
	</paragraph>
	<paragraph index="65">
		<region typus="original" subtype="" id="7876" explains="">
平公曰：「音無此最悲乎？」師曠曰：「有。」平公曰：「可得聞乎？」師曠曰：「君德義薄，不可以聽之。」平公曰：「寡人所好者音也，原聞之。」師曠不得已，援琴而鼓之。一奏之，有玄鶴二八集乎廊門；再奏之，延頸而鳴，舒翼而舞。
		</region>
	</paragraph>
	<paragraph index="66">
		<region typus="original" subtype="" id="7877" explains="">
平公大喜，起而為師曠壽。反坐，問曰：「音無此最悲乎？」師曠曰：「有。昔者黃帝以大合鬼神，今君德義薄，不足以聽之，聽之將敗。」平公曰：「寡人老矣，所好者音也，原遂聞之。」師曠不得已，援琴而鼓之。一奏之，有白雲從西北起；再奏之，大風至而雨隨之，飛廊瓦，左右皆奔走。平公恐懼，伏於廊屋之間。晉國大旱，赤地三年。
		</region>
	</paragraph>
	<paragraph index="67">
		<region typus="original" subtype="" id="7878" explains="">
聽者或吉或凶。夫樂不可妄興也。
		</region>
	</paragraph>
	<paragraph index="68">
		<region typus="original" subtype="" id="7879" explains="">
太史公曰：夫上古明王舉樂者，非以娛心自樂，快意恣欲，將欲為治也。正教者皆始於音，音正而行正。故音樂者，所以動蕩血脈，通流精神而和正心也。故宮動脾而和正聖，商動肺而和正義，角動肝而和正仁，徵動心而和正禮，羽動腎而和正智。故樂所以內輔正心而外異貴賤也；上以事宗廟，下以變化黎庶也。琴長八尺一寸，正度也。弦大者為宮，而居中央，君也。商張右傍，其餘大小相次，不失其次序，則君臣之位正矣。故聞宮音，使人溫舒而廣大；聞商音，使人方正而好義；聞角音，使人惻隱而愛人；聞徵音，使人樂善而好施；聞羽音，使人整齊而好禮。夫禮由外入，樂自內出。故君子不可須臾離禮，須臾離禮則暴慢之行窮外；不可須臾離樂，須臾離樂則姦邪之行窮內。故樂音者，君子之所養義也。夫古者，天子諸侯聽鐘磬未嘗離於庭，卿大夫聽琴瑟之音未嘗離於前，所以養行義而防淫佚也。夫淫佚生於無禮，故聖王使人耳聞雅頌之音，目視威儀之禮，足行恭敬之容，口言仁義之道。故君子終日言而邪辟無由入也。
		</region>
	</paragraph>
	<paragraph index="69">
		<region typus="summary" subtype="" id="7880" explains="">
索隱述讚】樂之所興，在乎防欲。陶心暢志，舞手蹈足。舜曰簫韶，融稱屬續。審音知政，觀風變俗。端如貫珠，清同叩玉。洋洋盈耳，咸英餘曲。
		</region>
	</paragraph>
</text>
