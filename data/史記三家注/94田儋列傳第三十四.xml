<?xml version='1.0' encoding='UTF-8'?>
<text title="史記三家注" section="田儋列傳第三十四" juan="94" original_title="史記">
	<paragraph index="0">
		<region typus="original" subtype="title" id="14488" explains="">
史記三家注 田儋列傳第三十四
		</region>
	</paragraph>
	<paragraph index="1">
		<region typus="original" subtype="" id="14489" explains="">
田儋者，狄人也，
		</region>
		<region typus="comment" subtype="" id="14490" explains="14489">
【集解】徐廣曰：「今樂安臨濟縣也。」【正義】淄州高苑縣西北北狄故縣城。［和帝改千乘爲樂安郡。］
		</region>
		<region typus="original" subtype="" id="14491" explains="">
故齊王田氏族也。儋從弟田榮，榮弟田橫，皆豪，宗彊，能得人。
		</region>
		<region typus="comment" subtype="" id="14492" explains="14491">
【索隱】儋子市，從弟榮，榮子廣，榮弟橫，各遞爲王。榮幷王三齊。
		</region>
	</paragraph>
	<paragraph index="2">
		<region typus="original" subtype="" id="14493" explains="">
陳涉之初起王楚也，使周市略定魏地，北至狄，狄城守。田儋詳爲縛其奴，
		</region>
		<region typus="comment" subtype="" id="14494" explains="14493">
［【正義】詳爲，羊、僞二音。］
		</region>
		<region typus="original" subtype="" id="14495" explains="">
從少年之廷，欲謁殺奴。
		</region>
		<region typus="comment" subtype="" id="14496" explains="14495">
【集解】服虔曰：「古殺奴婢皆當告官。儋欲殺令，故詐縛奴而以謁也。」
		</region>
		<region typus="original" subtype="" id="14497" explains="">
見狄令，因擊殺令，而召豪吏子弟曰：「諸侯皆反秦自立，亝，古之建國，儋，田氏，當王。」遂自立爲齊王，
		</region>
		<region typus="comment" subtype="" id="14498" explains="14497">
【集解】徐廣曰：「二世元年九月也。」
		</region>
		<region typus="original" subtype="" id="14499" explains="">
發兵以擊周市。周市軍還去，田儋因率兵東略定亝地。
		</region>
	</paragraph>
	<paragraph index="3">
		<region typus="original" subtype="" id="14500" explains="">
秦將章邯圍魏王咎於臨濟，急。魏王請救於齊，齊王田儋將兵救魏。
		</region>
		<region typus="comment" subtype="" id="14501" explains="14500">
【集解】徐廣「二年六月。」
		</region>
		<region typus="original" subtype="" id="14502" explains="">
章邯夜銜枚擊，大破齊、魏軍，殺田儋於臨濟下。儋弟田榮收儋餘兵東走東阿。
		</region>
	</paragraph>
	<paragraph index="4">
		<region typus="original" subtype="" id="14503" explains="">
齊人聞王田儋死，迺立故齊王建之弟田假爲齊王，田角爲相，田閒爲將，以距諸侯。
		</region>
	</paragraph>
	<paragraph index="5">
		<region typus="original" subtype="" id="14504" explains="">
田榮之走東阿，章邯追圍之。項梁聞田榮之急，迺引兵擊破章邯軍東阿下。章邯走而西，項梁因追之。而田榮怒齊之立假，迺引兵歸，擊逐齊王假。假亡走楚。齊相角亡走趙；角弟田閒前求救趙，因留不敢歸。田榮乃立田儋子市爲齊王。
		</region>
		<region typus="comment" subtype="" id="14505" explains="14504">
【集解】徐廣曰：「二年八月。」
		</region>
		<region typus="original" subtype="" id="14506" explains="">
榮相之，田橫爲將，平齊地。
		</region>
	</paragraph>
	<paragraph index="6">
		<region typus="original" subtype="" id="14507" explains="">
項梁旣追章邯，章邯兵益盛，項梁使使告趙、齊，發兵共擊章邯。田榮曰：「使楚殺田假，趙殺田角、田閒，迺肯出兵。」楚懷王曰：「田假與國之王，窮而歸我，殺之不義。」趙亦不殺田角、田閒以市於齊。
		</region>
		<region typus="comment" subtype="" id="14508" explains="14507">
［【正義】市，如市沽貿易。］
		</region>
		<region typus="original" subtype="" id="14509" explains="">
齊曰：「蝮螫手則斬手，螫足則斬足。何者？爲害於身也。
		</region>
		<region typus="comment" subtype="" id="14510" explains="14509">
【集解】應劭曰：「蝮一名虺，螫人手足，則割去其肉，不然則致死。」【索隱】蝮音芳伏反。螫音臛，又音釋。【正義】按：蝮，毒蛇，長二三丈，嶺南北有之。虺長一二尺，頭腹皆一遍。說文云「虺博三寸，首大如擘」。擘，手大指也，音步歷反。
		</region>
		<region typus="original" subtype="" id="14511" explains="">
今田假、田角、田閒於楚、趙，非直手足戚也，
		</region>
		<region typus="comment" subtype="" id="14512" explains="14511">
【集解】文穎曰：「言將亡身，非手足憂也。」瓚曰：「於楚、趙非手足之親。」
		</region>
		<region typus="original" subtype="" id="14513" explains="">
何故不殺？
		</region>
		<region typus="comment" subtype="" id="14514" explains="14513">
［【正義】蝮蛇之喻，言蝮蛇螫人，則雖手足斬之，爲去其害也。今田氏等於楚、趙，其害甚於斬手足，何不殺之乎！］
		</region>
		<region typus="original" subtype="" id="14515" explains="">
且秦復得志於天下，則齮齕用事者墳墓矣。」
		</region>
		<region typus="comment" subtype="" id="14516" explains="14515">
【集解】如淳曰：「齮齕猶齚齧。」【索隱】齮音蟻。齕音紇。齮齕，側齒齩也。【正義】按：秦重得志，非但辱身，墳墓亦發掘矣，若子胥鞭荊平王墓。一云墳墓，言死也。
		</region>
		<region typus="original" subtype="" id="14517" explains="">
楚、趙不聽，齊亦怒，終不肯出兵。章邯果敗殺項梁，破楚兵，楚兵東走，而章邯渡河圍趙於鉅鹿。項羽往救趙，由此怨田榮。
		</region>
	</paragraph>
	<paragraph index="7">
		<region typus="original" subtype="" id="14518" explains="">
項羽旣存趙，降章邯等，西屠咸陽，滅秦而立侯王也，迺徙齊王田市更王膠東，治卽墨。齊將田都從共救趙，因入關，故立都爲齊王，治臨淄。故齊王建孫田安，項羽方渡河救趙，田安下濟北數城，引兵降項羽，項羽立田安爲濟北王，治博陽。田榮以負項梁不肯出兵助楚、趙攻秦，故不得王；趙將陳餘亦失職，不得王：二人俱怨項王。
		</region>
	</paragraph>
	<paragraph index="8">
		<region typus="original" subtype="" id="14519" explains="">
項王旣歸，諸侯各就國，田榮使人將兵助陳餘，令反趙地，而榮亦發兵以距擊田都，田都亡走楚。田榮留齊王市，無令之膠東。市之左右曰：「項王彊暴，而王當之膠東，不就國，必危。」市懼，迺亡就國。田榮怒，追擊殺齊王市於卽墨，還攻殺濟北王安。於是田榮迺自立爲齊王，盡幷三齊之地。
		</region>
		<region typus="comment" subtype="" id="14520" explains="14519">
【索隱】田市王膠東，田都王齊，田安王濟北。
		</region>
	</paragraph>
	<paragraph index="9">
		<region typus="original" subtype="" id="14521" explains="">
項王聞之，大怒，迺北伐齊。亝王田榮兵敗，走平原，
		</region>
		<region typus="comment" subtype="" id="14522" explains="14521">
【集解】徐廣曰：「三年正月。」【正義】平原，德州也。
		</region>
		<region typus="original" subtype="" id="14523" explains="">
平原人殺榮。項王遂燒夷齊城郭，所過者盡屠之。
		</region>
		<region typus="comment" subtype="" id="14524" explains="14523">
【集解】徐廣曰：「立故王田假也。」
		</region>
		<region typus="original" subtype="" id="14525" explains="">
齊人相聚畔之。榮弟橫，收齊散兵，得數萬人，反擊項羽於城陽。
		</region>
		<region typus="comment" subtype="" id="14526" explains="14525">
【集解】徐廣曰：「假走楚，楚殺之。」【正義】城陽，濮州雷澤是。
		</region>
		<region typus="original" subtype="" id="14527" explains="">
而漢王率諸侯敗楚，入彭城。項羽聞之，迺醳齊
		</region>
		<region typus="comment" subtype="" id="14528" explains="14527">
【索隱】此豈亦以「醳酒」之義？並古「釋」字。
		</region>
		<region typus="original" subtype="" id="14529" explains="">
而歸，擊漢於彭城，因連與漢戰，相距滎陽。以故田橫復得收齊城邑，
		</region>
		<region typus="comment" subtype="" id="14530" explains="14529">
【集解】徐廣曰：「四月。」
		</region>
		<region typus="original" subtype="" id="14531" explains="">
立田榮子廣爲齊王，而橫相之，專國政，政無巨細皆斷於相。
		</region>
	</paragraph>
	<paragraph index="10">
		<region typus="original" subtype="" id="14532" explains="">
橫定齊三年，漢王使酈生往說下齊王廣及其相國橫。橫以爲然，解其歷下軍。漢將韓信引兵且東擊齊。齊初使華無傷、田解軍於歷下以距漢，漢使至，迺罷守戰備，縱酒，且遣使與漢平。漢將韓信已平趙、燕，用蒯通計，度平原，襲破齊歷下軍，因入臨淄。齊王廣、相橫怒，以酈生賣己，而亨酈生。齊王廣東走高密，
		</region>
		<region typus="comment" subtype="" id="14533" explains="14532">
【集解】徐廣曰：「高，一作『假』。」
		</region>
		<region typus="original" subtype="" id="14534" explains="">
相橫走博（陽），守相田光走城陽，將軍田旣軍於膠東。楚使龍且救齊，齊王與合軍高密。漢將韓信與曹參破殺龍且，
		</region>
		<region typus="comment" subtype="" id="14535" explains="14534">
【集解】徐廣曰：「四年十一月。」
		</region>
		<region typus="original" subtype="" id="14536" explains="">
虜齊王廣。漢將灌嬰追得齊守相田光。至博（陽），而橫聞齊王死，自立爲齊王，還擊嬰，嬰敗橫之軍於嬴下。
		</region>
		<region typus="comment" subtype="" id="14537" explains="14536">
【集解】晉灼曰：「泰山嬴縣也。」【正義】故嬴城在兗州博城縣東北百里。
		</region>
		<region typus="original" subtype="" id="14538" explains="">
田橫亡走梁，歸彭越。彭越是時居梁地，中立，且爲漢，且爲楚。韓信已殺龍且，因令曹參進兵破殺田旣於膠東，使灌嬰破殺齊將田吸於千乘。
		</region>
		<region typus="comment" subtype="" id="14539" explains="14538">
【正義】千乘故城在淄州高苑縣北二十五里。
		</region>
		<region typus="original" subtype="" id="14540" explains="">
韓信遂平齊，乞自立爲齊假王，
		</region>
		<region typus="comment" subtype="" id="14541" explains="14540">
【集解】徐廣曰：「二月也。」
		</region>
		<region typus="original" subtype="" id="14542" explains="">
漢因而立之。
		</region>
	</paragraph>
	<paragraph index="11">
		<region typus="original" subtype="" id="14543" explains="">
後歲餘，漢滅項籍，漢王立爲皇帝，以彭越爲梁王。田橫懼誅，而與其徒屬五百餘人入海，居島中。
		</region>
		<region typus="comment" subtype="" id="14544" explains="14543">
【集解】韋昭曰：「海中山曰島。」【正義】按：海州東海縣有島山，去岸八十里。
		</region>
		<region typus="original" subtype="" id="14545" explains="">
高帝聞之，以爲田橫兄弟本定齊，齊人賢者多附焉，今在海中不收，後恐爲亂，迺使使赦田橫罪而召之。田橫因謝曰：「臣亨陛下之使酈生，今聞其弟酈商爲漢將而賢，臣恐懼，不敢奉詔，請爲庶人，守海島中。」使還報，高皇帝迺詔衞尉酈商曰：「齊王田橫卽至，人馬從者敢動搖者致族夷！」迺復使使持節具告以詔商狀，曰：「田橫來，大者王，小者迺侯耳；不來，且舉兵加誅焉。」田橫迺與其客二人乘傳詣雒陽。
		</region>
		<region typus="comment" subtype="" id="14546" explains="14545">
【集解】如淳曰：「四馬下足爲乘傳。」
		</region>
	</paragraph>
	<paragraph index="12">
		<region typus="original" subtype="" id="14547" explains="">
未至三十里，至尸鄕廄置，
		</region>
		<region typus="comment" subtype="" id="14548" explains="14547">
【集解】應劭曰：「尸鄕在偃師。」瓚曰：「廄置，置馬以傳驛也。」
		</region>
		<region typus="original" subtype="" id="14549" explains="">
橫謝使者曰：「人臣見天子當洗沐。」止留。謂其客曰：「橫始與漢王俱南面稱孤，
		</region>
		<region typus="comment" subtype="" id="14550" explains="14549">
［【正義】老子云︰「貴以賤爲本。」侯王自稱謂孤、寡、不穀，謙稱也。］
		</region>
		<region typus="original" subtype="" id="14551" explains="">
今漢王爲天子，而橫迺爲亡虜而北面事之，其恥固已甚矣。且吾亨人之兄，與其弟並肩而事其主，縱彼畏天子之詔，不敢動我，我獨不愧於心乎？且陛下所以欲見我者，不過欲一見吾面貌耳。今陛下在洛陽，今斬吾頭，馳三十里閒，形容尚未能敗，猶可觀也。」遂自剄，令客奉其頭，
		</region>
		<region typus="comment" subtype="" id="14552" explains="14551">
【正義】奉音捧。
		</region>
		<region typus="original" subtype="" id="14553" explains="">
從使者馳奏之高帝。高帝曰：「嗟乎，有以也夫！起自布衣，兄弟三人更王，豈不賢乎哉！」爲之流涕，而拜其二客爲都尉，發卒二千人，以王者禮葬田橫。
		</region>
		<region typus="comment" subtype="" id="14554" explains="14553">
【正義】齊田橫墓在偃師西十五里。崔豹古今注云：「薤露、蒿里，送哀歌也，出田橫門人。橫自殺，門人傷之而作悲歌，言人命如薤上露，易晞滅。至李延年乃分爲二曲，薤露送王公貴人，蒿里送士大夫庶人，使挽逝者歌之，俗呼爲挽歌。」
		</region>
	</paragraph>
	<paragraph index="13">
		<region typus="original" subtype="" id="14555" explains="">
旣葬，二客穿其冢旁孔，皆自剄，下從之。高帝聞之，迺大驚，大田橫之客皆賢。吾聞其餘尚五百人在海中，使使召之。至則聞田橫死，亦皆自殺。於是迺知田橫兄弟能得士也。
		</region>
	</paragraph>
	<paragraph index="14">
		<region typus="original" subtype="" id="14556" explains="">
太史公曰：甚矣蒯通之謀，亂齊驕淮陰，其卒亡此兩人！
		</region>
		<region typus="comment" subtype="" id="14557" explains="14556">
【集解】韓信、田橫。
		</region>
		<region typus="original" subtype="" id="14558" explains="">
蒯通者，善爲長短說，
		</region>
		<region typus="comment" subtype="" id="14559" explains="14558">
【索隱】言欲令此事長，則長說之；欲令此事短，則短說之：故戰國策亦名曰「短長書」是也。
		</region>
		<region typus="original" subtype="" id="14560" explains="">
論戰國之權變，爲八十一首。
		</region>
		<region typus="comment" subtype="" id="14561" explains="14560">
【集解】漢書曰：「號爲雋永。」永，一作「求」。【索隱】雋永，書名也。雋音松兗反。
		</region>
		<region typus="original" subtype="" id="14562" explains="">
通善齊人安期生，安期生嘗干項羽，項羽不能用其筴。已而項羽欲封此兩人，兩人終不肯受，亡去。田橫之高節，賓客慕義而從橫死，豈非至賢！余因而列焉。不無善畫者，莫能圖，何哉？
		</region>
		<region typus="comment" subtype="" id="14563" explains="14562">
【索隱】言天下非無善畫之人，而不知圖畫田橫及其黨慕義死節之事，何故哉？歎畫人不知畫此也。
		</region>
	</paragraph>
	<paragraph index="15">
		<region typus="summary" subtype="" id="14564" explains="">
索隱述贊】秦項之際，天下交兵。六國樹黨，自置豪英。田儋殞寇，立市相榮。楚封王假，齊破酈生。兄弟更王，海島傳聲。
		</region>
	</paragraph>
</text>
