<?xml version='1.0' encoding='UTF-8'?>
<text title="史記三家注" section="平準書第八" juan="30" original_title="史記">
	<paragraph index="0">
		<region typus="original" subtype="title" id="9193" explains="">
史記三家注 平準書第八
		</region>
	</paragraph>
	<paragraph index="1">
		<region typus="summary" subtype="" id="9194" explains="">
集解】駰案《漢書•百官表》曰：「大司農屬官有平準令。」【索隱】大司農屬官有平準令丞者，以均天下郡國輸歛，貴則糶之，賤則買之，平賦以相準輸，歸於京都，故命曰「平準」。
		</region>
	</paragraph>
	<paragraph index="2">
		<region typus="original" subtype="" id="9195" explains="">
漢興，接秦之弊，丈夫從軍旅，老弱轉糧饟，作業劇而財匱自，天子不能具鈞駟，
		</region>
		<region typus="comment" subtype="" id="9196" explains="9195">
【索隐】天子駕駟馬，其色宜齊同。今言國家貧，天子不能具鈞色之駟馬。《漢書》作「醇駟」，醇与純同，純一色也。或作「騂」，非也。
		</region>
		<region typus="original" subtype="" id="9197" explains="">
而將相或乘牛車，齊民無藏蓋。
		</region>
		<region typus="comment" subtype="" id="9198" explains="9197">
【集解】如淳曰：「齊等無有貴賤，故謂之齊民。若今言『平民』矣。」晋灼曰：「中國被教之民也。」蘇林曰：「無物可蓋藏。」
		</region>
		<region typus="original" subtype="" id="9199" explains="">
於是爲秦錢重難用，更令民鑄錢，
		</region>
		<region typus="comment" subtype="" id="9200" explains="9199">
【集解】《漢書•食货志》曰：「鑄榆莢錢。」【索隱】顧氏案：古今註云「秦錢半两，徑寸二分，重十二銖」。莢錢重三銖，錢譜云文爲「漢興」也。
		</region>
		<region typus="original" subtype="" id="9201" explains="">
一黄金一斤，
		</region>
		<region typus="comment" subtype="" id="9202" explains="9201">
【索隱】按：如淳云「時以錢爲貨，黄金一斤直萬錢」，非也。又臣瓚下註云「秦以一鎰爲一金，漢以一斤爲一金」，是其義也。
		</region>
		<region typus="original" subtype="" id="9203" explains="">
約法省禁。而不軌逐利之民，蓄積餘業以稽市物，物踊騰糶，
		</region>
		<region typus="comment" subtype="" id="9204" explains="9203">
【集解】李奇曰：「稽，貯滯也。」如淳曰：「稽，考也。考校市物價，貴賤有時。」晉灼曰：「踊，甚也。言計市物賤而豫益稸之也。物貴而出賣，故使物甚騰也。漢書『糶』字作『躍』。」【索隱】李奇云「稽，貯滯」。韋昭云「稽，留待也」。稽字當如李韋二釋。晉灼及馬融訓稽爲計及考，於義爲疎。如淳云「踊騰猶仾昂也。仾昂者，乍賤乍貴也」。今案：漢書「糶」字作「躍」者，謂物踊貴而價起，有如物之騰躍而起也。然糶者出賣之名，故食貨志云「大熟則上糶三而舍一」是也。
		</region>
		<region typus="original" subtype="" id="9205" explains="">
米至石萬錢，馬一疋則百金。
		</region>
		<region typus="comment" subtype="" id="9206" explains="9205">
【集解】瓚曰：「秦以一鎰爲一金，漢以一斤爲一金。」
		</region>
		<region typus="original" subtype="" id="9207" explains="">
天下已平，高祖乃令賈人不得衣絲乘車，重租税以困辱之。孝惠、高后時，爲天下初定，復弛商賈之律，然市井之子孫亦不得仕宦爲吏。量吏祿，度官用，以賦於民。而山川園池市井
		</region>
		<region typus="comment" subtype="" id="9208" explains="9207">
【正義】古人未有市。若朝聚井汲水，便將貨物於井邊貨賣，故言市井。
		</region>
		<region typus="original" subtype="" id="9209" explains="">
租税之入，自天子以至於封君湯沐邑，皆各爲私奉養焉，不領於天下之經費。
		</region>
		<region typus="comment" subtype="" id="9210" explains="9209">
【索隱】案：經訓常。言封君已下皆以湯沐邑爲私奉養，故不領入天子之常税，爲一年之費也。
		</region>
		<region typus="original" subtype="" id="9211" explains="">
漕轉山東粟，以給中都官，歲不過數十萬石。
		</region>
		<region typus="comment" subtype="" id="9212" explains="9211">
【索隱】說文云「漕，水轉穀也，一云車運曰轉，水運曰漕。」中都猶都内也，皆天子之倉府。以給中都官者，即今太倉以畜官儲是也。
		</region>
	</paragraph>
	<paragraph index="3">
		<region typus="original" subtype="" id="9213" explains="">
至孝文時，莢錢益多，輕，
		</region>
		<region typus="comment" subtype="" id="9214" explains="9213">
【集解】如淳曰：「如榆莢也。」
		</region>
		<region typus="original" subtype="" id="9215" explains="">
乃更鑄四銖錢，其文爲「半两」，令民縱得自鑄錢。故吳諸侯也，以即山鑄錢，
		</region>
		<region typus="comment" subtype="" id="9216" explains="9215">
【索隱】案：即訓就。就山鑄錢，故下文云「銅山」是也。一解，即山，山名也。
		</region>
		<region typus="original" subtype="" id="9217" explains="">
富埒天子，
		</region>
		<region typus="comment" subtype="" id="9218" explains="9217">
【集解】徐廣曰：「埒者，際畔，言鄰接相次也。」駰案：孟康曰「富與天子等而微减也。或曰埒，等也」。
		</region>
		<region typus="original" subtype="" id="9219" explains="">
其後卒以叛逆。鄧通，大夫也，以鑄錢財過王者。故吳、鄧氏錢布天下，而鑄錢之禁生焉。
		</region>
	</paragraph>
	<paragraph index="4">
		<region typus="original" subtype="" id="9220" explains="">
匈奴數侵盗北邊，屯戍者多，邊粟不足給食當食者。於是募民能輸及轉粟於邊者拜爵，爵得至大庶長。
		</region>
		<region typus="comment" subtype="" id="9221" explains="9220">
【索隱】《漢書•食貨志》云：文帝用晁錯言，「令人入粟邊六百石，爵上造；稍增至四千石，爲五大夫；萬二千石，爲大庶長；各以多少爲差」。
		</region>
	</paragraph>
	<paragraph index="5">
		<region typus="original" subtype="" id="9222" explains="">
孝景時，上郡以西旱，亦復脩賣爵令，而賤其價以招民；及徒復作，得輸粟縣官以除罪。益造苑馬以廣用，
		</region>
		<region typus="comment" subtype="" id="9223" explains="9222">
【索隱】謂增益苑囿，造厩而養馬以廣用，則馬是軍國之用也。
		</region>
		<region typus="original" subtype="" id="9224" explains="">
而宫室列觀舆馬益增脩矣。
		</region>
	</paragraph>
	<paragraph index="6">
		<region typus="original" subtype="" id="9225" explains="">
至今上即位數歲，漢興七十餘年之問，國家無事，非遇水旱之災，民則人給家足，都鄙廩庾皆滿，而府庫餘貨財。京师之錢累巨萬，
		</region>
		<region typus="comment" subtype="" id="9226" explains="9225">
【集解】韋昭曰：「巨萬，今萬萬。」
		</region>
		<region typus="original" subtype="" id="9227" explains="">
贯朽而不可校。
		</region>
		<region typus="comment" subtype="" id="9228" explains="9227">
【集解】如淳曰：「校，數也。」
		</region>
		<region typus="original" subtype="" id="9229" explains="">
太倉之粟陳陳相因，充溢露積於外，至腐敗不可食。眾庶街巷有馬，阡陌之間成羣，而乘字牝者儐而不得聚會。
		</region>
		<region typus="comment" subtype="" id="9230" explains="9229">
【集解】駰案《漢書音義》曰：「皆乘父馬，有牝馬間其間則相踶齧，故斥不得出會同。」
		</region>
		<region typus="original" subtype="" id="9231" explains="">
守閭閻者食粱肉，爲吏者長子孫，
		</region>
		<region typus="comment" subtype="" id="9232" explains="9231">
【集解】如淳曰：「時無事，吏不數轉，至於子孫長大而不轉職任。」
		</region>
		<region typus="original" subtype="" id="9233" explains="">
居官者以爲姓號。
		</region>
		<region typus="comment" subtype="" id="9234" explains="9233">
【集解】如淳曰：「倉氏、庾氏是也。」【索隱】註「倉氏庾氏」，案出食貨志。
		</region>
		<region typus="original" subtype="" id="9235" explains="">
故人人自爱而重犯法，先行義而後絀耻辱焉。當此之時，网疎而民富，役財驕鎰，或至兼并豪党之徒，以武斷於乡曲。
		</region>
		<region typus="comment" subtype="" id="9236" explains="9235">
【索隱】謂乡曲豪富無官位，而以威势主斷曲直，故曰武斷也。
		</region>
		<region typus="original" subtype="" id="9237" explains="">
宗室有土公卿大夫以下，爭於奢侈，室庐舆服僭於上，無限度。物盛而衰，固其變也。
		</region>
	</paragraph>
	<paragraph index="7">
		<region typus="original" subtype="" id="9238" explains="">
自是之後，严助、朱買臣等招来東瓯，
		</region>
		<region typus="comment" subtype="" id="9239" explains="9238">
【正義】乌侯反。今台州永宁是也。
		</region>
		<region typus="original" subtype="" id="9240" explains="">
事两越，
		</region>
		<region typus="comment" subtype="" id="9241" explains="9240">
【正義】南越及閩越。南越，今廣州南海也。閩越，今建州建安也。
		</region>
		<region typus="original" subtype="" id="9242" explains="">
江淮之問萧然煩費矣。唐蒙、司馬相如开路西南夷，凿山通道千餘里，以廣巴蜀，巴蜀之民罷焉。彭吳
		</region>
		<region typus="comment" subtype="" id="9243" explains="9242">
【索隱】人姓名。
		</region>
		<region typus="original" subtype="" id="9244" explains="">
賈灭朝鲜，
		</region>
		<region typus="comment" subtype="" id="9245" explains="9244">
【索隱】彭吳始开其道而灭之也。
		</region>
		<region typus="original" subtype="" id="9246" explains="">
置沧海之郡，則燕齊之問靡然发動。及王恢設谋馬邑，匈奴絕和亲，侵扰北邊，兵连而不解，天下苦其劳，而干戈日滋。行者赍，居者送，中外騷扰而相奉，百姓抏弊
		</region>
		<region typus="comment" subtype="" id="9247" explains="9246">
【索隱】案：三蒼音五官反。鄒氏又五乱反。案：抏者，秏也，消秏之名言百姓貧弊，故行巧抵之法也。
		</region>
		<region typus="original" subtype="" id="9248" explains="">
以巧法，財赂衰秏而不贍。入物者补官，出貨者除罪，選举陵迟，廉耻相冒，武力进用，法严令具。興利之臣自此始也。
		</region>
		<region typus="comment" subtype="" id="9249" explains="9248">
【集解】韋昭曰：「桑弘羊、孔僅之屬。」
		</region>
	</paragraph>
	<paragraph index="8">
		<region typus="original" subtype="" id="9250" explains="">
其後漢將歲以數萬騎出击胡，及車騎將軍衛青取匈奴河南地，
		</region>
		<region typus="comment" subtype="" id="9251" explains="9250">
【正義】謂灵、夏三州地，取在元朔二年。
		</region>
		<region typus="original" subtype="" id="9252" explains="">
筑朔方。
		</region>
		<region typus="comment" subtype="" id="9253" explains="9252">
【正義】今夏州也。括地志云：「夏州，秦上郡，漢分置朔方郡，魏不改，隋置夏州也。」
		</region>
		<region typus="original" subtype="" id="9254" explains="">
當是時，漢通西南夷道，作者數萬人，千里負担馈糧，率十餘锺致一石，
		</region>
		<region typus="comment" subtype="" id="9255" explains="9254">
【集解】漢書音義曰：「锺六石四斗。」
		</region>
		<region typus="original" subtype="" id="9256" explains="">
散币於邛僰
		</region>
		<region typus="comment" subtype="" id="9257" explains="9256">
【索隱】應劭云：「临邛屬蜀，僰屬犍爲。」
		</region>
		<region typus="original" subtype="" id="9258" explains="">
以集之。數歲道不通，蛮夷因以數攻，吏发兵誅之。
		</region>
		<region typus="comment" subtype="" id="9259" explains="9258">
【索隱】吏发興誅之。謂发軍興以誅之也。
		</region>
		<region typus="original" subtype="" id="9260" explains="">
悉巴蜀租賦不足以更之，
		</region>
		<region typus="comment" subtype="" id="9261" explains="9260">
【集解】韋昭曰：「更，续也。或曰更，偿也。」
		</region>
		<region typus="original" subtype="" id="9262" explains="">
乃募豪民田南夷，入粟縣官，而内受錢於都内。
		</region>
		<region typus="comment" subtype="" id="9263" explains="9262">
【集解】服虔曰：「入穀於外縣，受錢於内府也。」
		</region>
		<region typus="original" subtype="" id="9264" explains="">
東至沧海之郡，人徒之費拟於南夷。又興十萬餘人筑衛朔方，轉漕
		</region>
		<region typus="comment" subtype="" id="9265" explains="9264">
【索隱】案：說文云「漕，水轉穀也」。一云車運曰轉，水運曰漕也。
		</region>
		<region typus="original" subtype="" id="9266" explains="">
甚辽遠，自山東咸被其劳，費數十百巨萬，府庫益虚。乃募民能入奴婢得以終身復，爲郎增秩，及入羊爲郎，始於此。
		</region>
	</paragraph>
	<paragraph index="9">
		<region typus="original" subtype="" id="9267" explains="">
其後四年，
		</region>
		<region typus="comment" subtype="" id="9268" explains="9267">
【集解】徐廣曰：「元朔五年也。」
		</region>
		<region typus="original" subtype="" id="9269" explains="">
而漢遣大將將六將軍，軍十餘萬，击右賢王，獲首虜萬五千級。明年，大將軍將六將軍仍再出击胡，得首虜萬九千級。捕斬首虜之士受賜黄金二十餘萬斤，虜數萬人皆得厚賞，衣食仰給縣官；而漢軍之士馬死者十餘萬，兵甲之財轉漕之費不與焉。於是大農陳藏錢
		</region>
		<region typus="comment" subtype="" id="9270" explains="9269">
【集解】韋昭曰：「陳，久也。」
		</region>
		<region typus="original" subtype="" id="9271" explains="">
經秏，賦税既竭，猶不足以奉戰士。有司言：「天子曰『朕聞五帝之教不相復而治，禹湯之法不同道而王，所由殊路，而建德一也。北邊未安，朕甚悼之。日者，大將軍攻匈奴，斬首虜萬九千級，留蹛無所食。
		</region>
		<region typus="comment" subtype="" id="9272" explains="9271">
【索隱】留墆無所食。墆音迭，謂貯也。韋昭音滯，謂積也。又案：古今字詁「墆」今「滯」字，則墆與滯同。案：謂富人貯滯積穀，則貧者無所食也。
		</region>
		<region typus="original" subtype="" id="9273" explains="">
議令民得買爵及贖禁锢免减罪』。請置賞官，命曰武功爵。
		</region>
		<region typus="comment" subtype="" id="9274" explains="9273">
【集解】瓚曰：「茂陵中書有武功爵：一級曰造士，二級曰閒舆衛，三級曰良士，四級曰元戎士，五級曰官首，六級曰秉鐸，七級曰千夫，八級曰乐卿，九級曰执戎，十級曰左庶長，十一級曰軍衛。此武帝所制以宠軍功。」
		</region>
		<region typus="original" subtype="" id="9275" explains="">
級十七萬，凡直三十餘萬金。
		</region>
		<region typus="comment" subtype="" id="9276" explains="9275">
【索隱】大颜云「一金，萬錢也。計十一級，級十七萬，合百八十七萬金」。而此云「三十餘萬金」，其數必有誤者。顧氏案：解云初一級十七萬，自此已上每級加二萬，至十一級，合成三十七萬也。
		</region>
		<region typus="original" subtype="" id="9277" explains="">
諸買武功爵官首者试补吏，先除；
		</region>
		<region typus="comment" subtype="" id="9278" explains="9277">
【索隱】官首，武功爵第五也，位稍高，故得试爲吏，先除用也。
		</region>
		<region typus="original" subtype="" id="9279" explains="">
千夫如五大夫；
		</region>
		<region typus="comment" subtype="" id="9280" explains="9279">
【索隱】千夫，武功爵第七；五大夫，二十爵第九也。言千夫爵秩比於五大夫二十爵第九，故杨僕以千夫爲吏是也。
		</region>
		<region typus="original" subtype="" id="9281" explains="">
其有罪又减二等；爵得至乐卿：
		</region>
		<region typus="comment" subtype="" id="9282" explains="9281">
【集解】徐廣曰：「爵名也。」駰案：漢書音義曰「十爵左庶長以至十八爵爲大庶長也，名乐卿。乐卿者，朝位從九卿，加『乐』者，别正卿。又十九爵爲乐公，食公卿祿而無職也」。【索隱】案：此言武功置爵惟得至於乐卿也。臣瓚所引茂陵書，蓋後人記其爵失次耳。今註稱十爵至十八庶長爲乐卿，十九至二十爲乐公，乃以旧二十爵釋武功爵，蓋亦臆說，非也。大颜亦以爲然。
		</region>
		<region typus="original" subtype="" id="9283" explains="">
以显軍功。」軍功多用越等，大者封侯卿大夫，小者郎吏。吏道雜而多端，則官職秏廢。
		</region>
	</paragraph>
	<paragraph index="10">
		<region typus="original" subtype="" id="9284" explains="">
自公孫弘以春秋之義绳臣下取漢相，張湯用唆文决理爲廷尉，於是见知之法生，
		</region>
		<region typus="comment" subtype="" id="9285" explains="9284">
【集解】張晏曰：「吏见知不举劾爲故縱。」
		</region>
		<region typus="original" subtype="" id="9286" explains="">
而廢格沮誹
		</region>
		<region typus="comment" subtype="" id="9287" explains="9286">
【集解】如淳曰：「廢格天子文法，使不行也。誹謂非上所行，若颜異反脣之比也。」【索隱】格音閣，亦如字。沮音才緒反。誹音非。案：謂廢格天子之命而不行，及沮敗誹谤之者，皆被窮治，故云廢格沮誹之獄用矣。
		</region>
		<region typus="original" subtype="" id="9288" explains="">
窮治之獄用矣。其明年，淮南、衡山、江都王谋反迹见，而公卿寻端治之，竟其党與，而坐死者數萬人，長吏益惨急而法令明察。
		</region>
	</paragraph>
	<paragraph index="11">
		<region typus="original" subtype="" id="9289" explains="">
當是之時，招尊方正賢良文學之士，或至公卿大夫。公孫弘以漢相，布被，食不重味，爲天下先。然無益於俗，稍骛於功利矣。
		</region>
	</paragraph>
	<paragraph index="12">
		<region typus="original" subtype="" id="9290" explains="">
其明年，驃騎仍再出击胡，獲首四萬。其秋，渾邪王率數萬之眾来降，於是漢发車二萬乘迎之。既至，受賞，賜及有功之士。是歲費凡百餘巨萬。
		</region>
	</paragraph>
	<paragraph index="13">
		<region typus="original" subtype="" id="9291" explains="">
初，先是往十餘歲河决觀，
		</region>
		<region typus="comment" subtype="" id="9292" explains="9291">
【集解】徐廣曰：「觀，縣名也。屬東郡，光武改曰衛，公國。」
		</region>
		<region typus="original" subtype="" id="9293" explains="">
梁楚之地固已數困，而缘河之郡隄塞河，辄决坏，費不可胜計。其後番系欲省底柱之漕，穿汾、河渠以爲溉田，作者數萬人；郑當時爲渭漕渠回遠，凿直渠自長安至華阴，作者數萬人；朔方亦穿渠，作者數萬人：各历二三期，功未就，費亦各巨萬十數。
		</region>
	</paragraph>
	<paragraph index="14">
		<region typus="original" subtype="" id="9294" explains="">
天子爲伐胡，盛養馬，馬之来食長安者數萬疋，卒牵掌者关中不足，乃调旁近郡。而胡降者皆衣食縣官，縣官不給，天子乃损膳，解乘舆駟，出御府禁藏以贍之。
		</region>
	</paragraph>
	<paragraph index="15">
		<region typus="original" subtype="" id="9295" explains="">
其明年，山東被水菑，民多饥乏，於是天子遣使者虚郡國倉廥
		</region>
		<region typus="comment" subtype="" id="9296" explains="9295">
【集解】徐廣曰：「音脍。」
		</region>
		<region typus="original" subtype="" id="9297" explains="">
以振貧民。猶不足，又募豪富人相貸假。尚不能相救，乃徙貧民於关以西，及充朔方以南新秦中，
		</region>
		<region typus="comment" subtype="" id="9298" explains="9297">
【集解】服虔曰：「地名，在北方千里。」如淳曰：「長安已北，朔方已南。」瓚曰：「秦逐匈奴以收河南地，徙民以实之，謂之新秦。今以地空，故復徙民以实之。」
		</region>
		<region typus="original" subtype="" id="9299" explains="">
七十餘萬口，衣食皆仰給縣官。數歲，假予產業，使者分部護之，冠蓋相望。其費以亿計，不可胜數。於是縣官大空。
		</region>
	</paragraph>
	<paragraph index="16">
		<region typus="original" subtype="" id="9300" explains="">
而富商大賈或蹛財役貧，
		</region>
		<region typus="comment" subtype="" id="9301" explains="9300">
【集解】漢書音義曰：「蹛，停也。一曰貯也。」【索隱】萧该案：字林云「貯，尘也，音伫」。此謂居積停滯尘久也。或作「貯」，子贡发貯鬻財是也。
		</region>
		<region typus="original" subtype="" id="9302" explains="">
轉毂百數，
		</region>
		<region typus="comment" subtype="" id="9303" explains="9302">
【集解】李奇曰：「車也。」
		</region>
		<region typus="original" subtype="" id="9304" explains="">
廢居
		</region>
		<region typus="comment" subtype="" id="9305" explains="9304">
【集解】徐廣曰：「廢居者，貯畜之名也。有所廢，有所畜，言其乘時射利也。」【索隱】劉氏云：「廢，出賣；居，停蓄也。」是出賣於居者爲廢，故徐氏云「有所廢，有所畜」是也。
		</region>
		<region typus="original" subtype="" id="9306" explains="">
居邑，
		</region>
		<region typus="comment" subtype="" id="9307" explains="9306">
【集解】駰案：服虔曰「居穀於邑也」。如淳曰「居賤物於邑中，以待貴也」。【索隱】服虔云「居穀於邑中」是也。
		</region>
		<region typus="original" subtype="" id="9308" explains="">
封君皆低首仰給。
		</region>
		<region typus="comment" subtype="" id="9309" explains="9308">
【集解】晉灼曰：「低音抵距。」服虔曰：「仰給於商賈。」【索隱】案：服虔云「仰給於商賈」，是也。而劉伯庄以爲「封君及大商皆低首营私以自給，不佐天子」，非也。
		</region>
		<region typus="original" subtype="" id="9310" explains="">
冶鑄煮鹽，財或累萬金，而不佐國家之急，黎民重困。於是天子與公卿議，更錢造币以贍用，而摧浮淫并兼之徒。是時禁苑有白鹿而少府多銀錫。自孝文更造四銖錢，至是歲四十餘年，從建元以来，用少，縣官往往即多銅山而鑄錢，民亦問盗鑄錢，不可胜數。錢益多而輕，
		</region>
		<region typus="comment" subtype="" id="9311" explains="9310">
【集解】如淳曰：「磨錢取鋊故也。」瓚曰：「鑄錢者多，故錢輕。輕亦賤也。」
		</region>
		<region typus="original" subtype="" id="9312" explains="">
物益少而貴。
		</region>
		<region typus="comment" subtype="" id="9313" explains="9312">
【集解】如淳曰：「但鑄作錢，不作餘物。」
		</region>
		<region typus="original" subtype="" id="9314" explains="">
有司言曰：「古者皮币，諸侯以聘享。金有三等，黄金爲上，白金爲中，赤金爲下。
		</region>
		<region typus="comment" subtype="" id="9315" explains="9314">
【集解】漢書音義曰：「白金，銀也。赤金，丹陽銅也。」【索隱】說文云：「銅，赤金也。」註云「丹陽銅」者，神異經云西方金山有丹陽銅也。
		</region>
		<region typus="original" subtype="" id="9316" explains="">
今半两錢法重四銖，
		</region>
		<region typus="comment" subtype="" id="9317" explains="9316">
【集解】韋昭曰：「文爲半两，实重四銖。」
		</region>
		<region typus="original" subtype="" id="9318" explains="">
而奸或盗摩錢里取鋊，
		</region>
		<region typus="comment" subtype="" id="9319" explains="9318">
【集解】徐廣曰：「音容。」吕静曰：「冶器法謂之鋊。」
		</region>
		<region typus="original" subtype="" id="9320" explains="">
錢益輕薄而物貴，則遠方用币煩費不省。」乃以白鹿皮方尺，缘以藻繢，
		</region>
		<region typus="comment" subtype="" id="9321" explains="9320">
【集解】徐廣曰：「藻，一作『紫』也。」
		</region>
		<region typus="original" subtype="" id="9322" explains="">
爲皮币，直四十萬。王侯宗室朝觐聘享，必以皮币薦璧，然后得行。
		</region>
	</paragraph>
	<paragraph index="17">
		<region typus="original" subtype="" id="9323" explains="">
又造銀錫爲白金。
		</region>
		<region typus="comment" subtype="" id="9324" explains="9323">
【集解】如淳曰：「雜鑄銀錫爲白金也。」
		</region>
		<region typus="original" subtype="" id="9325" explains="">
以爲天用莫如龍，
		</region>
		<region typus="comment" subtype="" id="9326" explains="9325">
【索隱】易云行天莫如龍也。
		</region>
		<region typus="original" subtype="" id="9327" explains="">
地用莫如馬，
		</region>
		<region typus="comment" subtype="" id="9328" explains="9327">
【索隱】易云行地莫如馬也。
		</region>
		<region typus="original" subtype="" id="9329" explains="">
人用莫如龜，
		</region>
		<region typus="comment" subtype="" id="9330" explains="9329">
【索隱】礼曰「諸侯以龜爲寶」也。
		</region>
		<region typus="original" subtype="" id="9331" explains="">
故白金三品：其一曰重八两，圜之，其文龍，
		</region>
		<region typus="comment" subtype="" id="9332" explains="9331">
【索隱】顧氏案：錢譜「其文爲龍，隱起，肉好皆圜，文又作云霞之象」。
		</region>
		<region typus="original" subtype="" id="9333" explains="">
名曰「白選」，
		</region>
		<region typus="comment" subtype="" id="9334" explains="9333">
【索隱】名白選。蘇林曰：「選音『選择』之『選』。」包恺及劉氏音息恋反。尚書大傳云：「夏后氏不殺不刑，死罪罰二千馔。」馬融云：「馔，六两。」漢書作「撰」，音同。
		</region>
		<region typus="original" subtype="" id="9335" explains="">
直三千；
		</region>
		<region typus="comment" subtype="" id="9336" explains="9335">
【索隱】晉灼案：黄图直三千二百。
		</region>
		<region typus="original" subtype="" id="9337" explains="">
二曰以重差小，方之，
		</region>
		<region typus="comment" subtype="" id="9338" explains="9337">
【索隱】謂以八两差爲三品，此重六两，下小隋重四两也。云「以重差小」者，謂半两爲重，故差小重六两，而其形方也。
		</region>
		<region typus="original" subtype="" id="9339" explains="">
其文馬，
		</region>
		<region typus="comment" subtype="" id="9340" explains="9339">
【索隱】錢譜：「肉好皆方，隱起馬形。肉好之下又是连珠文也。」
		</region>
		<region typus="original" subtype="" id="9341" explains="">
直五百；三曰復小，撱之，
		</region>
		<region typus="comment" subtype="" id="9342" explains="9341">
【索隱】復小隋之。湯果反。爾雅註「隋者，狭長也」。謂長而方，去四角也。
		</region>
		<region typus="original" subtype="" id="9343" explains="">
其文龜，
		</region>
		<region typus="comment" subtype="" id="9344" explains="9343">
【索隱】錢譜：「肉圆好方，爲隱起龜甲文。」
		</region>
		<region typus="original" subtype="" id="9345" explains="">
直三百。令縣官销半两錢，更鑄三銖錢，文如其重。盗鑄諸金錢罪皆死，而吏民之盗鑄白金者不可胜數。
		</region>
	</paragraph>
	<paragraph index="18">
		<region typus="original" subtype="" id="9346" explains="">
於是以東郭咸陽、
		</region>
		<region typus="comment" subtype="" id="9347" explains="9346">
【索隱】東郭，姓；咸陽，名也。案：风俗通東郭牙，齊大夫，咸陽其後也。
		</region>
		<region typus="original" subtype="" id="9348" explains="">
孔僅爲大農丞，領鹽鐵事；桑弘羊以計算用事，侍中。咸陽，齊之大煮鹽，孔僅，南陽大冶，皆致生累千金，故郑當時进言之。弘羊，雒陽賈人子，以心計，年十三侍中。故三人言利事析秋豪矣。
		</region>
		<region typus="comment" subtype="" id="9349" explains="9348">
【索隱】案：言百物毫芒至秋皆美细。今言弘羊等三人言利事纤悉，能分析其秋毫也。
		</region>
	</paragraph>
	<paragraph index="19">
		<region typus="original" subtype="" id="9350" explains="">
法既益严，吏多廢免。兵革數動，民多買復及五大夫，徵发之士益鲜。於是除千夫五大夫爲吏，不欲者出馬；故吏皆適令伐棘上林，
		</region>
		<region typus="comment" subtype="" id="9351" explains="9350">
【集解】韋昭曰：「欲令出馬，無馬者令伐棘。」【索隱】故吏皆適伐棘。謂故吏先免者，皆適令伐棘上林，不謂無馬者。韋說非也。
		</region>
		<region typus="original" subtype="" id="9352" explains="">
作昆明池。
		</region>
		<region typus="comment" subtype="" id="9353" explains="9352">
【索隱】案：黄图云「昆明池周四十里，以習水戰」。又荀悦云「昆明子居滇河中，故習水戰以伐之也」。
		</region>
	</paragraph>
	<paragraph index="20">
		<region typus="original" subtype="" id="9354" explains="">
其明年，大將軍、驃騎大出击胡，
		</region>
		<region typus="comment" subtype="" id="9355" explains="9354">
【集解】徐廣曰：「元狩四年也。」
		</region>
		<region typus="original" subtype="" id="9356" explains="">
得首虜八九萬級，賞賜五十萬金，漢軍馬死者十餘萬疋，轉漕車甲之費不與焉。是時財匱，戰士颇不得祿矣。
		</region>
	</paragraph>
	<paragraph index="21">
		<region typus="original" subtype="" id="9357" explains="">
有司言三銖錢輕，易奸詐，乃更請諸郡國鑄五銖錢，周郭其下，令不可磨取鋊焉。
		</region>
	</paragraph>
	<paragraph index="22">
		<region typus="original" subtype="" id="9358" explains="">
大農上鹽鐵丞孔僅、咸陽言：「山海，天地之藏也，皆宜屬少府，
		</region>
		<region typus="comment" subtype="" id="9359" explains="9358">
【索隱】韋昭云：「天子私所賜經用也。公用屬大司農也。」
		</region>
		<region typus="original" subtype="" id="9360" explains="">
陛下不私，以屬大農佐賦。原募民自給費，因官器作煮鹽，官與牢盆。
		</region>
		<region typus="comment" subtype="" id="9361" explains="9360">
【集解】如淳曰：「牢，廩食也。古名廩爲牢也。盆者，煮鹽之盆也。」【索隱】予牢盆。案：蘇林云「牢，價直也。今代人言『雇手牢盆』」。晉灼云蘇說是。乐產云「牢乃盆名」，其說異。
		</region>
		<region typus="original" subtype="" id="9362" explains="">
浮食奇民
		</region>
		<region typus="comment" subtype="" id="9363" explains="9362">
【索隱】奇，包恺音羁。諸侯也，非農工之俦，故言奇也。
		</region>
		<region typus="original" subtype="" id="9364" explains="">
欲擅管
		</region>
		<region typus="comment" subtype="" id="9365" explains="9364">
【集解】張晏曰：「若人执倉庫之管籥。或曰管，固。」【索隱】擅筦。音管。上音善。
		</region>
		<region typus="original" subtype="" id="9366" explains="">
山海之貨，以致富羡，
		</region>
		<region typus="comment" subtype="" id="9367" explains="9366">
【索隱】弋戰反。羡，饶也，與「衍」同義。
		</region>
		<region typus="original" subtype="" id="9368" explains="">
役利细民。其沮事之議，
		</region>
		<region typus="comment" subtype="" id="9369" explains="9368">
【索隱】沮，止也。僅等言山海之藏宜屬大農，奇人欲擅利，必有沮止之議，此不可听許也。
		</region>
		<region typus="original" subtype="" id="9370" explains="">
不可胜听。敢私鑄鐵器煮鹽者，釱左趾，
		</region>
		<region typus="comment" subtype="" id="9371" explains="9370">
【集解】史記音隱曰：「釱音徒計反。」韋昭曰：「釱，以鐵爲之，著左趾以代刖也。」【索隱】案：三蒼云「釱，踏脚钳也」。字林徒計反。張斐漢晉律序云「狀如跟衣，著足下，重六斤，以代臏，至魏武改以代刖也」。
		</region>
		<region typus="original" subtype="" id="9372" explains="">
沒入其器物。郡不出鐵者，置小鐵官，
		</region>
		<region typus="comment" subtype="" id="9373" explains="9372">
【集解】鄧展曰：「鑄故鐵。」
		</region>
		<region typus="original" subtype="" id="9374" explains="">
便屬在所縣。」使孔僅、東郭咸陽乘傳举行天下鹽鐵，作官府，除故鹽鐵家富者爲吏。吏道益雜，不選，而多賈人矣。
		</region>
	</paragraph>
	<paragraph index="23">
		<region typus="original" subtype="" id="9375" explains="">
商賈以币之變，多積貨逐利。於是公卿言：「郡國颇被菑害，貧民無產業者，募徙廣饶之地。陛下损膳省用，出禁錢以振元元，宽貸賦，而民不齊出於南亩，
		</region>
		<region typus="comment" subtype="" id="9376" explains="9375">
【集解】李奇曰：「齊，皆也。」
		</region>
		<region typus="original" subtype="" id="9377" explains="">
商賈滋眾。貧者畜積無有，皆仰縣官。異時
		</region>
		<region typus="comment" subtype="" id="9378" explains="9377">
【索隱】異時猶昔時也。
		</region>
		<region typus="original" subtype="" id="9379" explains="">
算軺車
		</region>
		<region typus="comment" subtype="" id="9380" explains="9379">
【索隱】說文云：「軺，小車也。」傅子云：「漢代賤乘軺，今則貴之。」言算軺車者，有軺車使出税一算二算也。
		</region>
		<region typus="original" subtype="" id="9381" explains="">
賈人緡錢
		</region>
		<region typus="comment" subtype="" id="9382" explains="9381">
【集解】李斐曰：「緡，絲也，以贯錢也。一贯千錢，出二十算也。詩云『维絲伊緡』。」如淳曰：「胡公名錢爲緡者，詩云『氓之蚩蚩，抱布貿絲』，故謂之緡也。」【索隱】緡音旻。緡者，絲绳以贯錢者。千錢出二十算也。
		</region>
		<region typus="original" subtype="" id="9383" explains="">
皆有差，請算如故。諸賈人末作贳貸賣買，居邑稽諸物，
		</region>
		<region typus="comment" subtype="" id="9384" explains="9383">
【索隱】稽者，停也，留也，即上文所謂「廢居居邑」也。
		</region>
		<region typus="original" subtype="" id="9385" explains="">
及商以取利者，雖無市籍，各以其物自占，
		</region>
		<region typus="comment" subtype="" id="9386" explains="9385">
【索隱】案：郭璞云「占，自隱度也」。謂各自隱度其財物多少，爲文簿送之官也。若不盡，皆沒入於官。音之贍反。
		</region>
		<region typus="original" subtype="" id="9387" explains="">
率緡錢二千而一算。
		</region>
		<region typus="comment" subtype="" id="9388" explains="9387">
【集解】瓚曰：「此緡錢爲是儲緡錢也，故随其用所施，施於利重者其算亦多。」
		</region>
		<region typus="original" subtype="" id="9389" explains="">
諸作有租及鑄，
		</region>
		<region typus="comment" subtype="" id="9390" explains="9389">
【集解】如淳曰：「以手力所作而賣之。」
		</region>
		<region typus="original" subtype="" id="9391" explains="">
率緡錢四千一算。非吏比者三老、北邊騎士，
		</region>
		<region typus="comment" subtype="" id="9392" explains="9391">
【集解】如淳曰：「非吏而得與吏比者，官謂三老、北邊騎士也。樓船令邊郡選富者爲車騎士。」
		</region>
		<region typus="original" subtype="" id="9393" explains="">
軺車以一算；商賈人軺車二算；
		</region>
		<region typus="comment" subtype="" id="9394" explains="9393">
【集解】如淳曰：「商賈有軺車，使出二算，重其賦也。」
		</region>
		<region typus="original" subtype="" id="9395" explains="">
船五丈以上一算。匿不自占，占不悉，
		</region>
		<region typus="comment" subtype="" id="9396" explains="9395">
【索隱】悉，盡也，具也。若通家財不周悉盡者，罰戍邊一歲。
		</region>
		<region typus="original" subtype="" id="9397" explains="">
戍邊一歲，沒入緡錢。有能告者，以其半畀之。賈人有市籍者，及其家屬，皆無得籍名田，以便農。
		</region>
		<region typus="comment" subtype="" id="9398" explains="9397">
【索隱】謂賈人有市籍，不許以名占田也。
		</region>
		<region typus="original" subtype="" id="9399" explains="">
敢犯令，沒入田僮。」
		</region>
		<region typus="comment" subtype="" id="9400" explains="9399">
【索隱】若賈人更占田，則沒其田及僮僕，皆入之於官也。
		</region>
	</paragraph>
	<paragraph index="24">
		<region typus="original" subtype="" id="9401" explains="">
天子乃思卜式之言，召拜式爲中郎，爵左庶長，賜田十頃，布告天下，使明知之。
		</region>
	</paragraph>
	<paragraph index="25">
		<region typus="original" subtype="" id="9402" explains="">
初，卜式者，河南人也，以田畜爲事。亲死，式有少弟，弟壯，式脱身出分，獨取畜羊百餘，田宅財物盡予弟。式入山牧十餘歲，羊致千餘头，買田宅。而其弟盡破其業，式辄復分予弟者數矣。是時漢方數使將击匈奴，卜式上書，原輸家之半縣官助邊。天子使使問式：「欲官乎？」式曰：「臣少牧，不習仕宦，不原也。」使問曰：「家岂有冤，欲言事乎？」式曰：「臣生與人無分爭。式邑人貧者貸之，不善者教顺之，所居人皆從式，式何故见冤於人！無所欲言也。」使者曰：「苟如此，子何欲而然？」式曰：「天子誅匈奴，愚以爲賢者宜死节於邊，有財者宜輸委，如此而匈奴可灭也。」使者具其言入以聞。天子以語丞相弘。弘曰：「此非人情。不軌之臣，不可以爲化而乱法，原陛下勿許。」於是上久不报式，數歲，乃罷式。式歸，復田牧。歲餘，會軍數出，渾邪王等降，縣官費眾，倉府空。其明年，貧民大徙，皆仰給縣官，無以盡贍。卜式持錢二十萬予河南守，以給徙民。河南上富人助貧人者籍，天子见卜式名，識之，曰「是固前而欲輸其家半助邊」，乃賜式外繇四百人。
		</region>
		<region typus="comment" subtype="" id="9403" explains="9402">
【集解】漢書音義曰：「外繇謂戍邊也。一人出三百錢，謂之過更。式歲得十二萬錢也。一說，在繇役之外得復除四百人。」
		</region>
		<region typus="original" subtype="" id="9404" explains="">
式又盡復予縣官。是時富豪皆爭匿財，唯式尤欲輸之助費。天子於是以式終長者，故尊显以风百姓。
		</region>
	</paragraph>
	<paragraph index="26">
		<region typus="original" subtype="" id="9405" explains="">
初，式不原爲郎。上曰：「吾有羊上林中，欲令子牧之。」式乃拜爲郎，布衣屩而牧羊。
		</region>
		<region typus="comment" subtype="" id="9406" explains="9405">
【集解】韋昭曰：「屩，草屝。」
		</region>
		<region typus="original" subtype="" id="9407" explains="">
歲餘，羊肥息。上過见其羊，善之。式曰：「非獨羊也，治民亦猶是也。以時起居；恶者辄斥去，毋令敗羣。」上以式爲奇，拜爲缑氏令试之，缑氏便之。迁爲成皋令，將漕最。上以爲式朴忠，拜爲齊王太傅。
		</region>
	</paragraph>
	<paragraph index="27">
		<region typus="original" subtype="" id="9408" explains="">
而孔僅之使天下鑄作器，三年中拜爲大農，列於九卿。
		</region>
		<region typus="comment" subtype="" id="9409" explains="9408">
【集解】徐廣曰：「元鼎二年，時丙寅歲也。」
		</region>
		<region typus="original" subtype="" id="9410" explains="">
而桑弘羊爲大農丞，筦諸會計事，稍稍置均輸以通貨物矣。
		</region>
		<region typus="comment" subtype="" id="9411" explains="9410">
【集解】孟康曰：「謂諸當所輸於官者，皆令輸其土地所饶，平其所在時價，官更於他處賣之。輸者既便而官有利。漢書百官表大司農屬官有均輸令。」
		</region>
	</paragraph>
	<paragraph index="28">
		<region typus="original" subtype="" id="9412" explains="">
始令吏得入穀补官，郎至六百石。
		</region>
	</paragraph>
	<paragraph index="29">
		<region typus="original" subtype="" id="9413" explains="">
自造白金五銖錢後五歲，赦吏民之坐盗鑄金錢死者數十萬人。其不发覺相殺者，不可胜計。赦自出者百餘萬人。然不能半自出，天下大抵無虑皆鑄金錢矣。
		</region>
		<region typus="comment" subtype="" id="9414" explains="9413">
【索隱】抵音氐。抵，歸也。劉氏云「大抵猶大略也」。案：大抵無虑者，謂言大略歸於鑄錢，更無他事從虑。
		</region>
		<region typus="original" subtype="" id="9415" explains="">
犯者眾，吏不能盡誅取，於是遣博士褚大、徐偃等分曹循行郡國，
		</region>
		<region typus="comment" subtype="" id="9416" explains="9415">
【集解】服虔曰：「分曹職案行。」
		</region>
		<region typus="original" subtype="" id="9417" explains="">
举兼并之徒守相爲者。而御史大夫張湯方隆貴用事，减宣、杜周等爲中丞，義縱、尹齊、王温舒等用惨急刻深爲九卿，而直指夏兰之屬始出矣。
		</region>
	</paragraph>
	<paragraph index="30">
		<region typus="original" subtype="" id="9418" explains="">
而大農颜異誅。
		</region>
		<region typus="comment" subtype="" id="9419" explains="9418">
【集解】徐廣曰：「元狩四年，時壬戌歲也。」
		</region>
		<region typus="original" subtype="" id="9420" explains="">
初，異爲济南亭長，以廉直稍迁至九卿。上與張湯既造白鹿皮币，問異。異曰：「今王侯朝賀以蒼璧，直數千，而其皮薦反四十萬，本末不相稱。」天子不說。張湯又與異有卻，及有人告異以它議，事下張湯治異。異與客語，客語初令下有不便者，
		</region>
		<region typus="comment" subtype="" id="9421" explains="9420">
【集解】李奇曰：「異與客語，道詔令初下，有不便處也。」
		</region>
		<region typus="original" subtype="" id="9422" explains="">
異不應，微反脣。湯奏當異九卿见令不便，不入言而腹誹，论死。自是之後，有腹誹之法，而公卿大夫多谄谀取容矣。
		</region>
	</paragraph>
	<paragraph index="31">
		<region typus="original" subtype="" id="9423" explains="">
天子既下緡錢令而尊卜式，百姓終莫分財佐縣官，於是告緡錢縱矣。
		</region>
	</paragraph>
	<paragraph index="32">
		<region typus="original" subtype="" id="9424" explains="">
郡國多柬鑄錢，
		</region>
		<region typus="comment" subtype="" id="9425" explains="9424">
【索隱】謂多奸巧炁雜以铅錫也。
		</region>
		<region typus="original" subtype="" id="9426" explains="">
錢多輕，而公卿請令京师鑄锺官赤侧，
		</region>
		<region typus="comment" subtype="" id="9427" explains="9426">
【集解】如淳曰：「以赤銅爲其郭也。今錢见有赤侧者，不知作法云何。」【索隱】锺官掌鑄赤侧之錢。韋昭云「侧，邊也」，故晉灼云「以赤銅爲郭。今錢见有赤侧者」。
		</region>
		<region typus="original" subtype="" id="9428" explains="">
一當五，賦官用非赤侧不得行。
		</region>
		<region typus="comment" subtype="" id="9429" explains="9428">
【集解】漢書音義曰：「俗所謂紫绀錢也」。
		</region>
		<region typus="original" subtype="" id="9430" explains="">
白金稍賤，民不寶用，縣官以令禁之，無益。歲餘，白金終廢不行。
		</region>
	</paragraph>
	<paragraph index="33">
		<region typus="original" subtype="" id="9431" explains="">
是歲也，張湯死
		</region>
		<region typus="comment" subtype="" id="9432" explains="9431">
【集解】徐廣曰：「元鼎三年。」
		</region>
		<region typus="original" subtype="" id="9433" explains="">
而民不思。
		</region>
		<region typus="comment" subtype="" id="9434" explains="9433">
【索隱】乐產云：「諸所廢興，附上困下，皆自湯，故人不思之也。」
		</region>
	</paragraph>
	<paragraph index="34">
		<region typus="original" subtype="" id="9435" explains="">
其後二歲，赤侧錢賤，民巧法用之，不便，又廢。於是悉禁郡國無鑄錢，专令上林三官鑄。
		</region>
		<region typus="comment" subtype="" id="9436" explains="9435">
【集解】漢書百官表：「水衡都尉，武帝元鼎二年初置，掌上林苑，屬官有上林均輸、锺官、辨銅令。」然則上林三官，其是此三令乎？
		</region>
		<region typus="original" subtype="" id="9437" explains="">
錢既多，而令天下非三官錢不得行，諸郡國所前鑄錢皆廢销之，輸其銅三官。而民之鑄錢益少，計其費不能相當，唯真工大奸乃盗爲之。
		</region>
	</paragraph>
	<paragraph index="35">
		<region typus="original" subtype="" id="9438" explains="">
卜式相齊，而杨可告緡遍天下，
		</region>
		<region typus="comment" subtype="" id="9439" explains="9438">
【集解】瓚曰：「商賈居積及伎巧之家，非桑農所生出，謂之緡。茂陵中書有緡田奴婢是也。」【索隱】姓杨，名可。如淳云：「告緡者，令杨可告占緡之不盡者也。」
		</region>
		<region typus="original" subtype="" id="9440" explains="">
中家以上大抵皆遇告。杜周治之，獄少反者。
		</region>
		<region typus="comment" subtype="" id="9441" explains="9440">
【集解】如淳曰：「治匿緡之罪，其獄少有反者。」【索隱】反音番。反謂反使從輕也。案：劉德爲京兆尹，每行縣，多所平反是也。
		</region>
		<region typus="original" subtype="" id="9442" explains="">
乃分遣御史廷尉正监分曹往，
		</region>
		<region typus="comment" subtype="" id="9443" explains="9442">
【索隱】如淳云：「曹，輩也。謂分曹輩而出爲使也。」
		</region>
		<region typus="original" subtype="" id="9444" explains="">
即治郡國緡錢，得民財物以亿計，奴婢以千萬數，田大縣數百頃，小縣百餘頃，宅亦如之。於是商賈中家以上大率破，民偷甘食好衣，不事畜藏之產業，而縣官有鹽鐵緡錢之故，用益饶矣。
		</region>
	</paragraph>
	<paragraph index="36">
		<region typus="original" subtype="" id="9445" explains="">
益廣关，置左右辅。
		</region>
		<region typus="comment" subtype="" id="9446" explains="9445">
【集解】徐廣曰：「元鼎三年，丁卯歲，徙函谷关於新安東界。」
		</region>
	</paragraph>
	<paragraph index="37">
		<region typus="original" subtype="" id="9447" explains="">
初，大農筦鹽鐵官布多，
		</region>
		<region typus="comment" subtype="" id="9448" explains="9447">
【索隱】布謂泉布。
		</region>
		<region typus="original" subtype="" id="9449" explains="">
置水衡，欲以主鹽鐵；及杨可告緡錢，上林財物眾，乃令水衡主上林。上林既充滿，益廣。是時越欲與漢用船戰逐，
		</region>
		<region typus="comment" subtype="" id="9450" explains="9449">
【集解】韋昭曰：「戰斗驰逐也。」
		</region>
		<region typus="original" subtype="" id="9451" explains="">
乃大修昆明池，列觀環之。治樓船，高十餘丈，旗帜加其上，甚壯。
		</region>
		<region typus="comment" subtype="" id="9452" explains="9451">
【索隱】蓋始穿昆明池，欲與滇王戰，今乃更大修之，將與南越吕嘉戰逐，故作樓船，於是杨僕有將軍之號。又下云「因南方樓船卒二十餘萬击南越」也。昆明池有豫章馆。豫章，地名，以言將出軍於豫章也。
		</region>
		<region typus="original" subtype="" id="9453" explains="">
於是天子感之，乃作柏梁台，高數十丈。宫室之修，由此日麗。
		</region>
	</paragraph>
	<paragraph index="38">
		<region typus="original" subtype="" id="9454" explains="">
乃分緡錢諸官，而水衡、少府、大農、太僕各置農官，往往即郡縣比沒入田
		</region>
		<region typus="comment" subtype="" id="9455" explains="9454">
【索隱】比昔所沒入之田也。
		</region>
		<region typus="original" subtype="" id="9456" explains="">
田之。其沒入奴婢，分諸苑養狗馬禽兽，及與諸官。諸官益雜置多，
		</region>
		<region typus="comment" subtype="" id="9457" explains="9456">
【集解】如淳曰：「水衡、少府、太僕、司農皆有農官，是爲多。」
		</region>
		<region typus="original" subtype="" id="9458" explains="">
徒奴婢眾，而下河漕度四百萬石，
		</region>
		<region typus="comment" subtype="" id="9459" explains="9458">
【索隱】乐產云：「度猶運也。」
		</region>
		<region typus="original" subtype="" id="9460" explains="">
及官自籴乃足。
		</region>
		<region typus="comment" subtype="" id="9461" explains="9460">
【索隱】案：謂天子所給廩食者多，故官自籴乃足也。
		</region>
	</paragraph>
	<paragraph index="39">
		<region typus="original" subtype="" id="9462" explains="">
所忠
		</region>
		<region typus="comment" subtype="" id="9463" explains="9462">
【索隱】人姓名。服虔云「掌故官，取書於司馬相如者，封禅書公孫卿因所忠言寶鼎是也」。唯姚察獨以爲「所患」，非也。
		</region>
		<region typus="original" subtype="" id="9464" explains="">
言：「世家子弟
		</region>
		<region typus="comment" subtype="" id="9465" explains="9464">
【集解】如淳曰：「世世有祿秩家。」
		</region>
		<region typus="original" subtype="" id="9466" explains="">
富人或斗鸡走狗馬，弋猎博戏，乱齊民。」
		</region>
		<region typus="comment" subtype="" id="9467" explains="9466">
【索隱】晉灼云：「中國被教整齊之人也。」
		</region>
		<region typus="original" subtype="" id="9468" explains="">
乃徵諸犯令，相引數千人，命曰「株送徒」。入財者得补郎，郎選衰矣。
		</region>
		<region typus="comment" subtype="" id="9469" explains="9468">
【集解】應劭曰：「株，根本也。送，引也。」如淳曰：「株，根蒂也。諸坐博戏事决爲徒者，能入錢得补郎也。或曰，先至者爲根。」【索隱】李奇云：「先至者爲魁株。」應劭云：「株，根本也。送，當作『選』。選，引也。」應、李二音是。先至之人令之相引，似若得其株本，則枝叶自窮，故曰「株送徒」。又文颖曰：「凡斗鸡胜者爲株。」傳云：「陽沟之鸡，三歲爲株。」今則斗鸡走馬者用之。因其斗鸡本胜時名，故云株送徒者也。
		</region>
	</paragraph>
	<paragraph index="40">
		<region typus="original" subtype="" id="9470" explains="">
是時山東被河菑，及歲不登數年，人或相食，方一二千里。天子怜之，詔曰：「江南火耕水耨，
		</region>
		<region typus="comment" subtype="" id="9471" explains="9470">
【集解】應劭曰：「烧草，下水种稻，草與稻并生，高七八寸，因悉芟去，復下水灌之，草死，獨稻長，所謂火耕水耨也。」
		</region>
		<region typus="original" subtype="" id="9472" explains="">
令饥民得流就食江淮問，欲留，留處。」遣使冠蓋相屬於道，護之，下巴蜀粟以振之。
		</region>
	</paragraph>
	<paragraph index="41">
		<region typus="original" subtype="" id="9473" explains="">
其明年，天子始巡郡國。東度河，河東守不意行至，不辨，自殺。行西逾陇，陇西守以行往卒，
		</region>
		<region typus="comment" subtype="" id="9474" explains="9473">
【集解】漢書音義曰：「逾，度也。卒，倉卒也。」
		</region>
		<region typus="original" subtype="" id="9475" explains="">
天子從官不得食，陇西守自殺。於是上北出萧关，從數萬騎，猎新秦中，以勒邊兵而歸。新秦中或千里無亭徼，
		</region>
		<region typus="comment" subtype="" id="9476" explains="9475">
【集解】如淳曰：「徼，亦卒求盗之屬也。」晉灼曰：「徼，塞也。」瓚曰：「既無亭候，又不徼循，無衛邊之备也。」
		</region>
		<region typus="original" subtype="" id="9477" explains="">
於是誅北地太守以下，而令民得畜牧邊縣，
		</region>
		<region typus="comment" subtype="" id="9478" explains="9477">
【集解】漢書音義曰：「令民得畜牧於邊縣也。」瓚曰：「先是，新秦中千里無民，畏寇不敢畜牧，令設亭徼，故民得畜牧也。」
		</region>
		<region typus="original" subtype="" id="9479" explains="">
官假馬母，三歲而歸，及息什一，以除告緡，用充仞新秦中。
		</region>
		<region typus="comment" subtype="" id="9480" explains="9479">
【集解】李奇曰：「邊有官馬，今令民能畜官母馬者，滿三歲歸之也。及有蕃息，與當出緡算者，皆復令居新秦中，又充仞之也。謂與民母馬，令得爲馬种；令十母馬还官一駒，此爲息什一也。」瓚曰：「前以邊用不足，故設告緡之令，設亭徼，邊民無警，皆得田牧。新秦中已充，故除告緡，不復取於民也。」
		</region>
	</paragraph>
	<paragraph index="42">
		<region typus="original" subtype="" id="9481" explains="">
既得寶鼎，立后土、太一祠，
		</region>
		<region typus="comment" subtype="" id="9482" explains="9481">
【集解】徐廣曰：「元鼎四年立后土，五年立泰畤。」
		</region>
		<region typus="original" subtype="" id="9483" explains="">
公卿議封禅事，而天下郡國皆豫治道桥，缮故宫，及當驰道縣，縣治官儲，設供具，而望以待幸。
		</region>
	</paragraph>
	<paragraph index="43">
		<region typus="original" subtype="" id="9484" explains="">
其明年，南越反，西羌侵邊爲桀。於是天子爲山東不贍，赦天下，因南方樓船卒二十餘萬人击南越，數萬人发三河以西騎击西羌，又數萬人度河筑令居。
		</region>
		<region typus="comment" subtype="" id="9485" explains="9484">
【索隱】令音零，姚氏音连。韋昭云：「金城縣。」
		</region>
		<region typus="original" subtype="" id="9486" explains="">
初置張掖、酒泉郡，
		</region>
		<region typus="comment" subtype="" id="9487" explains="9486">
【集解】徐廣曰：「元鼎六年。」
		</region>
		<region typus="original" subtype="" id="9488" explains="">
而上郡、朔方、西河、河西开田官，斥塞卒
		</region>
		<region typus="comment" subtype="" id="9489" explains="9488">
【集解】如淳曰：「塞候斥卒。」
		</region>
		<region typus="original" subtype="" id="9490" explains="">
六十萬人戍田之。中國缮道餽糧，遠者三千，近者千餘里，皆仰給大農。邊兵不足，乃发武庫工官兵器以贍之。車騎馬乏絕，縣官錢少，買馬難得，乃著令，令封君以下至三百石以上吏，以差出牝馬天下亭，亭有畜牸馬，歲課息。
		</region>
	</paragraph>
	<paragraph index="44">
		<region typus="original" subtype="" id="9491" explains="">
齊相卜式上書曰：「臣聞主忧臣辱。南越反，臣原父子與齊習船者往死之。」天子下詔曰：「卜式雖躬耕牧，不以爲利，有餘辄助縣官之用。今天下不幸有急，而式奋原父子死之，雖未戰，可謂義形於内。賜爵关内侯，金六十斤，田十頃。」布告天下，天下莫應。列侯以百數，
		</region>
		<region typus="comment" subtype="" id="9492" explains="9491">
【索隱】劉氏言其多以百而數，故坐酎金失侯者一百六人。
		</region>
		<region typus="original" subtype="" id="9493" explains="">
皆莫求從軍击羌、越。至酎，少府省金，
		</region>
		<region typus="comment" subtype="" id="9494" explains="9493">
【集解】如淳曰：「省视諸侯金有輕有重也。或曰，至尝酎飲宗廟時，少府视其金多少也。」
		</region>
		<region typus="original" subtype="" id="9495" explains="">
而列侯坐酎金失侯者百餘人。
		</region>
		<region typus="comment" subtype="" id="9496" explains="9495">
【集解】如淳曰：「漢仪註王子爲侯，侯歲以户口酎黄金於漢廟，皇帝临受献金以助祭。大祀日飲酎，飲酎受金。金少不如斤两，色恶，王削縣，侯免國。」
		</region>
		<region typus="original" subtype="" id="9497" explains="">
乃拜式爲御史大夫。
		</region>
		<region typus="comment" subtype="" id="9498" explains="9497">
【集解】徐廣曰：「元鼎六年。」
		</region>
	</paragraph>
	<paragraph index="45">
		<region typus="original" subtype="" id="9499" explains="">
式既在位，见郡國多不便縣官作鹽鐵，鐵器苦恶，
		</region>
		<region typus="comment" subtype="" id="9500" explains="9499">
【集解】瓚曰：「謂作鐵器，民患苦其不好。」【索隱】器苦恶。苦音楛，言苦其器恶而買賣也。言器苦窳不好。凡病之器云苦。窳音庾，語见本紀。苦如字讀亦通也。
		</region>
		<region typus="original" subtype="" id="9501" explains="">
賈貴，或彊令民賣買之。而船有算，商者少，物貴，乃因孔僅言船算事。上由是不悦卜式。
		</region>
	</paragraph>
	<paragraph index="46">
		<region typus="original" subtype="" id="9502" explains="">
漢连兵三歲，誅羌，灭南越，番禺以西至蜀南者置初郡十七，
		</region>
		<region typus="comment" subtype="" id="9503" explains="9502">
【集解】徐廣曰：「南越爲九郡。」駰案：晉灼曰「元鼎六年，定越地，以爲南海、蒼梧、郁林、合浦、交趾、九真、日南、珠崖、儋耳郡；定西南夷，以爲武都、䍧牱、越巂、洗犁、汶山郡；及地理志、西南夷傳所置犍爲、零陵、益州郡，凡十七也」。
		</region>
		<region typus="original" subtype="" id="9504" explains="">
且以其故俗治，毋賦税。南陽、漢中以往郡，各以地比給初郡
		</region>
		<region typus="comment" subtype="" id="9505" explains="9504">
【索隱】比音鼻。謂南陽、漢中已往之郡，各以其地比近給初郡。初郡，即西南夷初所置之郡。
		</region>
		<region typus="original" subtype="" id="9506" explains="">
吏卒奉
		</region>
		<region typus="comment" subtype="" id="9507" explains="9506">
【索隱】扶用反，包氏同。
		</region>
		<region typus="original" subtype="" id="9508" explains="">
食币物，傳車馬被具。而初郡時時小反，殺吏，漢发南方吏卒往誅之，問歲萬餘人，費皆仰給大農。大農以均輸调鹽鐵助賦，故能贍之。然兵所過縣，爲以訾給毋乏而已，不敢言擅賦法矣。
		</region>
		<region typus="comment" subtype="" id="9509" explains="9508">
【集解】徐廣曰：「擅，一作『經』。經，常也。惟取用足耳，不暇顧經常法則也。」
		</region>
	</paragraph>
	<paragraph index="47">
		<region typus="original" subtype="" id="9510" explains="">
其明年，元封元年，卜式貶秩爲太子太傅。而桑弘羊爲治粟都尉，領大農，盡代僅筦天下鹽鐵。弘羊以諸官各自巿，相與爭，物故騰躍，而天下賦輸或不偿其僦費，
		</region>
		<region typus="comment" subtype="" id="9511" explains="9510">
【索隱】不偿其僦。服虔云：「雇载云僦，言所輸物不足偿其雇载之費也。僦音子就反。」
		</region>
		<region typus="original" subtype="" id="9512" explains="">
乃請置大農部丞數十人，分部主郡國，各往往縣置均輸鹽鐵官，令遠方各以其物貴時商賈所轉販者爲賦，而相灌輸。置平準於京师，都受天下委輸。召工官治車諸器，皆仰給大農。大農之諸官盡笼天下之貨物，貴即賣之，賤則買之。如此，富商大賈無所牟大利，
		</region>
		<region typus="comment" subtype="" id="9513" explains="9512">
【集解】如淳曰：「牟，取也。」
		</region>
		<region typus="original" subtype="" id="9514" explains="">
則反本，而萬物不得騰踊。故抑天下物，名曰「平準」。天子以爲然，許之。於是天子北至朔方，東到太山，巡海上，并北邊以歸。所過賞賜，用帛百餘萬疋，錢金以巨萬計，皆取足大農。
		</region>
	</paragraph>
	<paragraph index="48">
		<region typus="original" subtype="" id="9515" explains="">
弘羊又請令吏得入粟补官，及罪人贖罪。令民能入粟甘泉各有差，以復終身，不告緡。他郡各輸急處，
		</region>
		<region typus="comment" subtype="" id="9516" explains="9515">
【索隱】謂他郡能入粟，輸所在急要之處也。
		</region>
		<region typus="original" subtype="" id="9517" explains="">
而諸農各致粟，山東漕益歲六百萬石。一歲之中，太倉、甘泉倉滿。邊餘穀諸物均輸帛五百萬疋。民不益賦而天下用饶。於是弘羊賜爵左庶長，黄金再百斤焉。
		</region>
	</paragraph>
	<paragraph index="49">
		<region typus="original" subtype="" id="9518" explains="">
是歲小旱，上令官求雨，卜式言曰：「縣官當食租衣税而已，今弘羊令吏坐市列肆，
		</region>
		<region typus="comment" subtype="" id="9519" explains="9518">
【索隱】坐市列。謂吏坐市肆行列之中。
		</region>
		<region typus="original" subtype="" id="9520" explains="">
販物求利。亨弘羊，天乃雨。」
		</region>
	</paragraph>
	<paragraph index="50">
		<region typus="original" subtype="" id="9521" explains="">
太史公曰：農工商交易之路通，而龜貝金錢刀布之币興焉。所從来久遠，自高辛氏之前尚矣，靡得而記云。故書道唐虞之際，詩述殷周之世，安宁則長庠序，先本絀末，以礼義防於利；事變多故而亦反是。是以物盛則衰，時極而轉，
		</region>
		<region typus="comment" subtype="" id="9522" explains="9521">
【集解】徐廣曰：「時，一作『衰』。」
		</region>
		<region typus="original" subtype="" id="9523" explains="">
一质一文，終始之變也。禹贡九州，各因其土地所宜，人民所多少而纳職焉。湯武承弊易變，使民不倦，各兢兢所以爲治，而稍陵迟衰微。齊桓公用管仲之谋，通輕重之權，
		</region>
		<region typus="comment" subtype="" id="9524" explains="9523">
【集解】管子有輕重之法。
		</region>
		<region typus="original" subtype="" id="9525" explains="">
徼山海之業，以朝諸侯，用区区之齊显成霸名。魏用李克，盡地力，爲彊君。自是以後，天下爭於戰國，貴詐力而賤仁義，先富有而後推讓。故庶人之富者或累巨萬，而貧者或不厌糟糠；有國彊者或并羣小以臣諸侯，而弱國或絕祀而灭世。以至於秦，卒并海内。虞夏之币，金爲三品，
		</region>
		<region typus="comment" subtype="" id="9526" explains="9525">
【索隱】即下「或黄，或赤、白」。黄，黄金也；白，白銀也；赤，赤銅也：并见食貨志。
		</region>
		<region typus="original" subtype="" id="9527" explains="">
或黄，或白，或赤；或錢，或布，
		</region>
		<region typus="comment" subtype="" id="9528" explains="9527">
【集解】如淳曰：「布於民問也。」
		</region>
		<region typus="original" subtype="" id="9529" explains="">
或刀，
		</region>
		<region typus="comment" subtype="" id="9530" explains="9529">
【集解】如淳曰：「名錢爲刀者，以其利於民也。」
		</region>
		<region typus="original" subtype="" id="9531" explains="">
或龜貝。
		</region>
		<region typus="comment" subtype="" id="9532" explains="9531">
【索隱】案：錢本名泉，言貨之流如泉也，故周有泉府之官。及景王乃鑄大錢。布者，言貨流布，故周礼有二夫之布。食貨志貨布首長八分，足支八分。刀者，錢也。食貨志有契刀、錯刀，形如刀，長二寸，直五千。以其形如刀，故曰刀，以其利於人也。又古者貨貝寶龜，食貨志有十朋五貝，皆用爲貨，其各有多少，元龜直十貝，故直二千一百六十，已下各有差也。
		</region>
		<region typus="original" subtype="" id="9533" explains="">
及至秦，中一國之币爲等，黄金以鎰名，
		</region>
		<region typus="comment" subtype="" id="9534" explains="9533">
【集解】孟康曰：「二十两爲鎰。」
		</region>
		<region typus="original" subtype="" id="9535" explains="">
爲上币；銅錢識曰半两，重如其文，爲下币。而珠玉、龜貝、銀錫之屬爲器饰寶藏，不爲币。然各随時而輕重無常。於是外攘夷狄，内興功業，海内之士力耕不足糧饟，女子纺績不足衣服。古者尝竭天下之資財以奉其上，猶自以爲不足也。無異故云，事势之流，相激使然，曷足怪焉。
		</region>
	</paragraph>
	<paragraph index="51">
		<region typus="summary" subtype="" id="9536" explains="">
索隱】述贊平準之立，通貨天下。既入縣官，或振華夏。其名刀布，其文龍馬。增算告緡，裒多益寡。弘羊心計，卜式長者。都内充殷，取贍郊野。
		</region>
	</paragraph>
</text>
