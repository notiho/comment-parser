<?xml version='1.0' encoding='UTF-8'?>
<text title="史記三家注" section="禮書第一" juan="23" original_title="史記">
	<paragraph index="0">
		<region typus="original" subtype="title" id="6561" explains="">
史記三家注 禮書第一
		</region>
	</paragraph>
	<paragraph index="1">
		<region typus="summary" subtype="" id="6562" explains="">
索隱】書者，五經六籍總名也。此之八書，記國家大體。班氏謂之志，志亦記也。【正義】天地位，日月明，四時序，陰陽和，風雨節，羣品滋茂，萬物宰制，君臣朝廷尊卑貴賤有序，咸謂之禮。五經六籍，咸謂之書。故曲禮云：「道德仁義非禮不成，教訓正俗非禮不備，分爭辯訟非禮不決」云云。
		</region>
	</paragraph>
	<paragraph index="2">
		<region typus="original" subtype="" id="6563" explains="">
太史公曰：洋洋美德乎
		</region>
		<region typus="comment" subtype="" id="6564" explains="6563">
【索隱】洋音羊。洋洋，美盛貌。鄒誕生音翔，非也。
		</region>
		<region typus="original" subtype="" id="6565" explains="">
！宰制萬物，役使羣眾，豈人力也哉？
		</region>
		<region typus="comment" subtype="" id="6566" explains="6565">
【正義】言天地宰制萬物，役使羣品，順四時而動，咸有成功，豈藉人力營為哉，是美善盛大眾多之德也。故孔子曰「四時行焉，百物生焉」。
		</region>
		<region typus="original" subtype="" id="6567" explains="">
余至大行禮官，
		</region>
		<region typus="comment" subtype="" id="6568" explains="6567">
【索隱】大行，秦官，主禮儀。漢景帝改曰大鴻臚。鴻臚者，掌九賓之儀也。
		</region>
		<region typus="original" subtype="" id="6569" explains="">
觀三代損益，乃知緣人情而制禮，依人性而作儀，其所由來尚矣。
		</region>
	</paragraph>
	<paragraph index="3">
		<region typus="original" subtype="" id="6570" explains="">
人道經緯萬端，規矩無所不貫，誘進以仁義，束縛以刑罰，故德厚者位尊，祿重者寵榮，所以總一海內而整齊萬民也。人體安駕乘
		</region>
		<region typus="comment" subtype="" id="6571" explains="6570">
【正義】時證反。
		</region>
		<region typus="original" subtype="" id="6572" explains="">
，為之金輿錯衡以繁其飾
		</region>
		<region typus="comment" subtype="" id="6573" explains="6572">
【集解】駰案周禮王之五路有金路。鄭玄曰：「以金飾諸末。」【索隱】錯鏤衡軛為文飾也。詩曰「約軧錯衡」，毛傳云：「錯衡，文衡也。」【正義】為，於偽反。錯作「鏓」，七公反。
		</region>
		<region typus="original" subtype="" id="6574" explains="">
；目好五色，為之黼黻文章以表其能；耳樂鐘磬，為之調諧八音以蕩其心；口甘五味，為之庶羞酸醎以致其美
		</region>
		<region typus="comment" subtype="" id="6575" explains="6574">
【集解】駰案周禮曰：「羞用百有二十品。」鄭玄曰：「羞出於牲及禽獸，以備其滋味，謂之庶羞。」鄭眾曰：「羞者，進也。」
		</region>
		<region typus="original" subtype="" id="6576" explains="">
；情好珍善，為之琢磨圭璧以通其意。故大路越席
		</region>
		<region typus="comment" subtype="" id="6577" explains="6576">
【集解】服虔曰：「大路，祀天車也。越席，結括草以為席也。」王肅曰：「不緣也。」【正義】按：括草，蒲草。越，戶括反。
		</region>
		<region typus="original" subtype="" id="6578" explains="">
，皮弁布裳
		</region>
		<region typus="comment" subtype="" id="6579" explains="6578">
【集解】駰案周禮曰：「王視朝則皮弁之服。」鄭玄曰：「皮弁之服，十五升白布衣，積素為裳也。」【正義】以鹿子皮為弁也。按：襞積素布而為裳也。
		</region>
		<region typus="original" subtype="" id="6580" explains="">
，朱絃洞越
		</region>
		<region typus="comment" subtype="" id="6581" explains="6580">
【集解】鄭玄曰：「朱絃，練朱絲絃也。越，瑟底孔。」
		</region>
		<region typus="original" subtype="" id="6582" explains="">
，大羹玄酒
		</region>
		<region typus="comment" subtype="" id="6583" explains="6582">
【集解】鄭玄曰：「大羹，肉湆不調以鹽菜也。玄酒，水也。」
		</region>
		<region typus="original" subtype="" id="6584" explains="">
，所以防其淫侈，救其彫敝
		</region>
		<region typus="comment" subtype="" id="6585" explains="6584">
【索隱】彫謂彫飾也。言彫飾是奢侈之弊也。
		</region>
		<region typus="original" subtype="" id="6586" explains="">
。是以君臣朝廷尊卑貴賤之序，下及黎庶車輿衣服宮室飲食嫁娶喪祭之分，事有宜適，物有節文。仲尼曰：「禘自既灌而往者，吾不欲觀之矣。」
		</region>
		<region typus="comment" subtype="" id="6587" explains="6586">
【集解】孔安國曰：「禘祫之禮，為序昭穆也，故毀廟之主及羣廟之主皆合食於太祖。灌者，酌郁鬯，灌於太祖，以降神也。既灌之後，列尊卑，序昭穆。而魯逆祀，躋僖公，亂昭穆，故不欲觀之。」
		</region>
	</paragraph>
	<paragraph index="4">
		<region typus="original" subtype="" id="6588" explains="">
周衰，禮廢樂壞，大小相踰，管仲之家，兼備三歸
		</region>
		<region typus="comment" subtype="" id="6589" explains="6588">
【集解】包氏曰：「三歸，娶三姓女也。婦人謂嫁曰歸。」
		</region>
		<region typus="original" subtype="" id="6590" explains="">
。循法守正者見侮於世，奢溢僭差者謂之顯榮。自子夏，門人之高弟也
		</region>
		<region typus="comment" subtype="" id="6591" explains="6590">
【索隱】言子夏是孔子門人之中高弟者，謂才優而品第高也，故論語四科有「文學子游、子夏」也。
		</region>
		<region typus="original" subtype="" id="6592" explains="">
，猶云：「出見紛華盛麗而說，入聞夫子之道而樂，二者心戰，未能自決」，而況中庸以下，漸漬於失教，被服於成俗乎？孔子曰「必也正名」
		</region>
		<region typus="comment" subtype="" id="6593" explains="6592">
【集解】駰案論語曰：「子路曰『衛君待子而為政，子將奚先？』子曰『必也正名乎！』」馬融曰：「正百事之名。」
		</region>
		<region typus="original" subtype="" id="6594" explains="">
，於衛所居不合。仲尼沒後，受業之徒沈湮而不舉，或適齊、楚，或入河海
		</region>
		<region typus="comment" subtype="" id="6595" explains="6594">
【正義】論語云：「太師摯適齊，亞飯干適楚，鼓方叔入於河，少師陽、擊磬襄入于海。」魯哀公時，禮壞樂崩，人皆去也。
		</region>
		<region typus="original" subtype="" id="6596" explains="">
，豈不痛哉！
		</region>
	</paragraph>
	<paragraph index="5">
		<region typus="original" subtype="" id="6597" explains="">
至秦有天下，悉內六國禮儀，採擇其善，雖不合聖制，其尊君抑臣，朝廷濟濟，依古以來。
		</region>
		<region typus="comment" subtype="" id="6598" explains="6597">
【正義】秦採擇六國禮儀，尊君抑臣，朝廷濟濟，依古以來典法行之。
		</region>
		<region typus="original" subtype="" id="6599" explains="">
至於高祖，光有四海，叔孫通頗有所增益減損，大抵皆襲秦故。
		</region>
		<region typus="comment" subtype="" id="6600" explains="6599">
【集解】應劭曰：「抵，至也。」瓚曰：「抵，歸也。」【索隱】按：大抵猶大略也。臣瓚以抵訓為歸，則是大略大歸，其義通也。
		</region>
		<region typus="original" subtype="" id="6601" explains="">
自天子稱號
		</region>
		<region typus="comment" subtype="" id="6602" explains="6601">
【正義】稱，尺證反。
		</region>
		<region typus="original" subtype="" id="6603" explains="">
下至佐僚及宮室官名，少所變改。孝文即位，有司議欲定儀禮，孝文好道家之學，以為繁禮飾貌，無益於治，躬化謂何耳，
		</region>
		<region typus="comment" subtype="" id="6604" explains="6603">
【正義】孝文本紀云：上身衣弋綈，所幸慎夫人令衣不曳地，幃帳不得文綉，治霸陵皆以瓦器。是躬化節儉，謂何嫌耳，不須繁禮飾貌也。
		</region>
		<region typus="original" subtype="" id="6605" explains="">
故罷去之。孝景時，御史大夫晁錯明於世務刑名，數干諫孝景曰：「諸侯籓輔，臣子一例，古今之制也。今大國專治異政，不稟京師，恐不可傳後。」孝景用其計，而六國畔逆，
		</region>
		<region typus="comment" subtype="" id="6606" explains="6605">
【正義】吳、楚、趙、菑川、濟南、膠西為六國也。齊孝王狐疑城守，三國兵圍齊，齊使路中大夫告天子，故不言七國也。
		</region>
		<region typus="original" subtype="" id="6607" explains="">
以錯首名，天子誅錯以解難。
		</region>
		<region typus="comment" subtype="" id="6608" explains="6607">
【正義】上紀買反，下乃憚反。
		</region>
		<region typus="original" subtype="" id="6609" explains="">
事在袁盎語中。是後官者養交安祿而已，莫敢複議。
		</region>
	</paragraph>
	<paragraph index="6">
		<region typus="original" subtype="" id="6610" explains="">
今上即位，招致儒術之士，令共定儀，十餘年不就。或言古者太平，萬民和喜，瑞應辨至，
		</region>
		<region typus="comment" subtype="" id="6611" explains="6610">
【正義】辨音遍。
		</region>
		<region typus="original" subtype="" id="6612" explains="">
乃採風俗，定製作。上聞之，制詔御史曰：「蓋受命而王，各有所由興，殊路而同歸，謂因民而作，追俗為制也。議者咸稱太古，百姓何望？漢亦一家之事，典法不傳，謂子孫何？化隆者閎博，治淺者褊狹，可不勉與！」乃以太初之元改正朔，
		</region>
		<region typus="comment" subtype="" id="6613" explains="6612">
【集解】應劭曰：「初用夏正，以正月為歲首，改年為太初。」
		</region>
		<region typus="original" subtype="" id="6614" explains="">
易服色，封太山，定宗廟百官之儀，以為典常，垂之於後云。
		</region>
	</paragraph>
	<paragraph index="7">
		<region typus="original" subtype="" id="6615" explains="">
禮由人起。人生有欲，欲而不得則不能無忿，忿而無度量則爭，
		</region>
		<region typus="comment" subtype="" id="6616" explains="6615">
【正義】音諍。
		</region>
		<region typus="original" subtype="" id="6617" explains="">
爭則亂。先王惡其亂，故制禮義以養人之欲，給人之求，使欲不窮於物，物不屈於欲，
		</region>
		<region typus="comment" subtype="" id="6618" explains="6617">
【正義】屈，羣物反。
		</region>
		<region typus="original" subtype="" id="6619" explains="">
二者相待而長，是禮之所起也。故禮者養也。稻粱五味，所以養口也；椒蘭芬茝，
		</region>
		<region typus="comment" subtype="" id="6620" explains="6619">
【索隱】音止，又昌改反。
		</region>
		<region typus="original" subtype="" id="6621" explains="">
所以養鼻也；鐘鼓管絃，所以養耳也；刻鏤文章，所以養目也；疏房床笫幾席，所以養體也：
		</region>
		<region typus="comment" subtype="" id="6622" explains="6621">
【集解】服虔曰：「簀謂之笫。」【索隱】疏謂窗也。【正義】疏謂窗也。笫，側里反。
		</region>
		<region typus="original" subtype="" id="6623" explains="">
故禮者養也。
		</region>
	</paragraph>
	<paragraph index="8">
		<region typus="original" subtype="" id="6624" explains="">
君子既得其養，又好其辨也。所謂辨者，貴賤有等，長少有差，貧富輕重皆有稱也。故天子大路越席，所以養體也；
		</region>
		<region typus="comment" subtype="" id="6625" explains="6624">
【正義】謂蒲草為席，既絜且柔，絜可以祀神，柔可以養體也。
		</region>
		<region typus="original" subtype="" id="6626" explains="">
側載臭茝，所以養鼻也；
		</region>
		<region typus="comment" subtype="" id="6627" explains="6626">
【索隱】劉氏云：「側，特也。臭，香也。茝，香草也。言天子行，特得以香草自隨也，其餘則否。」臭為香者，山海經云：「臭如蘼蕪」，易曰「其臭如蘭」，是臭為草之香也。今以側為邊側，載者置也，言天子之側常置芳香於左右。
		</region>
		<region typus="original" subtype="" id="6628" explains="">
前有錯衡，所以養目也；
		</region>
		<region typus="comment" subtype="" id="6629" explains="6628">
【集解】詩云：「約軧錯衡。」毛傳云：「錯衡，文衡也。」
		</region>
		<region typus="original" subtype="" id="6630" explains="">
和鸞之聲，
		</region>
		<region typus="comment" subtype="" id="6631" explains="6630">
【集解】鄭玄曰：「和，鸞，皆鈴也，所以為車行節也。韓詩內傳曰鸞在衡，和在軾前，升車則馬動，馬動則鸞鳴，鸞鳴則和應。」服虔曰：「鸞在鑣，和在衡。續漢書輿服志曰鸞雀衡也。」【正義】皇偘云：「鸞，以金為鸞，懸鈴其中，於衡上，以為遲疾之節，所以正威儀行舒疾也。」
		</region>
		<region typus="original" subtype="" id="6632" explains="">
步中武象，驟中韶濩，所以養耳也；
		</region>
		<region typus="comment" subtype="" id="6633" explains="6632">
【集解】鄭玄曰：「武，武王樂也。象，武舞也。韶，舜樂也。濩，湯樂也。」【正義】步猶緩。緩車則和鸞之音中於武象，驟車中於韶濩也。
		</region>
		<region typus="original" subtype="" id="6634" explains="">
龍旂九斿，所以養信也；
		</region>
		<region typus="comment" subtype="" id="6635" explains="6634">
【集解】周禮曰：「交龍為旂。」【正義】斿音旒。
		</region>
		<region typus="original" subtype="" id="6636" explains="">
寢兕
		</region>
		<region typus="comment" subtype="" id="6637" explains="6636">
【索隱】按：以兕牛皮為席。【正義】兕音似。爾雅云：兕似牛。
		</region>
		<region typus="original" subtype="" id="6638" explains="">
持虎，
		</region>
		<region typus="comment" subtype="" id="6639" explains="6638">
【索隱】持虎者，以猛獸皮文飾倚較及伏軾，故云持虎。劉氏云：「畫之於旍竿及楯仗等」，以今所見為說也。
		</region>
		<region typus="original" subtype="" id="6640" explains="">
鮫韅
		</region>
		<region typus="comment" subtype="" id="6641" explains="6640">
【集解】徐廣曰：「鮫魚皮可以飾服器，音交。韅者，當馬腋之革，音呼見反。」【索隱】以鮫魚皮飾韅。韅，馬腹帶也。
		</region>
		<region typus="original" subtype="" id="6642" explains="">
彌龍，
		</region>
		<region typus="comment" subtype="" id="6643" explains="6642">
【集解】徐廣曰：「乘輿車金薄璆龍為輿倚較，文虎伏軾，龍首銜軛。」【索隱】彌亦音弭，謂金飾衡枙為龍。此皆王者服御崇飾，所以示威武，故云「所以養威」也。此文皆出大戴禮，蓋是荀卿所說。劉氏云：「薄猶飾也。璆然，龍貌。璆音虯。」
		</region>
		<region typus="original" subtype="" id="6644" explains="">
所以養威也。故大路之馬，必信至教順，然後乘之，所以養安也。孰知夫出死要節之所以養生也。
		</region>
		<region typus="comment" subtype="" id="6645" explains="6644">
【索隱】言人誰知夫志士推誠守死，要立名節。仍是養生安身之本，故下云：「人苟生之為見，若者必死」，是解上意，言人苟以貪生之為見，不能見危致命，若者必死。若猶如也，言執心為見，如此者必刑戮及身，故云「必死」。下文皆放此也。【正義】夫音扶。要音腰。孰知猶審知也。出死猶處死也。審知志士推誠處死，要立名節，若曹沬、茅焦，所以養生命也。
		</region>
		<region typus="original" subtype="" id="6646" explains="">
孰知夫輕費用之所以養財也，
		</region>
		<region typus="comment" subtype="" id="6647" explains="6646">
【正義】費音芳味反。輕猶薄。言審知尟薄費用則能畜聚，所以養財貨也。
		</region>
		<region typus="original" subtype="" id="6648" explains="">
孰知夫恭敬辭讓之所以養安也，
		</region>
		<region typus="comment" subtype="" id="6649" explains="6648">
【正義】言審知恭敬辭讓所以養體安身。
		</region>
		<region typus="original" subtype="" id="6650" explains="">
孰知夫禮義文理之所以養情也。
		</region>
		<region typus="comment" subtype="" id="6651" explains="6650">
【正義】言審知禮義文章道理所以養其情性。此四科，是儒者有禮義，故兩得之也。
		</region>
	</paragraph>
	<paragraph index="9">
		<region typus="original" subtype="" id="6652" explains="">
人苟生之為見，若者必死；
		</region>
		<region typus="comment" subtype="" id="6653" explains="6652">
【正義】苟，且；若，如此也。言平凡好生之人，且見操節之士，以禮義處死，養得其生有效，如此者必死也。
		</region>
		<region typus="original" subtype="" id="6654" explains="">
苟利之為見，若者必害；
		</region>
		<region typus="comment" subtype="" id="6655" explains="6654">
【正義】言平凡好利之人，且見利義之士，以輕省費用，養得其財有效，如此者必害身也。
		</region>
		<region typus="original" subtype="" id="6656" explains="">
怠惰之為安，若者必危；
		</region>
		<region typus="comment" subtype="" id="6657" explains="6656">
【正義】惰，徒臥反。言平凡怠惰之人，且見有禮之士，以恭敬禮讓，養得安樂有效，如此者必危亡也。
		</region>
		<region typus="original" subtype="" id="6658" explains="">
情勝之為安，若者必滅。
		</region>
		<region typus="comment" subtype="" id="6659" explains="6658">
【索隱】覆解上「禮義文理之所以養情也」。【正義】勝音叔證反。言平凡好勝之人，且見利義之士，禮義文理，養得其情性有效，如此者必滅亡也。此四科，是墨者無禮義，故兩失之也。
		</region>
		<region typus="original" subtype="" id="6660" explains="">
故聖人一之於禮義，則兩得之矣；一之於情性，則兩失之矣。故儒者將使人兩得之者也，墨者將使人兩失之者也。
		</region>
		<region typus="comment" subtype="" id="6661" explains="6660">
【索隱】墨者不尚禮義而任儉嗇，無仁恩，故使人兩失之。易曰「悅以使人，人忘其死」是也。
		</region>
		<region typus="original" subtype="" id="6662" explains="">
是儒墨之分。
		</region>
		<region typus="comment" subtype="" id="6663" explains="6662">
【正義】分，扶問反。分猶等也。若儒等者是治辨之極，彊固之本，威行之道，功名之總，則天下歸之矣。
		</region>
	</paragraph>
	<paragraph index="10">
		<region typus="original" subtype="" id="6664" explains="">
治辨之極也，彊固之本也，
		</region>
		<region typus="comment" subtype="" id="6665" explains="6664">
【索隱】自此已下，皆是儒分之功也。【正義】固，堅固也。言國以禮義，四方欽仰，無有攻伐，故為彊而且堅固之本也。
		</region>
		<region typus="original" subtype="" id="6666" explains="">
威行之道也，
		</region>
		<region typus="comment" subtype="" id="6667" explains="6666">
【正義】以禮義導天下，天下伏而歸之，故為威行之道也。
		</region>
		<region typus="original" subtype="" id="6668" explains="">
功名之總也。
		</region>
		<region typus="comment" subtype="" id="6669" explains="6668">
【正義】以禮義率天下，天下咸遵之，故為功名之總。總，合也，聚也。
		</region>
		<region typus="original" subtype="" id="6670" explains="">
王公由之，
		</region>
		<region typus="comment" subtype="" id="6671" explains="6670">
【正義】言由禮義也。
		</region>
		<region typus="original" subtype="" id="6672" explains="">
所以一天下，臣諸侯也；弗由之，所以捐社稷也。故堅革利兵不足以為勝，
		</region>
		<region typus="comment" subtype="" id="6673" explains="6672">
【索隱】覆上「功名之總也」。
		</region>
		<region typus="original" subtype="" id="6674" explains="">
高城深池不足以為固，嚴令繁刑不足以為威。由其道則行，不由其道則廢。楚人鮫革犀兕，所以為甲，堅如金石；宛之鉅鐵
		</region>
		<region typus="comment" subtype="" id="6675" explains="6674">
【集解】徐廣曰：「大剛曰鉅。」【正義】宛城，今鄧州南陽縣城是也。音於元反。鉅，剛鐵也。
		</region>
		<region typus="original" subtype="" id="6676" explains="">
施，鑽如蜂蠆，
		</region>
		<region typus="comment" subtype="" id="6677" explains="6676">
【索隱】鑽謂矛刃及矢鏃也。
		</region>
		<region typus="original" subtype="" id="6678" explains="">
輕利剽遫，
		</region>
		<region typus="comment" subtype="" id="6679" explains="6678">
【正義】上匹妙反，下音速。剽遫，疾也。
		</region>
		<region typus="original" subtype="" id="6680" explains="">
卒如熛風。
		</region>
		<region typus="comment" subtype="" id="6681" explains="6680">
【正義】卒，村忽反。熛，必遙反。熛風，疾也。
		</region>
		<region typus="original" subtype="" id="6682" explains="">
然而兵殆於垂涉，唐昧死焉；
		</region>
		<region typus="comment" subtype="" id="6683" explains="6682">
【集解】許慎曰：「垂涉，地名也。」
		</region>
		<region typus="original" subtype="" id="6684" explains="">
庄蹻起，楚分而為四
		</region>
		<region typus="comment" subtype="" id="6685" explains="6684">
【索隱】蹻音其略反，楚將之名。言其起兵亂後楚遂分為四。按漢志，滇王，庄蹻之後也。【正義】以「起」字為絕句。或曰楚莊王苗裔也。按：括地誌云：「師州、黎州在京西南五千六百七十里。戰國楚威王時，庄蹻王滇，則為滇國之地」。楚昭王徙都鄀，楚襄王徙都陳，楚考烈王徙都壽春，咸被秦逼，乃四分也。然昭王雖在庄蹻之前，故荀卿兼言之也。
		</region>
		<region typus="original" subtype="" id="6686" explains="">
參。是豈無堅革利兵哉？
		</region>
		<region typus="comment" subtype="" id="6687" explains="6686">
【索隱】參者，驗也。言驗是，楚豈無利兵哉。【正義】參，七含反。言蹻、楚國豈無堅甲利兵哉，為其不由禮義，故眾分也。
		</region>
		<region typus="original" subtype="" id="6688" explains="">
其所以統之者非其道故也。汝潁以為險，
		</region>
		<region typus="comment" subtype="" id="6689" explains="6688">
【正義】括地誌云：「汝水源出汝州魯山縣西伏牛山，亦名猛山。汝水至豫州郾城縣名濆水。爾雅云：『河有澭，汝有濆』，亦汝之別名。潁水源出洛州嵩高縣東南三十五里陽乾山，俗名潁山。地理志高陵山，汝出，東南至新蔡縣入淮；陽乾山潁水出，東至下蔡入淮也。」
		</region>
		<region typus="original" subtype="" id="6690" explains="">
江漢以為池，
		</region>
		<region typus="comment" subtype="" id="6691" explains="6690">
【正義】江即岷江，從蜀入，楚在荊州南。漢江從漢中東南入江。四水為楚之險固也。
		</region>
		<region typus="original" subtype="" id="6692" explains="">
阻之以鄧林，
		</region>
		<region typus="comment" subtype="" id="6693" explains="6692">
【集解】山海經曰：「夸父與日逐走，日入，渴，欲得飲，飲於渭河；不足，北飲大澤；未至，道渴而死。棄其杖，化為鄧林。」駰謂鄧林後遂為林名。【索隱】按：裴氏引山海經，以為夸父棄杖為鄧林，其言北飲大澤，蓋非在中國也。劉氏以為今襄州南鳳林山是古鄧祁侯之國，在楚之北境，故云阻以鄧林也。
		</region>
		<region typus="original" subtype="" id="6694" explains="">
緣之以方城。
		</region>
		<region typus="comment" subtype="" id="6695" explains="6694">
【正義】括地誌云：「方城，房州竹山縣東南四十一里。其山頂上平，四面險峻，山南有城，長十餘里，名為方城，即此山也。」
		</region>
		<region typus="original" subtype="" id="6696" explains="">
然而秦師至鄢郢，舉若振槁。
		</region>
		<region typus="comment" subtype="" id="6697" explains="6696">
【索隱】振，動也，擊也。槁，乾葉也。【正義】鄢音郾。括地誌云：「故城在襄州安養縣北三里，古郾子之國，鄧之南鄙也。又率道縣南九里有故郾城，漢惠帝改曰宜城也。郢城，荊州江陵縣東北六里，即吳公子光伐楚，楚平王恐，城郢者也。又楚武王始都郢，紀南故城是也，在江陵北十五里也。」
		</region>
		<region typus="original" subtype="" id="6698" explains="">
是豈無固塞險阻哉？其所以統之者非其道故也。紂剖比干，囚箕子，為砲格，刑殺無辜，時臣下懍然，莫必其命。
		</region>
		<region typus="comment" subtype="" id="6699" explains="6698">
【索隱】言無人必保其性命。
		</region>
		<region typus="original" subtype="" id="6700" explains="">
然而周師至，而令不行乎下，不能用其民。是豈令不嚴，刑不鷟哉？其所以統之者非其道故也。
		</region>
	</paragraph>
	<paragraph index="11">
		<region typus="original" subtype="" id="6701" explains="">
古者之兵，戈矛弓矢而已，然而敵國不待試而詘。
		</region>
		<region typus="comment" subtype="" id="6702" explains="6701">
【集解】徐廣曰：「試，一作『誡』也。」【正義】詘，丘勿反。試，用也。
		</region>
		<region typus="original" subtype="" id="6703" explains="">
城郭不集，溝池不掘，
		</region>
		<region typus="comment" subtype="" id="6704" explains="6703">
【正義】求勿反，又求厥反。
		</region>
		<region typus="original" subtype="" id="6705" explains="">
固塞不樹，機變不張，然而國晏然不畏外而固者，無他故焉，明道而均分之，
		</region>
		<region typus="comment" subtype="" id="6706" explains="6705">
【正義】分，扶問反。言明儒墨之分，使禮義均等，則下應之如影響耳。
		</region>
		<region typus="original" subtype="" id="6707" explains="">
時使而誠愛之，則下應之如景響。有不由命者，然後俟之以刑，則民知罪矣。
		</region>
		<region typus="comment" subtype="" id="6708" explains="6707">
【正義】事君以禮義，民有不由禮義者，然後待之以刑，則民知罪伏刑矣。
		</region>
		<region typus="original" subtype="" id="6709" explains="">
故刑一人而天下服。罪人不尤其上，知罪之在己也。是故刑罰省而威行如流，無他故焉，由其道故也。故由其道則行，不由其道則廢。古者帝堯之治天下也，蓋殺一人刑二人而天下治。傳曰「威厲而不試，刑措而不用」。
		</region>
	</paragraph>
	<paragraph index="12">
		<region typus="original" subtype="" id="6710" explains="">
天地者，生之本也；先祖者，類之本也；
		</region>
		<region typus="comment" subtype="" id="6711" explains="6710">
【正義】類，種類也。
		</region>
		<region typus="original" subtype="" id="6712" explains="">
君師者，治之本也。無天地惡生？
		</region>
		<region typus="comment" subtype="" id="6713" explains="6712">
【正義】惡音鳥。
		</region>
		<region typus="original" subtype="" id="6714" explains="">
無先祖惡出？無君師惡治？三者偏亡，
		</region>
		<region typus="comment" subtype="" id="6715" explains="6714">
【索隱】鄒音遍。【正義】偏，疋然反。
		</region>
		<region typus="original" subtype="" id="6716" explains="">
則無安人。故禮，上事天，下事地，尊先祖而隆君師，是禮之三本也。
		</region>
	</paragraph>
	<paragraph index="13">
		<region typus="original" subtype="" id="6717" explains="">
故王者天太祖，
		</region>
		<region typus="comment" subtype="" id="6718" explains="6717">
【集解】毛詩敘曰：「文武之功起於后稷，故推以配天焉。」
		</region>
		<region typus="original" subtype="" id="6719" explains="">
諸侯不敢懷，
		</region>
		<region typus="comment" subtype="" id="6720" explains="6719">
【索隱】懷，思也。言諸侯不敢思以太祖配天而食也。又一解，王之子孫為諸侯，不思祀其父祖，故禮云：「諸侯不敢祖天子」，蓋與此同意。
		</region>
		<region typus="original" subtype="" id="6721" explains="">
大夫士有常宗，
		</region>
		<region typus="comment" subtype="" id="6722" explains="6721">
【集解】禮記曰：「別子為祖，繼別為宗。百世不遷者，謂別子之後也。」
		</region>
		<region typus="original" subtype="" id="6723" explains="">
所以辨貴賤。貴賤治，得之本也。郊疇乎天子，
		</region>
		<region typus="comment" subtype="" id="6724" explains="6723">
【索隱】疇，類也。天子類得郊天，餘並不合祭，今大戴禮作「郊止乎天子」是也。止或作「疇」，因誤耳。
		</region>
		<region typus="original" subtype="" id="6725" explains="">
社至乎諸侯，
		</region>
		<region typus="comment" subtype="" id="6726" explains="6725">
【索隱】言天子已下至諸侯得立社。
		</region>
		<region typus="original" subtype="" id="6727" explains="">
函
		</region>
		<region typus="comment" subtype="" id="6728" explains="6727">
【集解】音含。【索隱】啗音含。含謂包容。諸侯已下至士大夫得祭社，故禮云：「大夫成羣立社曰置社」，亦曰里社也。鄒誕生音啗徒濫反，意義亦通，但不見古文，各以意為音耳。今按：大戴禮作「導及士大夫」，導亦通也。今此為「啗」者，當以導與蹈同，後「足」字失「止」，唯有「口」存，故使解者穿鑿也。
		</region>
		<region typus="original" subtype="" id="6729" explains="">
及士大夫，所以辨尊者事尊，卑者事卑，宜鉅者鉅，宜小者小。故有天下者事七世，有一國者事五世，有五乘之地者事三世，
		</region>
		<region typus="comment" subtype="" id="6730" explains="6729">
【集解】鄭玄曰：「古者方十里，其中六十四井出兵車一乘，此兵法之賦。」
		</region>
		<region typus="original" subtype="" id="6731" explains="">
有三乘之地者事二世，
		</region>
		<region typus="comment" subtype="" id="6732" explains="6731">
【集解】穀梁傳曰：「天子至於士皆有廟，天子七，諸侯五，大夫三，士二。始封之者必為其太祖。」
		</region>
		<region typus="original" subtype="" id="6733" explains="">
有特牲而食者不得立宗廟，
		</region>
		<region typus="comment" subtype="" id="6734" explains="6733">
【集解】禮記曰：「庶人祭於寢。」所以辨積厚者流澤廣，積薄者流澤狹也。
		</region>
	</paragraph>
	<paragraph index="14">
		<region typus="original" subtype="" id="6735" explains="">
大饗上玄尊，俎上腥魚，
		</region>
		<region typus="comment" subtype="" id="6736" explains="6735">
【集解】鄭玄曰：「大饗，祫祭先王，以腥魚為俎實，不臑孰之也。」
		</region>
		<region typus="original" subtype="" id="6737" explains="">
先大羹，貴食飲之本也。大饗上玄尊而用薄酒，食先黍稷而飯稻粱，祭嚌先大羹
		</region>
		<region typus="comment" subtype="" id="6738" explains="6737">
【集解】鄭玄曰：「嚌，至齒。」
		</region>
		<region typus="original" subtype="" id="6739" explains="">
而飽庶羞，貴本而親用也。貴本之謂文，親用之謂理，兩者合而成文，以歸太一，是謂大隆。
		</region>
		<region typus="comment" subtype="" id="6740" explains="6739">
【索隱】貴本親用，兩者合而成文，以歸太一。太一者，天地之本也。得禮之文理，是合於太一也。隆者，盛也，高也。得禮文理，歸於太一，是禮之盛者也。
		</region>
		<region typus="original" subtype="" id="6741" explains="">
故尊之上玄尊也，
		</region>
		<region typus="comment" subtype="" id="6742" explains="6741">
【正義】皇侃云：「玄酒，水也。上古未有酒，而始之祭但酌水用之，至晚世雖有酒，存古禮，尚用水代酒也。」
		</region>
		<region typus="original" subtype="" id="6743" explains="">
俎之上腥魚也，豆之先大羹，一也。
		</region>
		<region typus="comment" subtype="" id="6744" explains="6743">
【索隱】尊之上玄尊，俎之上生魚，豆之先大羹，三者如一，皆是本，故云一也。
		</region>
		<region typus="original" subtype="" id="6745" explains="">
利爵弗啐也，
		</region>
		<region typus="comment" subtype="" id="6746" explains="6745">
【集解】鄭玄曰：「啐，入口也。」【索隱】按：儀禮祭畢獻，祝西面告成，是為利爵。祭初未行無算爵，故不啐入口也。
		</region>
		<region typus="original" subtype="" id="6747" explains="">
成事俎弗嘗也，
		</region>
		<region typus="comment" subtype="" id="6748" explains="6747">
【索隱】成事卒哭之祭，故記曰「卒哭曰成事」。既是卒哭之祭，始從吉祭，故受胙爵而不嘗俎也。
		</region>
		<region typus="original" subtype="" id="6749" explains="">
三侑之弗食也，
		</region>
		<region typus="comment" subtype="" id="6750" explains="6749">
【索隱】禮，祭必立侑以勸屍食，至三飯而後止。每飯有侑一人，故有三侑。既是勸屍，故不相食也。
		</region>
		<region typus="original" subtype="" id="6751" explains="">
大昏之未廢齊也，
		</region>
		<region typus="comment" subtype="" id="6752" explains="6751">
【索隱】廢齊，謂昏禮父親醮子而迎之前，故曲禮云：「齋戒以告鬼神」，是昏禮有齊也。
		</region>
		<region typus="original" subtype="" id="6753" explains="">
大廟之未內屍也，始絕之未小斂，一也。
		</region>
		<region typus="comment" subtype="" id="6754" explains="6753">
【索隱】此五者皆禮之初始，質而未備，亦是貴本之義，故云一也。
		</region>
		<region typus="original" subtype="" id="6755" explains="">
大路之素幬也，
		</region>
		<region typus="comment" subtype="" id="6756" explains="6755">
【集解】禮記曰：「乘素車，貴其質也。」鄭玄曰：「素車，殷輅也。」【索隱】幬音稠。謂車蓋以素帷，亦質也。
		</region>
		<region typus="original" subtype="" id="6757" explains="">
郊之麻絻，
		</region>
		<region typus="comment" subtype="" id="6758" explains="6757">
【集解】周禮曰：「王祀昊天上帝，服大裘而冕。」論語曰：「麻冕，禮也。」孔安國曰：「冕，緇布冠。古者績麻三十升布以為之。」【正義】絻音免。亦作「冕」。
		</region>
		<region typus="original" subtype="" id="6759" explains="">
喪服之先散麻，一也。
		</region>
		<region typus="comment" subtype="" id="6760" explains="6759">
【集解】儀禮士喪禮曰：「始死，主人散帶，垂之三尺。」禮記曰：「大功已上散帶也。」【索隱】大路已下，三事相似如一，故云一也。散麻取其質無文飾，亦貴本也。
		</region>
		<region typus="original" subtype="" id="6761" explains="">
三年哭之不反也，
		</region>
		<region typus="comment" subtype="" id="6762" explains="6761">
【集解】禮記曰：「斬衰之哭，若往而不反。」
		</region>
		<region typus="original" subtype="" id="6763" explains="">
清廟之歌
		</region>
		<region typus="comment" subtype="" id="6764" explains="6763">
【集解】鄭玄曰：「清廟謂作樂歌清廟。」
		</region>
		<region typus="original" subtype="" id="6765" explains="">
一倡而三嘆，
		</region>
		<region typus="comment" subtype="" id="6766" explains="6765">
【集解】鄭玄曰：「倡，發歌句者。三嘆，三人從嘆。」
		</region>
		<region typus="original" subtype="" id="6767" explains="">
縣一鍾尚拊膈，
		</region>
		<region typus="comment" subtype="" id="6768" explains="6767">
【集解】徐廣曰：「一作『搏膈』。」【索隱】縣一鍾尚拊隔。隔，懸鍾格。拊音撫。隔，不擊其鍾而拊其格，不取其聲，亦質也。鄒氏隔音膊，蓋依大戴禮也。而鄭禮注云搏，拊柷敔也。
		</region>
		<region typus="original" subtype="" id="6769" explains="">
朱絃而通越，一也。
		</region>
		<region typus="comment" subtype="" id="6770" explains="6769">
【索隱】大瑟而練朱其絃，又通其下孔，使聲濁且遲，上質而貴本，不取其聲文。自「三年」已下四事，皆不取其聲也。
		</region>
	</paragraph>
	<paragraph index="15">
		<region typus="original" subtype="" id="6771" explains="">
凡禮始乎脫，
		</region>
		<region typus="comment" subtype="" id="6772" explains="6771">
【索隱】脫猶疏略也。始，初也。言禮之初尚疏略也。
		</region>
		<region typus="original" subtype="" id="6773" explains="">
成乎文，
		</region>
		<region typus="comment" subtype="" id="6774" explains="6773">
【索隱】言禮成就有文飾。
		</region>
		<region typus="original" subtype="" id="6775" explains="">
終乎稅。
		</region>
		<region typus="comment" subtype="" id="6776" explains="6775">
【集解】徐廣曰：「一作『悅』。」【索隱】音悅。言禮終卒和悅人情也。大戴禮作「終於隆」，隆謂盛也。
		</region>
		<region typus="original" subtype="" id="6777" explains="">
故至備，情文俱盡；
		</region>
		<region typus="comment" subtype="" id="6778" explains="6777">
【集解】徐廣曰：「古『情』字或假借作『請』，諸子中多有此比。」【正義】言情文俱盡，乃是禮之至備也。
		</region>
		<region typus="original" subtype="" id="6779" explains="">
其次，情文代勝；
		</region>
		<region typus="comment" subtype="" id="6780" explains="6779">
【索隱】音昇，又屍證反。或文勝情，或情勝文，是情文更代相勝也。大戴禮作「迭興」也。
		</region>
		<region typus="original" subtype="" id="6781" explains="">
其下，復情以歸太一。
		</region>
		<region typus="comment" subtype="" id="6782" explains="6781">
【索隱】言其次情文俱失，歸心渾沌天地之初，復禮之本，是歸太一也。
		</region>
		<region typus="original" subtype="" id="6783" explains="">
天地以合，日月以明，四時以序，星辰以行，江河以流，萬物以昌，好惡以節，喜怒以當。以為下則順，以為上則明。
		</region>
		<region typus="comment" subtype="" id="6784" explains="6783">
【正義】自「天地」以下八事，大禮之備，情文俱盡，故用為下則順，用為上則明也。
		</region>
	</paragraph>
	<paragraph index="16">
		<region typus="original" subtype="" id="6785" explains="">
太史公曰：至矣哉！
		</region>
		<region typus="comment" subtype="" id="6786" explains="6785">
【索隱】已下亦是太史公取荀卿禮論之意，極言禮之損益，以結禮書之論也。
		</region>
		<region typus="original" subtype="" id="6787" explains="">
立隆以為極，而天下莫之能益損也。本末相順，
		</region>
		<region typus="comment" subtype="" id="6788" explains="6787">
【索隱】謂禮之盛，文理合以歸太一，至禮之殺，復情以歸太一。隆殺皆歸太一者，是本末相順也。
		</region>
		<region typus="original" subtype="" id="6789" explains="">
終始相應，
		</region>
		<region typus="comment" subtype="" id="6790" explains="6789">
【索隱】禮始於脫略，終於稅，稅亦殺也，殺與脫略，是始終相應也。【正義】應，乙陵反，當也。
		</region>
		<region typus="original" subtype="" id="6791" explains="">
至文有以辨，
		</region>
		<region typus="comment" subtype="" id="6792" explains="6791">
【索隱】言禮之至文，能辨尊卑貴賤，故云有以辨也。
		</region>
		<region typus="original" subtype="" id="6793" explains="">
至察有以說。
		</region>
		<region typus="comment" subtype="" id="6794" explains="6793">
【索隱】言禮之至察，有以明隆殺損益，委曲情文，足以悅人心，故云有以說也。
		</region>
		<region typus="original" subtype="" id="6795" explains="">
天下從之者治，不從者亂；從之者安，不從者危。小人不能則也。
		</region>
		<region typus="comment" subtype="" id="6796" explains="6795">
【正義】小人猶庶人也。則，法也。言天下士以上至於帝王，能從禮者則治安，不能從禮者則危亂，庶人據於事，不能法禮也。
		</region>
	</paragraph>
	<paragraph index="17">
		<region typus="original" subtype="" id="6797" explains="">
禮之貌誠
		</region>
		<region typus="comment" subtype="" id="6798" explains="6797">
【索隱】有本作「懇誠」者，非也。
		</region>
		<region typus="original" subtype="" id="6799" explains="">
深矣，堅白同異之察，入焉而弱。
		</region>
		<region typus="comment" subtype="" id="6800" explains="6799">
【正義】言禮之貌信深厚矣，雖有鄒子堅白同異之辯明察，入於禮義之中，自然懦弱敗壞也。
		</region>
		<region typus="original" subtype="" id="6801" explains="">
其貌誠大矣，擅作典制褊陋之說，入焉而望。
		</region>
		<region typus="comment" subtype="" id="6802" explains="6801">
【索隱】言擅作典制及褊陋之說。入焉，謂入禮則自嗛望知其失。【正義】言禮之貌信廣大矣，雖有擅作典制褊陋之說，文辭入於禮義之中，自然成淫俗褊陋之言。
		</region>
		<region typus="original" subtype="" id="6803" explains="">
其貌誠高矣，暴慢恣睢，
		</region>
		<region typus="comment" subtype="" id="6804" explains="6803">
【索隱】恣睢猶毀訾也。
		</region>
		<region typus="original" subtype="" id="6805" explains="">
輕俗以為高之屬，入焉而隊。
		</region>
		<region typus="comment" subtype="" id="6806" explains="6805">
【索隱】言訾毀禮者自取隊滅也。【正義】言禮之貌信尊高矣，雖有暴慢恣睢輕俗以為高之屬，入於禮義之中，自然成墜落暴慢輕俗之人。
		</region>
		<region typus="original" subtype="" id="6807" explains="">
故繩誠陳，
		</region>
		<region typus="comment" subtype="" id="6808" explains="6807">
【集解】鄭玄曰：「誠猶審也。陳，設也，謂彈畫也。」
		</region>
		<region typus="original" subtype="" id="6809" explains="">
則不可欺以曲直；衡誠縣，
		</region>
		<region typus="comment" subtype="" id="6810" explains="6809">
【集解】鄭玄曰：「衡，稱也。縣謂錘也。」【正義】縣音玄。
		</region>
		<region typus="original" subtype="" id="6811" explains="">
則不可欺以輕重；規矩誠錯，
		</region>
		<region typus="comment" subtype="" id="6812" explains="6811">
【索隱】錯，置也。規，車也。矩，曲尺也。【正義】錯，七故反。
		</region>
		<region typus="original" subtype="" id="6813" explains="">
則不可欺以方員；君子審禮，則不可欺以詐偽。
		</region>
		<region typus="comment" subtype="" id="6814" explains="6813">
【正義】詐偽謂堅白同異，擅作典制，暴戾恣睢自高也。故陳繩，曲直定；懸衡，輕重分；錯規矩，方員□；審禮，詐偽自消滅矣。
		</region>
		<region typus="original" subtype="" id="6815" explains="">
故繩者，直之至也；衡者，平之至也；規矩者，方員之至也；禮者，人道之極也。然而不法禮者不足禮，謂之無方之民；
		</region>
		<region typus="comment" subtype="" id="6816" explains="6815">
【集解】鄭玄曰：「方猶道也。」
		</region>
		<region typus="original" subtype="" id="6817" explains="">
法禮足禮，謂之有方之士。禮之中，能思索，
		</region>
		<region typus="comment" subtype="" id="6818" explains="6817">
【索隱】索，求也。
		</region>
		<region typus="original" subtype="" id="6819" explains="">
謂之能慮；能慮勿易，
		</region>
		<region typus="comment" subtype="" id="6820" explains="6819">
【正義】易謂輕易也。
		</region>
		<region typus="original" subtype="" id="6821" explains="">
謂之能固。能慮能固，加好之焉，聖矣。
		</region>
		<region typus="comment" subtype="" id="6822" explains="6821">
【正義】好，火到反。言人以得禮之中，又能思審索求其禮，謂之能思慮；又不輕易其禮，謂之能堅固。能慮，能固其禮，更加好之，乃聖人矣。
		</region>
		<region typus="original" subtype="" id="6823" explains="">
天者，高之極也；地者，下之極也；日月者，明之極也；無窮者，廣大之極也；聖人者，道之極也。
		</region>
		<region typus="comment" subtype="" id="6824" explains="6823">
【正義】道謂禮義也。言人有禮義，則為聖人，比於天地日月，廣大之極也。
		</region>
	</paragraph>
	<paragraph index="18">
		<region typus="original" subtype="" id="6825" explains="">
以財物為用，以貴賤為文，以多少為異，以隆殺為要。
		</region>
		<region typus="comment" subtype="" id="6826" explains="6825">
【索隱】隆猶厚也。殺猶薄也。
		</region>
		<region typus="original" subtype="" id="6827" explains="">
文貌繁，情慾省，禮之隆也；文貌省，情慾繁，禮之殺也；文貌情慾相為內外表裡，並行而雜，禮之中流也。
		</region>
		<region typus="comment" subtype="" id="6828" explains="6827">
【正義】言文飾情用，表裡外內，合於儒墨，是得禮情之中，而流行不息也。
		</region>
		<region typus="original" subtype="" id="6829" explains="">
君子上致其隆，下盡其殺，而中處其中。
		</region>
		<region typus="comment" subtype="" id="6830" explains="6829">
【正義】中謂情文也。
		</region>
		<region typus="original" subtype="" id="6831" explains="">
步驟馳騁廣騖不外，
		</region>
		<region typus="comment" subtype="" id="6832" explains="6831">
【正義】騖音務。言君子之人，上存文飾，下務減省，而合情文，處得其中，縱有戰陣殺戮邪惡，則不棄於禮義矣。三皇步，五帝驟，三王馳，五伯騖也。
		</region>
		<region typus="original" subtype="" id="6833" explains="">
是以君子之性守宮庭也。
		</region>
		<region typus="comment" subtype="" id="6834" explains="6833">
【索隱】言君子之性守正不慢遠行，如常守宮庭也。【正義】宮庭，聽朝處。喻君子心內常守禮義，若宮庭焉。
		</region>
		<region typus="original" subtype="" id="6835" explains="">
人域是域，士君子也。
		</region>
		<region typus="comment" subtype="" id="6836" explains="6835">
【索隱】域，居也。言君子之行，非人居亦弗居也。【正義】處平凡人域之中，能知禮義之域限，即為士及君子也。
		</region>
		<region typus="original" subtype="" id="6837" explains="">
外是，民也。
		</region>
		<region typus="comment" subtype="" id="6838" explains="6837">
【索隱】外謂人域之外，非人所居之地。以喻禮義之外，別為它行，即是小人，故云外是人也。
		</region>
		<region typus="original" subtype="" id="6839" explains="">
於是中焉，房皇周浹，曲直得其次序，聖人也。
		</region>
		<region typus="comment" subtype="" id="6840" explains="6839">
【索隱】房音旁。旁皇猶徘徊也。周浹猶周匝。言徘徊周浹，委曲得禮之序，動不失中，則是聖人之行也。
		</region>
		<region typus="original" subtype="" id="6841" explains="">
故厚者，禮之積也；大者，禮之廣也；
		</region>
		<region typus="comment" subtype="" id="6842" explains="6841">
【索隱】言君子聖人有厚大之德，則為禮之所積益弘廣也，故曰「甘受和，白受采，忠信之人可以學禮，苟無忠信，則禮不虛道」。然此文皆荀卿禮論也。
		</region>
		<region typus="original" subtype="" id="6843" explains="">
高者，禮之隆也；明者，禮之盡也。
		</region>
		<region typus="comment" subtype="" id="6844" explains="6843">
【正義】言君子內守其禮，德厚大積廣，至於高尊明禮，則是禮之終竟也。此書是褚先生取荀卿禮論兼為之。
		</region>
	</paragraph>
	<paragraph index="19">
		<region typus="summary" subtype="" id="6845" explains="">
索隱】述贊禮因人心，非從天下。合誠飾貌，救弊興雅。以制黎甿，以事宗社。情文可重，豐殺難假。仲尼坐樹，孫通蕝野。聖人作教，罔不由者。
		</region>
	</paragraph>
</text>
