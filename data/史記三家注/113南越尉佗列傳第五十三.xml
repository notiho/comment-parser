<?xml version='1.0' encoding='UTF-8'?>
<text title="史記三家注" section="南越尉佗列傳第五十三" juan="113" original_title="史記">
	<paragraph index="0">
		<region typus="original" subtype="title" id="15452" explains="">
史記三家注 南越尉佗列傳第五十三
		</region>
	</paragraph>
	<paragraph index="1">
		<region typus="original" subtype="" id="15453" explains="">
南越王
		</region>
		<region typus="comment" subtype="" id="15454" explains="15453">
【正義】都廣州南海縣。
		</region>
		<region typus="original" subtype="" id="15455" explains="">
尉佗者，真定人也，
		</region>
		<region typus="comment" subtype="" id="15456" explains="15455">
【索隱】尉，官也；佗，名也；姓趙。佗音徒河反。又十三州記云：「大郡曰守，小郡曰尉」。韋昭云：「真定，故郡名，後更為縣，在常山也。」
		</region>
		<region typus="original" subtype="" id="15457" explains="">
姓趙氏。秦時已並天下，略定楊越，
		</region>
		<region typus="comment" subtype="" id="15458" explains="15457">
【集解】張晏曰：「楊州之南越也。」【索隱】案戰國策云：「吳起為楚收楊越。」【正義】夏禹九州本屬楊州，故云楊越。
		</region>
		<region typus="original" subtype="" id="15459" explains="">
置桂林、南海、象郡，
		</region>
		<region typus="comment" subtype="" id="15460" explains="15459">
【索隱】地理志：武帝更名桂林曰鬱林。【索隱】秦本紀始皇三十三年略陸梁地，以為南海、桂林、象郡。地理志云「武帝更名日南」。
		</region>
		<region typus="original" subtype="" id="15461" explains="">
以謫徙民，
		</region>
		<region typus="comment" subtype="" id="15462" explains="15461">
【索隱】謫，音陟革反。
		</region>
		<region typus="original" subtype="" id="15463" explains="">
與越雜處十三歲。
		</region>
		<region typus="comment" subtype="" id="15464" explains="15463">
【集解】徐廣曰：「秦並天下，至二世元年十三年。並天下八歲，乃平越地，至二世元年六年耳。」
		</region>
		<region typus="original" subtype="" id="15465" explains="">
佗，秦時用為南海龍川令。
		</region>
		<region typus="comment" subtype="" id="15466" explains="15465">
【索隱】地理志云：龍川，屬南海也。【正義】顏師古云：「龍川，南海縣也，即今之循州也。」裴氏廣州記云：「本博羅縣之東鄉，有龍穿地而出，即穴流泉，因以為號也。」
		</region>
		<region typus="original" subtype="" id="15467" explains="">
至二世時，南海尉任囂病且死，
		</region>
		<region typus="comment" subtype="" id="15468" explains="15467">
【集解】徐廣曰：「爾時未言都尉也。」【索隱】囂，音五刀反。
		</region>
		<region typus="original" subtype="" id="15469" explains="">
召龍川令趙佗語曰：「聞陳勝等作亂，秦為無道，天下苦之，項羽、劉季、陳勝、吳廣等州郡各共興軍聚眾，虎爭天下，中國擾亂，未知所安，豪傑畔秦相立。南海僻遠，吾恐盜兵侵地至此，吾欲興兵絕新道，
		</region>
		<region typus="comment" subtype="" id="15470" explains="15469">
【索隱】案：蘇林云「秦所通越道」。
		</region>
		<region typus="original" subtype="" id="15471" explains="">
自備，待諸侯變，會病甚。且番禺負山險，阻南海，東西數千里，頗有中國人相輔，此亦一州之主也，可以立國。郡中長吏無足與言者，故召公告之。」即被佗書，
		</region>
		<region typus="comment" subtype="" id="15472" explains="15471">
【集解】韋昭曰：「被之以書。音『光被』之『被』。」【索隱】被，音皮義反。
		</region>
		<region typus="original" subtype="" id="15473" explains="">
行南海尉事。
		</region>
		<region typus="comment" subtype="" id="15474" explains="15473">
【索隱】服虔云：「囂詐作詔書，使為南海尉。」
		</region>
		<region typus="original" subtype="" id="15475" explains="">
囂死，佗即移檄告橫浦、陽山、湟谿關曰：
		</region>
		<region typus="comment" subtype="" id="15476" explains="15475">
【集解】徐廣曰：「在桂陽，通四會也。」
		</region>
		<region typus="comment" subtype="" id="15477" explains="15475">
【索隱】案：南康記云「南野縣大庾嶺三十里至橫浦，有秦時關，其下謂為『塞上』」。姚氏案地理志云：「桂陽有陽山縣。今此縣上流百餘里有騎田嶺，當是陽山關。」鄒氏、劉氏本「湟」並作「湼」，音年結反。漢書作「湟谿」，音皇。又衛青傳云：「出桂陽，下湟水」是而姚察云史記作「滙」，今本作「湟」，湼及滙不同，蓋由隨見輒改故也。水經云：「含滙縣南有滙浦關，未知孰是。然鄒誕作「湼」，漢書作「湟」，蓋近於古。
		</region>
		<region typus="original" subtype="" id="15478" explains="">
「盜兵且至，急絕道聚兵自守！」因稍以法誅秦所置長吏，以其黨為假守。
		</region>
		<region typus="comment" subtype="" id="15479" explains="15478">
【索隱】案：謂佗立其所親黨為郡縣之職或假守也。
		</region>
		<region typus="original" subtype="" id="15480" explains="">
秦已破滅，佗即擊並桂林、象郡，自立為南越武王。
		</region>
		<region typus="comment" subtype="" id="15481" explains="15480">
【集解】韋昭曰：「生以『武』為號，不稽於古也。」
		</region>
		<region typus="original" subtype="" id="15482" explains="">
高帝已定天下，為中國勞苦，故釋佗弗誅。
		</region>
	</paragraph>
	<paragraph index="2">
		<region typus="original" subtype="" id="15483" explains="">
漢十一年，遣陸賈因立佗為南越王，與剖符通使，和集百越，毋為南邊患害，與長沙接境。
		</region>
	</paragraph>
	<paragraph index="3">
		<region typus="original" subtype="" id="15484" explains="">
高后時，有司請禁南越關市鐵器。佗曰：「高帝立我，通使物，今高后聽讒臣，別異蠻夷，隔絕器物，此必長沙王計也，欲倚中國，擊滅南越而並王之，自為功也。」於是佗乃自尊號為南越武帝，發兵攻長沙邊邑，敗數縣而去焉。高后遣將軍隆慮侯竈往擊之。
		</region>
		<region typus="comment" subtype="" id="15485" explains="15484">
【索隱】韋昭云：「竈姓周。隆慮，縣名，屬河內。音林閭。」
		</region>
		<region typus="original" subtype="" id="15486" explains="">
會暑濕，士卒大疫，兵不能逾嶺。
		</region>
		<region typus="comment" subtype="" id="15487" explains="15486">
【索隱】案：即陽山嶺也。
		</region>
		<region typus="original" subtype="" id="15488" explains="">
歲餘，高后崩，即罷兵。佗因此以兵威邊，財物賂遺閩越、西甌、駱，役屬焉，
		</region>
		<region typus="comment" subtype="" id="15489" explains="15488">
【集解】駰案：漢書音義曰：「駱越也。」【索隱】鄒氏云：「又有駱越」。姚氏案廣州記云：「交趾有駱田，仰潮水上下，人食其田，名為『駱侯』。諸縣自名為『駱將』，銅印青綬，即今之令。後蜀王子將兵討駱侯，自稱為安陽王，治封溪縣。後南越王尉他攻破安陽王，令二使典主交阯、九真」。二郡甌駱也。
		</region>
		<region typus="original" subtype="" id="15490" explains="">
東西萬餘里。乃乘黃屋左纛，稱制，與中國侔。
		</region>
	</paragraph>
	<paragraph index="4">
		<region typus="original" subtype="" id="15491" explains="">
及孝文帝元年，初鎮撫天下，使告諸侯四夷從代來即位意，喻盛德焉。乃為佗親冢在真定，置守邑，歲時奉祀。召其從昆弟，尊官厚賜寵之。詔丞相陳平等舉可使南越者，平言好畤陸賈，先帝時習使南越。乃召賈以為太中大夫，往使。因讓佗自立為帝，曾無一介之使報者。陸賈至南越，王甚恐，為書謝，稱曰：「蠻夷大長老夫臣佗，前日高后隔異南越，竊疑長沙王讒臣，又遙聞高后盡誅佗宗族，掘燒先人冢，以故自棄，犯長沙邊境。且南方卑濕，蠻夷中間，其東閩越千人眾號稱王，其西甌駱裸國亦稱王。
		</region>
		<region typus="comment" subtype="" id="15492" explains="15491">
【索隱】裸，音和寡反。裸，露形也。
		</region>
		<region typus="original" subtype="" id="15493" explains="">
老臣妄竊帝號，聊以自娛，豈敢以聞天王哉！乃頓首謝，原長為籓臣，奉貢職。」於是乃下令國中曰：「吾聞兩雄不俱立，兩賢不並世。皇帝，賢天子也。自今以後，去帝制黃屋左纛。」陸賈還報，孝文帝大說。遂至孝景時，稱臣，使人朝請。然南越其居國竊如故號名，其使天子，稱王朝命如諸侯。至建元四年卒。
		</region>
	</paragraph>
	<paragraph index="5">
		<region typus="original" subtype="" id="15494" explains="">
佗孫胡為南越王。
		</region>
		<region typus="comment" subtype="" id="15495" explains="15494">
【集解】徐廣曰：「皇甫謐曰：『越王趙佗以建元四年卒，爾時漢興七十年，佗蓋百歲矣。』」
		</region>
		<region typus="original" subtype="" id="15496" explains="">
此時閩越王郢興兵擊南越邊邑，胡使人上書曰：「兩越俱為籓臣，毋得擅興兵相攻擊。今閩越興兵侵臣，臣不敢興兵，唯天子詔之。」於是天子多南越義，守職約，為興師，遣兩將軍往討閩越。
		</region>
		<region typus="comment" subtype="" id="15497" explains="15496">
【索隱】王恢、韓安國。
		</region>
		<region typus="original" subtype="" id="15498" explains="">
兵未逾嶺，閩越王弟餘善殺郢以降，於是罷兵。
		</region>
	</paragraph>
	<paragraph index="6">
		<region typus="original" subtype="" id="15499" explains="">
天子使莊助往諭意，南越王胡頓首曰：「天子乃為臣興兵討閩越，死無以報德！」遣太子嬰齊入宿衛。謂助曰：「國新被寇，使者行矣。胡方日夜裝入見天子。」助去後，其大臣諫胡曰：「漢興兵誅郢，亦行以驚動南越。且先王昔言，事天子期無失禮，要之不可以說好語入見。
		</region>
		<region typus="comment" subtype="" id="15500" explains="15499">
【索隱】漢書：悅作「怵」。韋昭云：「誘怵好語」。
		</region>
		<region typus="original" subtype="" id="15501" explains="">
入見則不得復歸，亡國之勢也。」於是胡稱病，竟不入見。後十餘歲，胡實病甚，太子嬰齊請歸。胡薨，諡為文王。
		</region>
	</paragraph>
	<paragraph index="7">
		<region typus="original" subtype="" id="15502" explains="">
嬰齊代立，即藏其先武帝璽。【索隱】李郃云：「藏其僭號之璽也」。嬰齊其入宿衛在長安時，取邯鄲樛氏女，生子興。
		</region>
		<region typus="comment" subtype="" id="15503" explains="15502">
【集解】徐廣曰：「一作『典』。」【索隱】摎氏女。樛，音紀虯反。樛姓出邯鄲。
		</region>
		<region typus="original" subtype="" id="15504" explains="">
及即位，上書請立樛氏女為后，興為嗣。漢數使使者風諭嬰齊，嬰齊尚樂擅殺生自恣，懼入見，要用漢法比內諸侯，固稱病，遂不入見。遣子次公入宿衛。嬰齊薨，諡為明王。
		</region>
	</paragraph>
	<paragraph index="8">
		<region typus="original" subtype="" id="15505" explains="">
太子興代立，其母為太后。太后自未為嬰齊姬時，常與霸陵人安國少季通。
		</region>
		<region typus="comment" subtype="" id="15506" explains="15505">
【索隱】安國，姓也；少季，名也。
		</region>
		<region typus="original" subtype="" id="15507" explains="">
及嬰齊薨後，元鼎四年，漢使安國少季往諭王、王太后以入朝，比內諸侯；令辯士諫大夫終軍等宣其辭，勇士魏臣等輔其缺，
		</region>
		<region typus="comment" subtype="" id="15508" explains="15507">
【集解】徐廣曰：「一作『決』。」
		</region>
		<region typus="original" subtype="" id="15509" explains="">
衛尉路博德將兵屯桂陽，待使者。王年少，太后中國人也，嘗與安國少季通，其使復私焉。國人頗知之，多不附太后。太后恐亂起，亦欲倚漢威，數勸王及群臣求內屬。即因使者上書，請比內諸侯，三歲一朝，除邊關。於是天子許之，賜其丞相呂嘉銀印，及內史、中尉、太傅印，餘得自置。除其故黥劓刑，用漢法，比內諸侯。使者皆留填撫之。王、王太后飭治行裝重齎，為入朝具。
		</region>
	</paragraph>
	<paragraph index="9">
		<region typus="original" subtype="" id="15510" explains="">
其相呂嘉年長矣，相三王，宗族官仕為長吏者七十餘人，男盡尚王女，女盡嫁王子兄弟宗室，及蒼梧秦王有連。
		</region>
		<region typus="comment" subtype="" id="15511" explains="15510">
【集解】駰案漢書音義曰：「蒼梧越中王自名為秦王，連親婚也。」【索隱】案：蒼梧越中王自名為秦王，即下趙光是也。有連者，連姻也。趙與秦同姓，故稱秦王。
		</region>
		<region typus="original" subtype="" id="15512" explains="">
其居國中甚重，越人信之，多為耳目者，得眾心愈於王。王之上書，數諫止王，王弗聽。有畔心，數稱病不見漢使者。使者皆注意嘉，勢未能誅。王、王太后亦恐嘉等先事發，乃置酒，介漢使者權，【集解】韋昭曰：「恃使者為介胄也。」【索隱】韋昭曰「恃使者為介胄」，志林云「介者因也，欲因使者權誅呂嘉」，然二家之說皆通。韋昭以介為恃。介者間也，以言間恃漢使者之權，意即得；雲恃為介胄，則非也。虞喜以介為因，亦有所由。案：介者，賓主所由也。謀誅嘉等。使者皆東鄉，太后南鄉，王北鄉，相嘉、大臣皆西鄉，侍坐飲。嘉弟為將，將卒居宮外。酒行，太后謂嘉曰：「南越內屬，國之利也，而相君苦不便者，何也？」以激怒使者。使者狐疑相杖，遂莫敢發。嘉見耳目非是，即起而出。太后怒，欲鏦嘉【集解】韋昭曰：「鏦，撞也。」【索隱】韋昭云：「鏦，撞也。」案：字林七凶反。又吳王濞傳「鏦殺吳王」，與此同。以矛，王止太后。嘉遂出，分其弟兵就舍，【索隱】分弟兵就舍。案：謂分取其兵也。漢書作「介」。介，被也，恃也。稱病，不肯見王及使者。乃陰與大臣作亂。王素無意誅嘉，嘉知之，以故數月不發。太后有淫行，國人不附，欲獨誅嘉等，力又不能。
		</region>
	</paragraph>
	<paragraph index="10">
		<region typus="original" subtype="" id="15513" explains="">
天子聞嘉不聽王，王、王太后弱孤不能制，使者怯無決。又以為王、王太后已附漢，獨呂嘉為亂，不足以興兵，欲使莊參以二千人往使。參曰：「以好往，數人足矣；以武往，二千人無足以為也。」辭不可，天子罷參也。郟【集解】徐廣曰：「縣屬潁川，音古洽反。」【索隱】如淳云：「郟，縣名，在潁州。」【正義】今汝州郟城縣。壯士故濟北相韓千秋奮曰：「以區區之越，又有王、太后應，獨相呂嘉為害，原得勇士二百人，必斬嘉以報。」於是天子遣千秋【集解】徐廣曰：「為校尉。」與王太后弟樛樂將二千人往，入越境。呂嘉等乃遂反，下令國中曰：「王年少。太后，中國人也，又與使者亂，專欲內屬，盡持先王寶器入獻天子以自媚，多從人，行至長安，虜賣以為僮僕。取自脫一時之利，無顧趙氏社稷，為萬世慮計之意。」乃與其弟將卒攻殺王、太后及漢使者。遣人告蒼梧秦王及其諸郡縣，立明王長男越妻子術陽侯【集解】徐廣曰：「元鼎四年，以南越王兄越封高昌侯。」【索隱】韋昭雲漢所封。案功臣表，術陽屬下邳。建德為王。而韓千秋兵入，破數小邑。其後越直開道給食，未至番禺四十里，越以兵擊千秋等，遂滅之。使人函封漢使者節置塞上，【索隱】函封漢使節置塞上。案：南康記以為大庾名「塞上」也。好為謾辭謝罪，發兵守要害處。於是天子曰：「韓千秋雖無成功，亦軍鋒之冠。」封其子延年為成安侯。【索隱】案功臣表，成安屬郟。樛樂，其姊為王太后，首原屬漢，封其子廣德為龍亢侯。【索隱】案：龍亢屬譙國。漢書作「龒侯」，服虔音邛，晉灼雲古「龍」字。乃下赦曰：「天子微，諸侯力政，譏臣不討賊。今呂嘉、建德等反，自立晏如，令罪人及江淮以南【集解】徐廣曰：「淮，一作『匯』也。」樓船十萬師【集解】應劭曰：「時欲擊越，非水不至，故作大船。船上施樓，故號曰『樓船』也。」往討之。」
		</region>
	</paragraph>
	<paragraph index="11">
		<region typus="original" subtype="" id="15514" explains="">
元鼎五年秋，衛尉路博德為伏波將軍，出桂陽，下匯水；【集解】徐廣曰：「一作『湟』。」駰案：地理志曰桂陽有匯水，通四會。或作「淮」字。【索隱】劉氏云「匯當作『湟』」。漢書云「下湟水」。或本作「洭」。主爵都尉楊仆為樓船將軍，出豫章，下橫浦；故歸義越侯二人【集解】張晏曰：「故越人，降為侯。」為戈船、下厲將軍，【集解】徐廣曰：「厲，一作『瀨』。」駰案：張晏曰「越人於水中負人船，又有蛟龍之害，故置戈於船下，因以為名也」。應劭曰「瀨，水流涉上也」。瓚曰「伍子胥書有戈船，以載干戈，因謂之『戈船』也」。出零陵，或下離水，【集解】徐廣曰：「在零陵，通廣信。」【正義】地理志雲零陵縣有離水，東至廣信入鬱林，九百八十里。或柢蒼梧；使馳義侯【集解】徐廣曰：「越人也，名遺。」因巴蜀罪人，發夜郎兵，【正義】曲州、協州以南是夜郎國。下牂柯江：【正義】江出南徼外，東通四會，至番禺入海也。咸會番禺。
		</region>
	</paragraph>
	<paragraph index="12">
		<region typus="original" subtype="" id="15515" explains="">
元鼎六年冬，樓船將軍將精卒先陷尋陝，【索隱】姚氏云：「尋陝在始興西三百里，近連口也。」破石門，【索隱】按：廣州記「在番禺縣北三十里。昔呂嘉拒漢，積石鎮江，名曰石門。又俗雲石門水名曰『貪泉』，飲之則令人變。故吳隱之至石門，酌水飲，乃為之歌雲也」。得越船粟，因推而前，挫越鋒，以數萬人待伏波。伏波將軍將罪人，道遠，會期後，與樓船會乃有千餘人，遂俱進。樓船居前，至番禺。建德、嘉皆城守。樓船自擇便處，居東南面；伏波居西北面。會暮，樓船攻敗越人，縱火燒城。越素聞伏波名，日暮，不知其兵多少。伏波乃為營，遣使者招降者，賜印，復縱令相招。樓船力攻燒敵，反驅而入伏波營中。犁旦，【集解】徐廣曰：「呂靜雲犁，結也，音力奚反。結，猶連及、逮至也。」漢書「犁旦」為「遲旦」，謂待明也。【索隱】鄒氏云「犁，一作『比』，比音必至反」。然犁即比義。又解犁，黑也，天未明尚黑時也。漢書亦作「遲明」。遲音稚。遲，待也，亦犁之義也。城中皆降伏波。呂嘉、建德已夜與其屬數百人亡入海，以船西去。伏波又因問所得降者貴人，以知呂嘉所之，遣人追之。以其故校尉司馬蘇弘得建德，封為海常侯；【集解】徐廣曰：「在東萊。」越郎集解徐廣曰：「南越之郎官。」都稽【集解】徐廣曰：「表曰孫都。」得嘉，封為臨蔡侯。【索隱】案：表屬河內。
		</region>
	</paragraph>
	<paragraph index="13">
		<region typus="original" subtype="" id="15516" explains="">
蒼梧王趙光者，越王同姓，聞漢兵至，及越揭陽令定【集解】韋昭曰：「揭音其逝反。」【索隱】地理志揭陽縣屬南海。揭音桀。韋昭音其逝反，劉氏音求例反。定者，令之名也。案：漢功臣表云「定揭陽令」，意又別也。自定屬漢；越桂林監居翁【集解】漢書音義曰：「桂林郡中監，姓居名翁也。」諭甌駱屬漢：索隱案漢書，甌駱三十餘萬口降漢。皆得為侯。【索隱】案：漢書云「光聞漢兵至，降，封為隨桃侯。揭陽令史定為安道侯，越將畢取為膫侯，桂林監居翁為湘城侯」。韋昭云「湘城屬堵陽。隨桃、安道、膫三縣皆屬南陽。膫音遼也」。戈船、下厲將軍兵及馳義侯所發夜郎兵未下，南越已平矣。遂為九郡。【集解】徐廣曰：「儋耳，珠崖，南海，蒼梧，九真，鬱林，日南，合浦，交阯。」【索隱】徐廣皆據漢書為說。伏波將軍益封。樓船將軍兵以陷堅為將梁侯。
		</region>
	</paragraph>
	<paragraph index="14">
		<region typus="original" subtype="" id="15517" explains="">
自尉佗初王後，五世九十三歲而國亡焉。
		</region>
	</paragraph>
	<paragraph index="15">
		<region typus="original" subtype="" id="15518" explains="">
太史公曰：尉佗之王，本由任囂。遭漢初定，列為諸侯。隆慮離濕疫，佗得以益驕。甌駱相攻，南越動搖。漢兵臨境，嬰齊入朝。其後亡國，徵自樛女；呂嘉小忠，令佗無後。樓船從欲，怠傲失惑；伏波困窮，智慮愈殖，因禍為福。成敗之轉，譬若糾墨。
		</region>
	</paragraph>
	<paragraph index="16">
		<region typus="original" subtype="" id="15519" explains="">
【索隱述贊】中原鹿走，群雄莫制。漢事西驅，越權南裔。陸賈騁說，尉他去帝。嫪後內朝，呂嘉狼戾。君臣不協，卒從剿棄。
		</region>
	</paragraph>
</text>
