<?xml version='1.0' encoding='UTF-8'?>
<text title="史記三家注" section="循吏列傳第五十九" juan="119" original_title="史記">
	<paragraph index="0">
		<region typus="original" subtype="title" id="16990" explains="">
史記三家注 循吏列傳第五十九
		</region>
	</paragraph>
	<paragraph index="1">
		<region typus="summary" subtype="" id="16991" explains="">
索隱】謂{{另|本|奉}}法循理之吏也。
		</region>
	</paragraph>
	<paragraph index="2">
		<region typus="original" subtype="" id="16992" explains="">
太史公曰：法令所以導民也，刑罰所以禁姦也。文武不備，良民懼然身修者，官未曾亂也。奉職循理，亦可以爲治，何必威嚴哉？
		</region>
	</paragraph>
	<paragraph index="3">
		<region typus="original" subtype="" id="16993" explains="">
孫叔敖者，
		</region>
		<region typus="comment" subtype="" id="16994" explains="16993">
【正義】說苑云：「孫叔敖爲令尹，一國吏民皆來賀。有一老父衣麤衣，冠白冠，後來，弔曰：『有身貴而驕人者，民亡之；位已高而擅權者，君惡之；祿已厚而不知足者，患處之。』叔敖再拜，『敬受命，原聞餘教。』父曰：『位已高而意益下，官益大而心益小，祿已厚而慎不取。君謹守此三者，足以治楚。』」
		</region>
		<region typus="original" subtype="" id="16995" explains="">
楚之處士也。虞丘相進之於楚莊王，以自代也。三月爲楚相，施教導民，上下和合，世俗盛美，政緩禁止，吏無姦邪，盜賊不起。秋冬則勸民山采，春夏以水，
		</region>
		<region typus="comment" subtype="" id="16996" explains="16995">
【集解】徐廣曰：「乘多水時而出材竹。」
		</region>
		<region typus="original" subtype="" id="16997" explains="">
各得其所便，民皆樂其生。
		</region>
	</paragraph>
	<paragraph index="4">
		<region typus="original" subtype="" id="16998" explains="">
莊王以爲幣輕，更以小爲大，百姓不便，皆去其業。市令言之相曰：「市亂，民莫安其處，次行不定。」相曰：「如此幾何頃乎？」市令曰：「三月頃。」相曰：「罷，吾今令之復矣。」後五日，朝，相言之王曰：「前日更幣，以爲輕。今市令來言曰『市亂，民莫安其處，次行之不定』。臣請遂令復如故。」王許之，下令三日而市復如故。
		</region>
	</paragraph>
	<paragraph index="5">
		<region typus="original" subtype="" id="16999" explains="">
楚民俗好庳車，
		</region>
		<region typus="comment" subtype="" id="17000" explains="16999">
【索隱】庳，下也，音婢。
		</region>
		<region typus="original" subtype="" id="17001" explains="">
王以爲庳車不便馬，欲下令使高之。相曰：「令數下，民不知所從，不可。王必欲高車，臣請教閭里使高其梱。
		</region>
		<region typus="comment" subtype="" id="17002" explains="17001">
【索隱】梱，門限也。音口本反。
		</region>
		<region typus="original" subtype="" id="17003" explains="">
乘車者皆君子，君子不能數下車。」王許之。居半歲，民悉自高其車。
		</region>
	</paragraph>
	<paragraph index="6">
		<region typus="original" subtype="" id="17004" explains="">
此不教而民從其化，近者視而效之，遠者四面望而法之。故三得相而不喜，知其材自得之也；三去相而不悔，知非己之罪也。
		</region>
		<region typus="comment" subtype="" id="17005" explains="17004">
【集解】駰案皇覽曰：「孫叔敖冢在南郡江陵故城中白土里。民傳孫叔敖曰『葬我廬江陂，後當爲萬戶邑』。去故楚都郢城北二十里所。或曰孫叔敖激沮水作雲夢大澤之池也。」
		</region>
	</paragraph>
	<paragraph index="7">
		<region typus="original" subtype="" id="17006" explains="">
子產者，鄭之列大夫也。
		</region>
		<region typus="comment" subtype="" id="17007" explains="17006">
【索隱】案：有管晏列傳，其國僑、羊舌肸，亦古之賢大夫。合著在管晏之下，不宜散入循吏之篇。
		</region>
		<region typus="original" subtype="" id="17008" explains="">
鄭昭君之時，以所愛徐贄爲相，
		</region>
		<region typus="comment" subtype="" id="17009" explains="17008">
【索隱】案：鄭系家云「子產，鄭成公之少子。事簡公、定公。簡公封子產以六邑。」子產不事昭君，亦無徐贄作相之事。抑別有所出，太史記異耳。
		</region>
		<region typus="original" subtype="" id="17010" explains="">
國亂，上下不親，父子不和。大宮子期言之君，以子產爲相。
		</region>
		<region typus="comment" subtype="" id="17011" explains="17010">
【索隱】子期亦鄭之公子也。左傳、國語亦無其說。案：系家鄭相子西，子駟之子，與子產同時，蓋亦子期之兄弟也。
		</region>
		<region typus="original" subtype="" id="17012" explains="">
爲相一年，豎子不戲狎，斑白不提挈，僮子不犁畔。二年，市不豫賈。
		</region>
		<region typus="comment" subtype="" id="17013" explains="17012">
【索隱】賈音價。謂臨時評其貴賤，不豫定賈。
		</region>
		<region typus="original" subtype="" id="17014" explains="">
三年，門不夜關，
		</region>
		<region typus="comment" subtype="" id="17015" explains="17014">
【集解】徐廣曰：「一作『閉』。」
		</region>
		<region typus="original" subtype="" id="17016" explains="">
道不拾遺。四年，田器不歸。五年，士無尺籍，
		</region>
		<region typus="comment" subtype="" id="17017" explains="17016">
【正義】言士民無一尺方板之籍書。什伍，什伍相保也。
		</region>
		<region typus="original" subtype="" id="17018" explains="">
喪期不令而治。治鄭二十六年而死，丁壯號哭，老人兒啼，曰：「子產去我死乎！民將安歸？」
		</region>
		<region typus="comment" subtype="" id="17019" explains="17018">
【集解】駰案皇覽曰：「子產冢在河南新鄭，城外大冢是也。」【索隱】案：左傳及系家云子產死，孔子泣曰「子產，古之遺愛也」。又韓詩稱子產卒，鄭人耕者輟耒，婦人捐其珮玦也。
		</region>
	</paragraph>
	<paragraph index="8">
		<region typus="original" subtype="" id="17020" explains="">
公儀休者，魯博士也。以高弟爲魯相。奉法循理，無所變更，百官自正。使食祿者不得與下民爭利，受大者不得取小。
		</region>
	</paragraph>
	<paragraph index="9">
		<region typus="original" subtype="" id="17021" explains="">
客有遺相魚者，相不受。客曰：「聞君嗜魚，遺君魚，何故不受也？」相曰：「以嗜魚，故不受也。今爲相，能自給魚；今受魚而免，誰復給我魚者？吾故不受也。」
		</region>
	</paragraph>
	<paragraph index="10">
		<region typus="original" subtype="" id="17022" explains="">
食茹而美，拔其園葵而棄之。見其家織布好，而疾出其家婦，燔其機，云：「欲令農士工女安所讎其貨乎？」
		</region>
	</paragraph>
	<paragraph index="11">
		<region typus="original" subtype="" id="17023" explains="">
石奢者，楚昭王相也。堅直廉正，無所阿避。行縣，道有殺人者，相追之，乃其父也。縱其父而還自系焉。使人言之王曰：「殺人者，臣之父也。夫以父立政，不孝也；廢法縱罪，非忠也；臣罪當死。」王曰：「追而不及，不當伏罪，子其治事矣。」石奢曰：「不私其父，非孝子也；不奉主法，非忠臣也。王赦其罪，上惠也；伏誅而死，臣職也。」遂不受令，自刎而死。
		</region>
	</paragraph>
	<paragraph index="12">
		<region typus="original" subtype="" id="17024" explains="">
李離者，晉文公之理也。
		</region>
		<region typus="comment" subtype="" id="17025" explains="17024">
【正義】理，獄官也。
		</region>
		<region typus="original" subtype="" id="17026" explains="">
過聽殺人，自拘當死。文公曰：「官有貴賤，罰有輕重。下吏有過，非子之罪也。」李離曰：「臣居官爲長，不與吏讓位；受祿爲多，不與下分利。今過聽殺人，傅其罪下吏，非所聞也。」辭不受令。文公曰：「子則自以爲有罪，寡人亦有罪邪？」李離曰：「理有法，失刑則刑，失死則死。公以臣能聽微決疑，
		</region>
		<region typus="comment" subtype="" id="17027" explains="17026">
【索隱】言能聽察微理，以決疑獄。故周禮司寇以五聽察獄，詞氣色耳目也。又尚書曰「服念五六日，至於旬時」是也。
		</region>
		<region typus="original" subtype="" id="17028" explains="">
故使爲理。今過聽殺人，罪當死。」遂不受令，伏劍而死。
		</region>
	</paragraph>
	<paragraph index="13">
		<region typus="original" subtype="" id="17029" explains="">
太史公曰：孫叔敖出一言，郢市復。子產病死，鄭民號哭。公儀子見好布而家婦逐。石奢縱父而死，楚昭名立。李離過殺而伏劍，晉文以正國法。
		</region>
	</paragraph>
	<paragraph index="14">
		<region typus="summary" subtype="" id="17030" explains="">
索隱述贊】曰：奉職循理，爲政之先。恤人體國，良吏述焉。叔孫鄭產，自昔稱賢。拔葵一利，赦父非愆。李離伏劍，爲法而然。
		</region>
	</paragraph>
</text>
