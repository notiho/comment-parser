<?xml version='1.0' encoding='UTF-8'?>
<text title="史記三家注" section="李斯列傳第二十七" juan="87" original_title="史記">
	<paragraph index="0">
		<region typus="original" subtype="title" id="14181" explains="">
史記三家注 李斯列傳第二十七
		</region>
	</paragraph>
	<paragraph index="1">
		<region typus="original" subtype="" id="14182" explains="">
李斯者，楚上蔡人也。
		</region>
		<region typus="comment" subtype="" id="14183" explains="14182">
【索隱】地理志汝南上蔡縣，云「古蔡國，周武王弟叔度所封，至十八代平侯徙新蔡」。二蔡皆屬汝南。後二代至昭侯，徙下蔡，屬沛，六國時爲楚地，故曰楚上蔡。
		</region>
		<region typus="original" subtype="" id="14184" explains="">
年少時，爲郡小吏，
		</region>
		<region typus="comment" subtype="" id="14185" explains="14184">
【索隱】鄕小史。劉氏云「掌鄕文書」。
		</region>
		<region typus="original" subtype="" id="14186" explains="">
見吏舍廁中鼠食不絜，近人犬，數驚恐之。斯入倉，觀倉中鼠，食積粟，居大廡之下，不見人犬之憂。於是李斯乃歎曰：「人之賢不肖譬如鼠矣，在所自處耳！」
		</region>
	</paragraph>
	<paragraph index="2">
		<region typus="original" subtype="" id="14187" explains="">
乃從荀卿學帝王之術。學已成，度楚王不足事，而六國皆弱，無可爲建功者，欲西入秦。辭於荀卿曰：「斯聞得時無怠，今萬乘方爭時，游者主事。
		</region>
		<region typus="comment" subtype="" id="14188" explains="14187">
【索隱】言萬乘爭雄之時，游說者可以立功成名，當得典主事務也。劉氏云「游歷諸侯，當覓彊主以事之」，於文紆迴，非也。
		</region>
		<region typus="original" subtype="" id="14189" explains="">
今秦王欲吞天下，稱帝而治，此布衣馳騖之時而游說者之秋也。
		</region>
		<region typus="comment" subtype="" id="14190" explains="14189">
【正義】言秋時萬物成熟，今爭彊時，亦說士成熟時。
		</region>
		<region typus="original" subtype="" id="14191" explains="">
處卑賤之位而計不爲者，此禽鹿視肉，人面而能彊行者耳。
		</region>
		<region typus="comment" subtype="" id="14192" explains="14191">
【索隱】禽鹿猶禽獸也，言禽獸但知視肉而食之。莊子及蘇子曰：「人而不學，譬之視肉而食。」楊子法言曰：「人而不學，如禽何異？」言不能游說取榮貴，卽如禽獸，徒有人面而能彊行耳。［【正義】言處卑賤之人，如禽獸，終日食之，覬視其肉，徒有人面，強行於地。］
		</region>
		<region typus="original" subtype="" id="14193" explains="">
故詬
		</region>
		<region typus="comment" subtype="" id="14194" explains="14193">
【正義】呼后反，恥辱也。
		</region>
		<region typus="original" subtype="" id="14195" explains="">
莫大於卑賤，而悲莫甚於窮困。久處卑賤之位，困苦之地，非世
		</region>
		<region typus="comment" subtype="" id="14196" explains="14195">
【索隱】非者，譏也。所謂處士橫議也。
		</region>
		<region typus="original" subtype="" id="14197" explains="">
而惡利，自託於無爲，此非士之情也。
		</region>
		<region typus="comment" subtype="" id="14198" explains="14197">
【正義】言譏世富貴，惡其榮利，自託於無爲者，非士人之情，實力不能致此也。
		</region>
		<region typus="original" subtype="" id="14199" explains="">
故斯將西說秦王矣。」
		</region>
	</paragraph>
	<paragraph index="3">
		<region typus="original" subtype="" id="14200" explains="">
至秦，會莊襄王卒，李斯乃求爲秦相文信侯呂不韋舍人；不韋賢之，任以爲郎。李斯因以得說，說秦王曰：「胥人者，去其幾也。
		</region>
		<region typus="comment" subtype="" id="14201" explains="14200">
【索隱】胥人猶胥吏，小人也。去猶失也。幾者，動之微。以言君子見幾而作，不俟終日；小人不識動微之會，故每失時也。劉氏解幾爲彊，非也。
		</region>
		<region typus="original" subtype="" id="14202" explains="">
成大功者，在因瑕釁而遂忍之。
		</region>
		<region typus="comment" subtype="" id="14203" explains="14202">
【索隱】言因諸侯有瑕釁，則忍心而翦除，故我將說秦以幷天下。【正義】胥，相也。幾謂察也。言關東六國與秦相敵者，君臣機密，並有瑕釁，可成大功，而遂忍之也。
		</region>
		<region typus="original" subtype="" id="14204" explains="">
昔者秦穆公之霸，終不東幷六國者，何也？諸侯尚衆，周德未衰，故五伯迭興，更尊周室。自秦孝公以來，周室卑微，諸侯相兼，關東爲六國，秦之乘勝役諸侯，蓋六世矣。
		</region>
		<region typus="comment" subtype="" id="14205" explains="14204">
【正義】秦孝公，惠文公，武王，昭王，孝文王，莊襄王。
		</region>
		<region typus="original" subtype="" id="14206" explains="">
今諸侯服秦，譬若郡縣。夫以秦之彊，大王之賢，由竈上騷除，
		</region>
		<region typus="comment" subtype="" id="14207" explains="14206">
【集解】徐廣曰：「騷音埽。」【索隱】騷音埽。言秦欲幷天下，若炊婦埽除竈上之不淨，不足爲難。［【正義】言秦國欲東幷六國，若炊婦附竈上塵垢，言其易也。］
		</region>
		<region typus="original" subtype="" id="14208" explains="">
足以滅諸侯，成帝業，爲天下一統，此萬世之一時也。今怠而不急就，諸侯復彊，相聚約從，雖有黃帝之賢，不能幷也。」秦王乃拜斯爲長史，聽其計，陰遣謀士齎持金玉以游說諸侯。諸侯名士可下以財者，厚遺結之；不肯者，利劍刺之。離其君臣之計，秦王乃使其良將隨其後。秦王拜斯爲客卿。
		</region>
	</paragraph>
	<paragraph index="4">
		<region typus="original" subtype="" id="14209" explains="">
會韓人鄭國來閒秦，以作注漑渠，
		</region>
		<region typus="comment" subtype="" id="14210" explains="14209">
【正義】鄭國渠首起雍州雲陽縣西南二十五里，自中山西邸瓠口爲渠，傍北山，東注洛，三百餘里以漑田。又曰韓苦秦兵，而使水工鄭國閒秦作注漑渠，令費人工，不東伐也。
		</region>
		<region typus="original" subtype="" id="14211" explains="">
已而覺。秦宗室大臣皆言秦王曰：「諸侯人來事秦者，大抵爲其主游閒於秦耳，請一切逐客。」
		</region>
		<region typus="comment" subtype="" id="14212" explains="14211">
【索隱】一切猶一例，言盡逐之也。言切者，譬若利刀之割，一運斤無不斷者。解漢書者以一切爲權時義，亦未爲得也。
		</region>
		<region typus="original" subtype="" id="14213" explains="">
李斯議亦在逐中。斯乃上書曰：
		</region>
		<region typus="comment" subtype="" id="14214" explains="14213">
【正義】在始皇十年。
		</region>
	</paragraph>
	<paragraph index="5">
		<region typus="original" subtype="" id="14215" explains="">
臣聞吏議逐客，竊以爲過矣。昔繆公求士，西取由余於戎，東得百里奚於宛，
		</region>
		<region typus="comment" subtype="" id="14216" explains="14215">
【索隱】秦本紀云「晉獻公以百里奚爲秦穆公夫人媵於秦，奚亡走宛，楚鄙人執之」是也。【正義】新序云：「百里奚，楚宛人，仕於虞，虞亡入秦，號五羖大夫也。」
		</region>
		<region typus="original" subtype="" id="14217" explains="">
迎蹇叔於宋，
		</region>
		<region typus="comment" subtype="" id="14218" explains="14217">
【索隱】秦紀又云「百里奚謂穆公曰：『臣不如臣友蹇叔，蹇叔賢而代莫知。』穆公厚幣迎之，以爲上大夫」。今云「於宋」，未詳所出。【正義】括地志云：「蹇叔，岐州人也。時游宋，故迎之於宋。」
		</region>
		<region typus="original" subtype="" id="14219" explains="">
來丕豹、公孫支於晉。
		</region>
		<region typus="comment" subtype="" id="14220" explains="14219">
【索隱】丕豹自晉奔秦，左氏傳有明文。公孫支，所謂子桑也，是秦大夫，而云自晉來，亦未見所出。【正義】括地志云：「公孫支，岐州人，游晉，後歸秦。」
		</region>
		<region typus="original" subtype="" id="14221" explains="">
此五子者，不產於秦，而繆公用之，幷國二十，遂霸西戎。
		</region>
		<region typus="comment" subtype="" id="14222" explains="14221">
【索隱】秦本紀穆公用由余謀，伐戎王，益國十二，開地千里，遂霸西戎。此都言五子之功，故云「幷國二十」；或易爲「十二」，誤也。
		</region>
		<region typus="original" subtype="" id="14223" explains="">
孝公用商鞅之法，移風易俗，民以殷盛，國以富彊，百姓樂用，諸侯親服，獲楚、魏之師，舉地千里，至今治彊。惠王用張儀之計，拔三川之地，西幷巴、蜀，
		</region>
		<region typus="comment" subtype="" id="14224" explains="14223">
【索隱】案：惠王時張儀爲相，請伐韓，下兵三川以臨二周。司馬錯請伐蜀，惠王從之，果滅蜀。儀死後，武王欲通車三川，令甘茂拔宜陽。今並云張儀者，以儀爲秦相，雖錯滅蜀，茂通三川，皆歸功於相，又三川是儀先請伐故也。北收上郡，【正義】惠王十年，魏納上郡十五縣。
		</region>
		<region typus="original" subtype="" id="14225" explains="">
南取漢中，
		</region>
		<region typus="comment" subtype="" id="14226" explains="14225">
【正義】惠王十三年，攻楚漢中，取地六百里。
		</region>
		<region typus="original" subtype="" id="14227" explains="">
包九夷，制鄢、郢，
		</region>
		<region typus="comment" subtype="" id="14228" explains="14227">
【索隱】九夷卽屬楚之夷也。地理志南郡江陵縣云「故楚郢都」，又宜城縣云「故鄢」也。【正義】夷謂幷巴蜀，收上郡，取漢中，伐義渠、丹犂是也。九夷本東夷九種，此言者，文體然也。
		</region>
		<region typus="original" subtype="" id="14229" explains="">
東據成皋之險，
		</region>
		<region typus="comment" subtype="" id="14230" explains="14229">
【正義】河南府氾水縣也。
		</region>
		<region typus="original" subtype="" id="14231" explains="">
割膏腴之壤，遂散六國之從，使之西面事秦，功施到今。昭王得范睢，廢穰侯，逐華陽，
		</region>
		<region typus="comment" subtype="" id="14232" explains="14231">
【集解】徐廣曰：「華，一作『葉』。」【正義】葉，車涉反。
		</region>
		<region typus="original" subtype="" id="14233" explains="">
彊公室，杜私門，蠶食
		</region>
		<region typus="comment" subtype="" id="14234" explains="14233">
【索隱】高誘注淮南子云：「蠶食，盡無餘也。」
		</region>
		<region typus="original" subtype="" id="14235" explains="">
諸侯，使秦成帝業。此四君者，皆以客之功。由此觀之，客何負於秦哉！向使四君卻客而不內，疏士而不用，是使國無富利之實而秦無彊大之名也。
		</region>
	</paragraph>
	<paragraph index="6">
		<region typus="original" subtype="" id="14236" explains="">
今陛下致昆山之玉，
		</region>
		<region typus="comment" subtype="" id="14237" explains="14236">
【正義】昆岡在于闐國東北四百里，其岡出玉。
		</region>
		<region typus="original" subtype="" id="14238" explains="">
有隨、和之寶，
		</region>
		<region typus="comment" subtype="" id="14239" explains="14238">
【正義】括地志云：「濆山一名崑山，一名斷蛇丘，在隨州隨縣北二十五里。說苑云『昔隨侯行遇大蛇中斷，疑其靈，使人以藥封之，蛇乃能去，因號其處爲斷蛇丘。歲餘，蛇銜明珠，徑寸，絕白而有光，因號隨珠』。」卞和璧，始皇以爲傳國璽也。
		</region>
		<region typus="original" subtype="" id="14240" explains="">
垂明月之珠，服太阿之劍，
		</region>
		<region typus="comment" subtype="" id="14241" explains="14240">
【集解】見蘇秦傳。【索隱】越絕書曰：「楚王召歐冶子、干將作鐵劍三，一曰干將，二曰莫邪，三曰太阿也。」
		</region>
		<region typus="original" subtype="" id="14242" explains="">
乘纖離之馬，
		</region>
		<region typus="comment" subtype="" id="14243" explains="14242">
【集解】徐廣曰：「纖離，蒲梢，皆駿馬名。」【索隱】皆馬名。徐氏據孫卿子而爲說。
		</region>
		<region typus="original" subtype="" id="14244" explains="">
建翠鳳之旗，樹靈鼉之鼓。
		</region>
		<region typus="comment" subtype="" id="14245" explains="14244">
【集解】鄭玄注月令云：「鼉皮可以冒鼓。」
		</region>
		<region typus="original" subtype="" id="14246" explains="">
此數寶者，秦不生一焉，而陛下說之，何也？必秦國之所生然後可，則是夜光之璧不飾朝廷，犀象之器不爲玩好，鄭、衞之女不充後宮，而駿良駃騠
		</region>
		<region typus="comment" subtype="" id="14247" explains="14246">
【索隱】決提二音。周書曰「正北以駃騠爲獻」。廣雅曰「馬屬也」。郭景純注上林賦云「生三日而超其母也」。
		</region>
		<region typus="original" subtype="" id="14248" explains="">
不實外廄，江南金錫不爲用，西蜀丹青不爲采。所以飾後宮充下陳
		</region>
		<region typus="comment" subtype="" id="14249" explains="14248">
【索隱】下陳猶後列也。晏子曰「有二女，願得入身於下陳」是也。［【正義】下陳，謂下等陳列。］
		</region>
		<region typus="original" subtype="" id="14250" explains="">
娛心意說耳目者，必出於秦然後可，則是宛珠之簪，傅璣之珥，
		</region>
		<region typus="comment" subtype="" id="14251" explains="14250">
【索隱】宛音於阮反。傅音附。宛謂以珠宛轉而裝其簪。傅璣者，以璣傅著於珥。珥者，瑱也。璣是珠之不圓者。或云宛珠，隨珠也。隨在漢水之南，宛亦近漢，故云宛。傅璣者，女飾也，言女傅之珥，以璣爲之，並非秦所有物也。
		</region>
		<region typus="original" subtype="" id="14252" explains="">
阿縞之衣，錦繡之飾
		</region>
		<region typus="comment" subtype="" id="14253" explains="14252">
【集解】徐廣曰：「齊之東阿縣，繒帛所出。」
		</region>
		<region typus="original" subtype="" id="14254" explains="">
不進於前，而隨俗雅化
		</region>
		<region typus="comment" subtype="" id="14255" explains="14254">
【集解】徐廣曰：「隨俗，一作『修使』。」【索隱】謂閑雅變化而能通俗也。
		</region>
		<region typus="original" subtype="" id="14256" explains="">
佳冶窈窕
		</region>
		<region typus="comment" subtype="" id="14257" explains="14256">
［【正義】佳冶，佳麗姚冶。佳，音居膎反。］
		</region>
		<region typus="original" subtype="" id="14258" explains="">
趙女不立於側也。夫擊甕叩缶
		</region>
		<region typus="comment" subtype="" id="14259" explains="14258">
【索隱】說文云：「甕，汲缾也。於貢反。缶，瓦器也；秦人鼓之以節樂。」缻音甫有反。
		</region>
		<region typus="original" subtype="" id="14260" explains="">
彈箏搏髀，而歌呼嗚嗚快耳（目）者，真秦之聲也；鄭、衞、桑閒、昭、虞、武、象者，
		</region>
		<region typus="comment" subtype="" id="14261" explains="14260">
【集解】徐廣曰：「昭，一作『韶』。」
		</region>
		<region typus="original" subtype="" id="14262" explains="">
異國之樂也。今弃擊甕叩缶而就鄭衞，退彈箏而取昭虞，若是者何也？快意當前，適觀而已矣。今取人則不然。不問可否，不論曲直，非秦者去，爲客者逐。然則是所重者在乎色樂珠玉，而所輕者在乎人民也。此非所以跨海內制諸侯之術也。
		</region>
	</paragraph>
	<paragraph index="7">
		<region typus="original" subtype="" id="14263" explains="">
臣聞地廣者粟多，國大者人衆，兵彊則士勇。是以太山不讓土壤，故能成其大；河海不擇細流，故能就其深；王者不卻衆庶，故能明其德。
		</region>
		<region typus="comment" subtype="" id="14264" explains="14263">
【索隱】管子云：「海不辭水，故能成其大；（泰）山不辭土石，故能成其高。」文子曰：「聖人不讓負薪之言，以廣其名。」
		</region>
		<region typus="original" subtype="" id="14265" explains="">
是以地無四方，民無異國，四時充美，鬼神降福，此五帝、三王之所以無敵也。今乃弃黔首以資敵國，
		</region>
		<region typus="comment" subtype="" id="14266" explains="14265">
【索隱】資猶給也。
		</region>
		<region typus="original" subtype="" id="14267" explains="">
卻賓客以業諸侯，使天下之士退而不敢西向，裹足不入秦，此所謂「藉寇兵而齎盜糧」者也。
		</region>
		<region typus="comment" subtype="" id="14268" explains="14267">
【索隱】藉音積夜反。齎音子奚反。說文曰：「齎，持遺也。」齎或爲「資」，義亦通。
		</region>
	</paragraph>
	<paragraph index="8">
		<region typus="original" subtype="" id="14269" explains="">
夫物不產於秦，可寶者多；士不產於秦，而願忠者衆。今逐客以資敵國，損民以益讎，內自虛而外樹怨於諸侯，求國無危，不可得也。
		</region>
	</paragraph>
	<paragraph index="9">
		<region typus="original" subtype="" id="14270" explains="">
秦王乃除逐客之令，復李斯官，
		</region>
		<region typus="comment" subtype="" id="14271" explains="14270">
【集解】新序曰：「斯在逐中，道上上諫書，達始皇，始皇使人逐至驪邑，得還。」
		</region>
		<region typus="original" subtype="" id="14272" explains="">
卒用其計謀。官至廷尉。二十餘年，竟幷天下，尊主爲皇帝，以斯爲丞相。夷郡縣城，銷其兵刃，示不復用。使秦無尺土之封，不立子弟爲王，功臣爲諸侯者，使後無戰攻之患。
		</region>
	</paragraph>
	<paragraph index="10">
		<region typus="original" subtype="" id="14273" explains="">
始皇三十四年，置酒咸陽宮，博士僕射周青臣等頌始皇威德。齊人淳于越進諫曰：「臣聞之，殷周之王千餘歲，封子弟功臣自爲支輔。今陛下有海內，而子弟爲匹夫，卒有田常、六卿之患，臣無輔弼，何以相救哉？事不師古而能長久者，非所聞也。今青臣等又面諛以重陛下過，
		</region>
		<region typus="comment" subtype="" id="14274" explains="14273">
【索隱】重音逐用反。重者，再也。
		</region>
		<region typus="original" subtype="" id="14275" explains="">
非忠臣也。」始皇下其議丞相。丞相謬其說，絀其辭，乃上書曰：「古者天下散亂，莫能相一，是以諸侯並作，語皆道古以害今，飾虛言以亂實，人善其所私學，以非上所建立。今陛下幷有天下，別白黑
		</region>
		<region typus="comment" subtype="" id="14276" explains="14275">
【索隱】劉氏云：「前時國異政，家殊俗，人造私語，莫辨其真，今乃分別白黑也。」
		</region>
		<region typus="original" subtype="" id="14277" explains="">
而定一尊；
		</region>
		<region typus="comment" subtype="" id="14278" explains="14277">
【索隱】謂始皇幷六國，定天下，海內共尊立一帝，故云。
		</region>
		<region typus="original" subtype="" id="14279" explains="">
而私學乃相與非法敎之制，聞令下，卽各以其私學議之，入則心非，出則巷議，非主以爲名，異趣以爲高，率羣下以造謗。如此不禁，則主勢降乎上，黨與成乎下。禁之便。臣請諸有文學詩書百家語者，蠲除去之。令到滿三十日弗去，黥爲城旦。所不去者，醫藥卜筮種樹之書。若有欲學者，以吏爲師。」始皇可其議，收去詩書百家之語以愚百姓，使天下無以古非今。明法度，定律令，皆以始皇起。同文書。
		</region>
		<region typus="comment" subtype="" id="14280" explains="14279">
【正義】六國制令不同，今令同之。
		</region>
		<region typus="original" subtype="" id="14281" explains="">
治離宮別館，周徧天下。明年，又巡狩，外攘四夷，斯皆有力焉。
		</region>
	</paragraph>
	<paragraph index="11">
		<region typus="original" subtype="" id="14282" explains="">
斯長男由爲三川守，諸男皆尚秦公主，女悉嫁秦諸公子。三川守李由告歸咸陽，李斯置酒於家，百官長皆前爲壽，門廷車騎以千數。李斯喟然而歎曰：「嗟乎！吾聞之荀卿曰『物禁大盛』。夫斯乃上蔡布衣，閭巷之黔首，上不知其駑下，遂擢至此。當今人臣之位無居臣上者，可謂富貴極矣。物極則衰，吾未知所稅駕也！」
		</region>
		<region typus="comment" subtype="" id="14283" explains="14282">
【索隱】稅駕猶解駕，言休息也。李斯言己今日富貴已極，然未知向後吉凶止泊在何處也。［【正義】稅，舍車也，止也。］
		</region>
	</paragraph>
	<paragraph index="12">
		<region typus="original" subtype="" id="14284" explains="">
始皇三十七年十月，行出游會稽，並海上，北抵琅邪。
		</region>
		<region typus="comment" subtype="" id="14285" explains="14284">
【正義】今沂州。
		</region>
		<region typus="original" subtype="" id="14286" explains="">
丞相斯、中車府令趙高兼行符璽令事，皆從。始皇有二十餘子，長子扶蘇以數直諫上，上使監兵上郡，
		</region>
		<region typus="comment" subtype="" id="14287" explains="14286">
【正義】上郡故城在綏州上縣東南五十里。
		</region>
		<region typus="original" subtype="" id="14288" explains="">
蒙恬爲將。少子胡亥愛，請從，上許之。餘子莫從。
		</region>
		<region typus="comment" subtype="" id="14289" explains="14288">
【集解】辯士隱姓名，遺秦將章邯書曰「李斯爲秦王死，廢十七兄而立今王」也。然則二世是秦始皇第十八子。此書在善文中。
		</region>
	</paragraph>
	<paragraph index="13">
		<region typus="original" subtype="" id="14290" explains="">
其年七月，始皇帝至沙丘，
		</region>
		<region typus="comment" subtype="" id="14291" explains="14290">
【正義】沙丘臺在邢州。
		</region>
		<region typus="original" subtype="" id="14292" explains="">
病甚，令趙高爲書賜公子扶蘇曰：「以兵屬蒙恬，與喪會咸陽而葬。」書已封，未授使者，始皇崩。書及璽皆在趙高所，獨子胡亥、丞相李斯、趙高及幸宦者五六人知始皇崩，餘羣臣皆莫知也。李斯以爲上在外崩，無真太子，故祕之。置始皇居轀輬車中，
		</region>
		<region typus="comment" subtype="" id="14293" explains="14292">
【集解】徐廣曰：「一作『輜車』。」
		</region>
		<region typus="original" subtype="" id="14294" explains="">
百官奏事上食如故，宦者輒從轀輬車中可諸奏事。
		</region>
		<region typus="comment" subtype="" id="14295" explains="14294">
【集解】文穎曰：「轀輬車如今喪轜車也。」孟康曰：「如衣車，有窗牖，閉之則溫，開之則涼，故名之『轀輬車』也。」如淳曰：「轀輬車，其形廣大，有羽飾也。」
		</region>
	</paragraph>
	<paragraph index="14">
		<region typus="original" subtype="" id="14296" explains="">
趙高因留所賜扶蘇璽書，而謂公子胡亥曰：「上崩，無詔封王諸子而獨賜長子書。長子至，卽立爲皇帝，而子無尺寸之地，爲之柰何？」胡亥曰：「固也。吾聞之，明君知臣，明父知子。父捐命，不封諸子，何可言者！」趙高曰：「不然。方今天下之權，存亡在子與高及丞相耳，願子圖之。且夫臣人與見臣於人，制人與見制於人，豈可同日道哉！」胡亥曰：「廢兄而立弟，是不義也；不奉父詔而畏死，是不孝也；能薄而材譾，
		</region>
		<region typus="comment" subtype="" id="14297" explains="14296">
【集解】史記音隱宰顯反。【索隱】音義云宰殄反。劉氏音將淺反，則譾亦淺義。古人語自有重輕，所以文字有異。
		</region>
		<region typus="original" subtype="" id="14298" explains="">
彊因人之功，是不能也：三者逆德，天下不服，身殆傾危，社稷不血食。」高曰：「臣聞湯、武殺其主，天下稱義焉，不爲不忠。衞君殺其父，而衞國載其德，孔子著之，不爲不孝。夫大行不小謹，盛德不辭讓，鄕曲各有宜而百官不同功。故顧小而忘大，後必有害；狐疑猶豫，後必有悔。斷而敢行，鬼神避之，後有成功。願子遂之！」胡亥喟然歎曰：「今大行未發，喪禮未終，豈宜以此事干丞相哉！」趙高曰：「時乎時乎，閒不及謀！贏糧躍馬，
		</region>
		<region typus="comment" subtype="" id="14299" explains="14298">
［【正義】贏，裹糧也。］
		</region>
		<region typus="original" subtype="" id="14300" explains="">
唯恐後時！」
		</region>
	</paragraph>
	<paragraph index="15">
		<region typus="original" subtype="" id="14301" explains="">
胡亥旣然高之言，高曰：「不與丞相謀，恐事不能成，臣請爲子與丞相謀之。」高乃謂丞相斯曰：「上崩，賜長子書，與喪會咸陽而立爲嗣。書未行，今上崩，未有知者也。所賜長子書及符璽皆在胡亥所，定太子在君侯與高之口耳。事將何如？」斯曰：「安得亡國之言！此非人臣所當議也！」高曰：「君侯自料能孰與蒙恬？功高孰與蒙恬？謀遠不失孰與蒙恬？無怨於天下孰與蒙恬？長子舊而信之孰與蒙恬？」斯曰：「此五者皆不及蒙恬，而君責之何深也？」高曰：「高固內官之廝役也，幸得以刀筆之文進入秦宮，管事二十餘年，未嘗見秦免罷丞相功臣有封及二世者也，卒皆以誅亡。皇帝二十餘子，皆君之所知。長子剛毅而武勇，信人而奮士，卽位必用蒙恬爲丞相，君侯終不懷通侯之印歸於鄕里，明矣。高受詔敎習胡亥，使學以法事數年矣，未嘗見過失。慈仁篤厚，輕財重士，辯於心而詘於口，
		</region>
		<region typus="comment" subtype="" id="14302" explains="14301">
［【正義】詘，猶訥也。］
		</region>
		<region typus="original" subtype="" id="14303" explains="">
盡禮敬士，秦之諸子未有及此者，可以爲嗣。君計而定之。」斯曰：「君其反位！斯奉主之詔，聽天之命，何慮之可定也？」高曰：「安可危也，危可安也。安危不定，何以貴聖？」斯曰：「斯，上蔡閭巷布衣也，上幸擢爲丞相，封爲通侯，子孫皆至尊位重祿者，故將以存亡安危屬臣也。豈可負哉！夫忠臣不避死而庶幾，
		</region>
		<region typus="comment" subtype="" id="14304" explains="14303">
【索隱】斯言忠臣之節，本不避死。言己今日亦庶幾盡忠不避死也。
		</region>
		<region typus="original" subtype="" id="14305" explains="">
孝子不勤勞而見危，
		</region>
		<region typus="comment" subtype="" id="14306" explains="14305">
［【正義】言哀痛甚則危其身也。］
		</region>
		<region typus="original" subtype="" id="14307" explains="">
人臣各守其職而已矣。君其勿復言，將令斯得罪。」高曰：「蓋聞聖人遷徙無常，就變而從時，見末而知本，觀指而覩歸。物固有之，安得常法哉！方今天下之權命懸於胡亥，高能得志焉。且夫從外制中謂之惑，從下制上謂之賊。故秋霜降者草花落，水搖動者萬物作，
		</region>
		<region typus="comment" subtype="" id="14308" explains="14307">
【索隱】水搖者，謂冰泮而水動也，是春時而萬物皆生也。
		</region>
		<region typus="original" subtype="" id="14309" explains="">
此必然之效也。君何見之晚？」斯曰：「吾聞晉易太子，
		</region>
		<region typus="comment" subtype="" id="14310" explains="14309">
【正義】謂廢申生，立奚齊也。
		</region>
		<region typus="original" subtype="" id="14311" explains="">
三世不安；齊桓兄弟爭位，
		</region>
		<region typus="comment" subtype="" id="14312" explains="14311">
【正義】謂小白與公子糾。
		</region>
		<region typus="original" subtype="" id="14313" explains="">
身死爲戮；紂殺親戚，
		</region>
		<region typus="comment" subtype="" id="14314" explains="14313">
【正義】謂殺比干，囚箕子。
		</region>
		<region typus="original" subtype="" id="14315" explains="">
不聽諫者，國爲丘墟，遂危社稷：三者逆天，宗廟不血食。斯其猶人哉，
		</region>
		<region typus="comment" subtype="" id="14316" explains="14315">
【索隱】言我今日猶是人，人道守順，豈能爲逆謀。故下云「安足與謀」。
		</region>
		<region typus="original" subtype="" id="14317" explains="">
安足爲謀！」
		</region>
		<region typus="comment" subtype="" id="14318" explains="14317">
［【正義】猶人，猶是人也。秉道守順，豈有叛逆？［若爲叛逆，］安足與謀也！］
		</region>
		<region typus="original" subtype="" id="14319" explains="">
高曰：「上下合同，可以長久；中外若一，事無表裏。君聽臣之計，卽長有封侯，世世稱孤，必有喬松之壽，孔、墨之智。今釋此而不從，禍及子孫，足以爲寒心。善者因禍爲福，君何處焉？」斯乃仰天而歎，垂淚太息曰：「嗟乎！獨遭亂世，旣以不能死，安託命哉！」於是斯乃聽高。高乃報胡亥曰：「臣請奉太子之明命以報丞相，丞相斯敢不奉令！」
		</region>
	</paragraph>
	<paragraph index="16">
		<region typus="original" subtype="" id="14320" explains="">
於是乃相與謀，詐爲受始皇詔丞相，立子胡亥爲太子。更爲書賜長子扶蘇曰：「朕巡天下，禱祠名山諸神以延壽命。今扶蘇與將軍蒙恬將師數十萬以屯邊，十有餘年矣，不能進而前，士卒多秏，無尺寸之功，乃反數上書直言誹謗我所爲，以不得罷歸爲太子，日夜怨望。扶蘇爲人子不孝，其賜劍以自裁！將軍恬與扶蘇居外，不匡正，宜知其謀。爲人臣不忠，其賜死，以兵屬裨將王離。」封其書以皇帝璽，遣胡亥客奉書賜扶蘇於上郡。
		</region>
	</paragraph>
	<paragraph index="17">
		<region typus="original" subtype="" id="14321" explains="">
使者至，發書，扶蘇泣，入內舍，欲自殺。蒙恬止扶蘇曰：「陛下居外，未立太子，使臣將三十萬衆守邊，公子爲監，此天下重任也。今一使者來，卽自殺，安知其非詐？請復請，復請而後死，
		</region>
		<region typus="comment" subtype="" id="14322" explains="14321">
［【正義】復，扶富反；復，重也。言再三重請，必然而未晚。］
		</region>
		<region typus="original" subtype="" id="14323" explains="">
未暮也。」使者數趣之。扶蘇爲人仁，謂蒙恬曰：「父而賜子死，尚安復請！」卽自殺。蒙恬不肯死，使者卽以屬吏，繫於陽周。
		</region>
		<region typus="comment" subtype="" id="14324" explains="14323">
【集解】徐廣曰：「屬上郡。」【正義】陽周，寧州羅川縣之邑也。
		</region>
	</paragraph>
	<paragraph index="18">
		<region typus="original" subtype="" id="14325" explains="">
使者還報，胡亥、斯、高大喜。至咸陽，發喪，太子立爲二世皇帝。以趙高爲郎中令，常侍中用事。
		</region>
	</paragraph>
	<paragraph index="19">
		<region typus="original" subtype="" id="14326" explains="">
二世燕居，乃召高與謀事，謂曰：「夫人生居世閒也，譬猶騁六驥過決隙也。吾旣已臨天下矣，欲悉耳目之所好，窮心志之所樂，以安宗廟而樂萬姓，長有天下，終吾年壽，其道可乎？」高曰：「此賢主之所能行也，而昬亂主之所禁也。臣請言之，不敢避斧鉞之誅，願陛下少留意焉。夫沙丘之謀，諸公子及大臣皆疑焉，而諸公子盡帝兄，大臣又先帝之所置也。今陛下初立，此其屬意怏怏皆不服，恐爲變。且蒙恬已死，蒙毅將兵居外，臣戰戰栗栗，唯恐不終。且陛下安得爲此樂乎？」二世曰：「爲之柰何？」趙高曰：「嚴法而刻刑，令有罪者相坐誅，至收族，滅大臣而遠骨肉；貧者富之，賤者貴之。盡除去先帝之故臣，更置陛下之所親信者近之。此則陰德歸陛下，害除而姦謀塞，羣臣莫不被潤澤，蒙厚德，陛下則高枕肆志寵樂矣。計莫出於此。」二世然高之言，乃更爲法律。於是羣臣諸公子有罪，輒下高，令鞠治之。殺大臣蒙毅等，公子十二人僇死咸陽市，十公主矺死於杜，
		</region>
		<region typus="comment" subtype="" id="14327" explains="14326">
【集解】史記音隱曰：「矺音貯格反。」【索隱】矺音宅，與「磔」同，古今字異耳。磔謂裂其支體而殺之。［【正義】矺，磔也，音宅。］
		</region>
		<region typus="original" subtype="" id="14328" explains="">
財物入於縣官，相連坐者不可勝數。
		</region>
	</paragraph>
	<paragraph index="20">
		<region typus="original" subtype="" id="14329" explains="">
公子高欲奔，恐收族，乃上書曰：「先帝無恙時，臣入則賜食，出則乘輿。御府之衣，臣得賜之；中廄之寶馬，臣得賜之。臣當從死而不能，爲人子不孝，爲人臣不忠。不忠者無名以立於世，臣請從死，願葬酈山之足。唯上幸哀憐之。」書上，胡亥大說，召趙高而示之，曰：「此可謂急乎？」趙高曰：「人臣當憂死而不暇，何變之得謀！」胡亥可其書，賜錢十萬以葬。
		</region>
	</paragraph>
	<paragraph index="21">
		<region typus="original" subtype="" id="14330" explains="">
法令誅罰日益刻深，羣臣人人自危，欲畔者衆。又作阿房之宮，治直〔道〕、馳道，賦斂愈重，戍傜無已。於是楚戍卒陳勝、吳廣等乃作亂，起於山東，傑俊相立，自置爲侯王，叛秦，兵至鴻門而卻。李斯數欲請閒諫，二世不許。而二世責問李斯曰：「吾有私議而有所聞於韓子也，曰『堯之有天下也，堂高三尺，采椽不斲，
		</region>
		<region typus="comment" subtype="" id="14331" explains="14330">
【集解】徐廣曰：「采，一名櫟。一作『柞』。」【索隱】采，木名，卽今之櫟木。［【正義】言采取木作也不斲削。］
		</region>
		<region typus="original" subtype="" id="14332" explains="">
茅茨不翦，雖逆旅之宿不勤於此矣。冬日鹿裘，夏日葛衣，粢糲之食，
		</region>
		<region typus="comment" subtype="" id="14333" explains="14332">
【索隱】粢音資。糲音郎葛反。粢者，稷也。糲者，麄粟飯也。
		</region>
		<region typus="original" subtype="" id="14334" explains="">
藜藿之羹，飯土匭，
		</region>
		<region typus="comment" subtype="" id="14335" explains="14334">
【集解】徐廣曰：「一作『溜』。」
		</region>
		<region typus="original" subtype="" id="14336" explains="">
啜土鉶，
		</region>
		<region typus="comment" subtype="" id="14337" explains="14336">
【集解】音刑。
		</region>
		<region typus="original" subtype="" id="14338" explains="">
雖監門之養不觳於此矣。
		</region>
		<region typus="comment" subtype="" id="14339" explains="14338">
【集解】徐廣曰：「觳音學。觳，一作『轂』，推也。」【索隱】觳音學。爾雅「觳，盡也」。言監門下人飯猶不盡此。若徐氏云「一作『轂』。轂，推也」，則字宜作「較」。鄒氏音角。
		</region>
		<region typus="original" subtype="" id="14340" explains="">
禹鑿龍門，通大夏，疏九河，曲九防，
		</region>
		<region typus="comment" subtype="" id="14341" explains="14340">
【正義】謂河之九曲，別爲隄防。
		</region>
		<region typus="original" subtype="" id="14342" explains="">
決渟水致之海，
		</region>
		<region typus="comment" subtype="" id="14343" explains="14342">
【集解】徐廣曰：「致，一作『放』。」
		</region>
		<region typus="original" subtype="" id="14344" explains="">
而股無胈，
		</region>
		<region typus="comment" subtype="" id="14345" explains="14344">
【集解】胈，膚毳皮。
		</region>
		<region typus="original" subtype="" id="14346" explains="">
脛無毛，手足胼胝，
		</region>
		<region typus="comment" subtype="" id="14347" explains="14346">
［【正義】駢，連也。言多胝。］
		</region>
		<region typus="original" subtype="" id="14348" explains="">
面目黎黑，遂以死于外，葬於會稽，臣虜之勞不烈於此矣』。
		</region>
		<region typus="comment" subtype="" id="14349" explains="14348">
［【正義】烈，酷也。不酷烈於此也。］
		</region>
		<region typus="original" subtype="" id="14350" explains="">
然則夫所貴於有天下者，豈欲苦形勞神，身處逆旅之宿，口食監門之養，手持臣虜之作哉？此不肖人之所勉也，非賢者之所務也。彼賢人之有天下也，專用天下適己而已矣，此所貴於有天下也。夫所謂賢人者，必能安天下而治萬民，今身且不能利，將惡能治天下哉！故吾願賜志廣欲，長享天下而無害，爲之柰何？」李斯子由爲三川守，羣盜吳廣等西略地，過去弗能禁。章邯以破逐廣等兵，使者覆案三川相屬，誚讓斯居三公位，如何令盜如此。李斯恐懼，重爵祿，不知所出，乃阿二世意，欲求容，以書對曰：
		</region>
	</paragraph>
	<paragraph index="22">
		<region typus="original" subtype="" id="14351" explains="">
夫賢主者，必且能全道而行督責之術者也。
		</region>
		<region typus="comment" subtype="" id="14352" explains="14351">
【索隱】督者，察也。察其罪，責之以刑罰也。
		</region>
		<region typus="original" subtype="" id="14353" explains="">
督責之，則臣不敢不竭能以徇其主矣。此臣主之分定，上下之義明，則天下賢不肖莫敢不盡力竭任以徇其君矣。是故主獨制於天下而無所制也。能窮樂之極矣，賢明之主也，可不察焉！
		</region>
	</paragraph>
	<paragraph index="23">
		<region typus="original" subtype="" id="14354" explains="">
故申子曰「有天下而不恣睢，
		</region>
		<region typus="comment" subtype="" id="14355" explains="14354">
【索隱】上音資二反，下音呼季反。恣睢猶放縱也。謂肆情縱恣也。［【正義】恣睢，仰白目也。恣，縱也。］
		</region>
		<region typus="original" subtype="" id="14356" explains="">
命之曰以天下爲桎梏」者，
		</region>
		<region typus="comment" subtype="" id="14357" explains="14356">
【正義】言有天下不能自縱恣督責，乃勞身於天下若堯、禹，卽以天下爲桎梏於身也。
		</region>
		<region typus="original" subtype="" id="14358" explains="">
無他焉，不能督責，而顧以其身勞於天下之民，若堯、禹然，故謂之「桎梏」也。夫不能修申、韓之明術，行督責之道，專以天下自適也，而徒務苦形勞神，以身徇百姓，則是黔首之役，非畜天下者也，何足貴哉！夫以人徇己，則己貴而人賤；以己徇人，則己賤而人貴。故徇人者賤，而人所徇者貴，自古及今，未有不然者也。凡古之所爲尊賢者，爲其貴也；而所爲惡不肖者，爲其賤也。而堯、禹以身徇天下者也，因隨而尊之，則亦失所爲尊賢之心矣，夫可謂大繆矣。謂之爲「桎梏」，不亦宜乎？不能督責之過也。
		</region>
	</paragraph>
	<paragraph index="24">
		<region typus="original" subtype="" id="14359" explains="">
故韓子曰：「慈母有敗子而嚴家無格虜」
		</region>
		<region typus="comment" subtype="" id="14360" explains="14359">
［【正義】劉曰︰「格，彊悍也。虜，奴隸也。」按︰嚴整之家，無彊悍似奴虜，子弟皆勤也。］
		</region>
		<region typus="original" subtype="" id="14361" explains="">
者，何也？
		</region>
		<region typus="comment" subtype="" id="14362" explains="14361">
【索隱】格，彊扞也。虜，奴隸也。言嚴整之家本無格扞奴僕也。
		</region>
		<region typus="original" subtype="" id="14363" explains="">
則能罰之加焉必也。故商君之法，刑弃灰於道者。
		</region>
		<region typus="comment" subtype="" id="14364" explains="14363">
【正義】弃灰於道者黥也。韓子云：「殷之法，弃灰於衢者刑。子貢以爲重，問之。仲尼曰：『灰弃於衢必燔，人必怒，怒則鬬，鬬則三族，雖刑之可也。』。」
		</region>
		<region typus="original" subtype="" id="14365" explains="">
夫弃灰，薄罪也，而被刑，重罰也。彼唯明主爲能深督輕罪。夫罪輕且督深，而況有重罪乎？故民不敢犯也。是故韓子曰「布帛尋常，
		</region>
		<region typus="comment" subtype="" id="14366" explains="14365">
［【正義】八尺曰尋，倍尋曰常。言其少也。］
		</region>
		<region typus="original" subtype="" id="14367" explains="">
庸人不釋，
		</region>
		<region typus="comment" subtype="" id="14368" explains="14367">
【索隱】八尺曰尋，倍尋曰常，以言其少也。庸人弗釋者，謂庸人見則取之而不釋，以其罪輕，故下云「罰不必行，則庸人弗釋尋常」是也。
		</region>
		<region typus="original" subtype="" id="14369" explains="">
鑠金百溢，
		</region>
		<region typus="comment" subtype="" id="14370" explains="14369">
［【正義】鑠金，銷鑠之金也，熱不可取也。］
		</region>
		<region typus="original" subtype="" id="14371" explains="">
盜跖不搏」者，
		</region>
		<region typus="comment" subtype="" id="14372" explains="14371">
【索隱】爾雅「鑠，美也」。言百溢之美金在於地，雖有盜跖之行亦不取者，爲財多而罪重也，故下云「搏必隨手刑，盜跖不搏」也。搏猶攫也，取也。凡鳥翼擊物曰搏，足取曰攫，故人取物亦謂之搏。
		</region>
		<region typus="original" subtype="" id="14373" explains="">
非庸人之心重，尋常之利深，而盜跖之欲淺也；又不以盜跖之行，爲輕百鎰之重也。搏必隨手刑，則盜跖不搏百鎰；而罰不必行也，則庸人不釋尋常。是故城高五丈，而樓季不輕犯也；
		</region>
		<region typus="comment" subtype="" id="14374" explains="14373">
【集解】許慎曰：「樓季，魏文侯之弟。」王孫子曰：「樓季之兄也。」
		</region>
		<region typus="original" subtype="" id="14375" explains="">
泰山之高百仞，而跛䍧牧其上。
		</region>
		<region typus="comment" subtype="" id="14376" explains="14375">
【集解】詩云：「䍧羊墳首。」毛傳曰：「牝曰䍧。」
		</region>
		<region typus="original" subtype="" id="14377" explains="">
夫樓季也而難五丈之限，豈跛䍧也而易百仞之高哉？峭塹之勢異也。
		</region>
		<region typus="comment" subtype="" id="14378" explains="14377">
【索隱】峭，峻也，高也，七笑反。塹音漸。以言峭峻則難登，故樓季難五丈之限；平塹則易涉，故跛䍧牧於泰山也。
		</region>
		<region typus="original" subtype="" id="14379" explains="">
明主聖王之所以能久處尊位，長執重勢，而獨擅天下之利者，非有異道也，能獨斷而審督責，必深罰，故天下不敢犯也。今不務所以不犯，而事慈母之所以敗子也，則亦不察於聖人之論矣。夫不能行聖人之術，則舍爲天下役何事哉？可不哀邪！
		</region>
		<region typus="comment" subtype="" id="14380" explains="14379">
【索隱】舍猶廢也，止也。言爲人主不能行聖人督責之術，則已廢止，何爲勤身苦心，爲天下所役，是何哉？「可不哀邪」，言其非也。
		</region>
	</paragraph>
	<paragraph index="25">
		<region typus="original" subtype="" id="14381" explains="">
且夫儉節仁義之人立於朝，則荒肆之樂輟矣；諫說論理之臣閒於側，則流漫之志詘矣；烈士死節之行顯於世，則淫康之虞廢矣。故明主能外此三者，而獨操主術以制聽從之臣，而修其明法，故身尊而勢重也。凡賢主者，必將能拂世磨俗，
		</region>
		<region typus="comment" subtype="" id="14382" explains="14381">
【索隱】拂音扶弗反。磨音莫何反。拂世，蓋言與代情乖戾。磨俗，言磨礪於俗使從己。
		</region>
		<region typus="original" subtype="" id="14383" explains="">
而廢其所惡，立其所欲，故生則有尊重之勢，死則有賢明之謚也。是以明君獨斷，故權不在臣也。然後能滅仁義之塗，掩馳說之口，困烈士之行，塞聰揜明，內獨視聽，故外不可傾以仁義烈士之行，而內不可奪以諫說忿爭之辯。故能犖然獨行恣睢之心而莫之敢逆。若此然後可謂能明申、韓之術，而脩商君之法。法脩術明而天下亂者，未之聞也。故曰「王道約而易操」也。唯明主爲能行之。若此則謂督責之誠，則臣無邪，臣無邪則天下安，天下安則主嚴尊，主嚴尊則督責必，督責必則所求得，所求得則國家富，國家富則君樂豐。故督責之術設，則所欲無不得矣。羣臣百姓救過不給，何變之敢圖？若此則帝道備，而可謂能明君臣之術矣。雖申、韓復生，不能加也。
		</region>
	</paragraph>
	<paragraph index="26">
		<region typus="original" subtype="" id="14384" explains="">
書奏，二世悅。於是行督責益嚴，稅民深者爲明吏。二世曰：「若此則可謂能督責矣。」刑者相半於道，而死人日成積於市。殺人衆者爲忠臣。二世曰：「若此則可謂能督責矣。」
		</region>
	</paragraph>
	<paragraph index="27">
		<region typus="original" subtype="" id="14385" explains="">
初，趙高爲郎中令，所殺及報私怨衆多，恐大臣入朝奏事毀惡之，乃說二世曰：「天子所以貴者，但以聞聲，羣臣莫得見其面，故號曰『朕』。且陛下富於春秋，未必盡通諸事，
		</region>
		<region typus="comment" subtype="" id="14386" explains="14385">
【集解】徐廣曰：「通，或宜作『照』。」
		</region>
		<region typus="original" subtype="" id="14387" explains="">
今坐朝廷，譴舉有不當者，則見短於大臣，非所以示神明於天下也。且陛下深拱禁中，與臣及侍中習法者待事，事來有以揆之。
		</region>
		<region typus="comment" subtype="" id="14388" explains="14387">
【集解】徐廣曰：「揆，一作『撥』也。」
		</region>
		<region typus="original" subtype="" id="14389" explains="">
如此則大臣不敢奏疑事，天下稱聖主矣。」二世用其計，乃不坐朝廷見大臣，居禁中。趙高常侍中用事，事皆決於趙高。
		</region>
	</paragraph>
	<paragraph index="28">
		<region typus="original" subtype="" id="14390" explains="">
高聞李斯以爲言，乃見丞相曰：「關東羣盜多，今上急益發繇治阿房宮，
		</region>
		<region typus="comment" subtype="" id="14391" explains="14390">
【索隱】房音旁，一如字。
		</region>
		<region typus="original" subtype="" id="14392" explains="">
聚狗馬無用之物。臣欲諫，爲位賤。此真君侯之事，君何不諫？」李斯曰：「固也，吾欲言之久矣。今時上不坐朝廷，上居深宮，吾有所言者，不可傳也，欲見無閒。」趙高謂曰：「君誠能諫，請爲君候上閒語君。」於是趙高待二世方燕樂，婦女居前，使人告丞相：「上方閒，可奏事。」丞相至宮門上謁，如此者三。二世怒曰：「吾常多閒日，丞相不來。吾方燕私，丞相輒來請事。丞相豈少我哉？且固我哉？」
		</region>
		<region typus="comment" subtype="" id="14393" explains="14392">
【索隱】謂以我幼故輕我也。云「固我」者，一云以我爲短少，且固陋於我也，於義爲疏。［【正義】言丞相幼少，且以我爲故舊哉。］
		</region>
		<region typus="original" subtype="" id="14394" explains="">
趙高因曰：「如此殆矣！夫沙丘之謀，丞相與焉。今陛下已立爲帝，而丞相貴不益，此其意亦望裂地而王矣。且陛下不問臣，臣不敢言。丞相長男李由爲三川守，楚盜陳勝等皆丞相傍縣之子，以故楚盜公行，
		</region>
		<region typus="comment" subtype="" id="14395" explains="14394">
【集解】徐廣曰：「公，一作『訟』，音松。」
		</region>
		<region typus="original" subtype="" id="14396" explains="">
過三川，城守不肯擊。高聞其文書相往來，未得其審，故未敢以聞。且丞相居外，權重於陛下。」二世以爲然。欲案丞相，恐其不審，乃使人案驗三川守與盜通狀。李斯聞之。
		</region>
	</paragraph>
	<paragraph index="29">
		<region typus="original" subtype="" id="14397" explains="">
是時二世在甘泉，方作觳抵優俳之觀。
		</region>
		<region typus="comment" subtype="" id="14398" explains="14397">
【集解】應劭曰：「戰國之時，稍增講武之禮，以爲戲樂，用相夸示，而秦更名曰角抵。角者，角材也。抵者，相抵觸也。」文穎曰：「案：秦名此樂爲角抵，兩兩相當，角力，角伎蓺射御，故曰角抵也。」駰案：觳抵卽角抵也。
		</region>
		<region typus="original" subtype="" id="14399" explains="">
李斯不得見，因上書言趙高之短曰：「臣聞之，臣疑其君，無不危國；妾疑其夫，無不危家。今有大臣於陛下擅利擅害，與陛下無異，此甚不便。昔者司城子罕相宋，身行刑罰，以威行之，朞年遂劫其君。田常爲簡公臣，爵列無敵於國，私家之富與公家均，布惠施德，下得百姓，上得羣臣，陰取齊國，殺宰予於庭，卽弒簡公於朝，遂有齊國。此天下所明知也。今高有邪佚之志，危反之行，如子罕相宋也；私家之富，若田氏之於齊也。兼行田常、子罕之逆道而劫陛下之威信，其志若韓玘爲韓安相也。
		</region>
		<region typus="comment" subtype="" id="14400" explains="14399">
【索隱】玘，亦作「起」，並音怡。韓大夫弒其君悼公者。然韓無悼公，或鄭之嗣君。案表，韓玘事昭侯，昭侯已下四代至王安，其說非也。
		</region>
		<region typus="original" subtype="" id="14401" explains="">
陛下不圖，臣恐其爲變也。」二世曰：「何哉？夫高，故宦人也，然不爲安肆志，不以危易心，絜行脩善，自使至此，以忠得進，以信守位，朕實賢之，而君疑之，何也？且朕少失先人，無所識知，不習治民，而君又老，恐與天下絕矣。朕非屬趙君，當誰任哉？且趙君爲人精廉彊力，下知人情，上能適朕，君其勿疑。」李斯曰：「不然。夫高，故賤人也，無識於理，貪欲無厭，求利不止，列勢次主，求欲無窮，臣故曰殆。」二世已前信趙高，恐李斯殺之，乃私告趙高。高曰：「丞相所患者獨高，高已死，丞相卽欲爲田常所爲。」於是二世曰：「其以李斯屬郎中令！」
		</region>
	</paragraph>
	<paragraph index="30">
		<region typus="original" subtype="" id="14402" explains="">
趙高案治李斯。李斯拘執束縛，居囹圄中，仰天而歎曰：「嗟乎，悲夫！不道之君，何可爲計哉！昔者桀殺關龍逢，紂殺王子比干，吳王夫差殺伍子胥。此三臣者，豈不忠哉，然而不免於死，身死而所忠者非也。
		</region>
		<region typus="comment" subtype="" id="14403" explains="14402">
［【正義】所忠，謂吳太宰嚭之類。］
		</region>
		<region typus="original" subtype="" id="14404" explains="">
今吾智不及三子，而二世之無道過於桀、紂、夫差，吾以忠死，宜矣。且二世之治豈不亂哉！日者夷其兄弟而自立也，殺忠臣而貴賤人，作爲阿房之宮，賦斂天下。吾非不諫也，而不吾聽也。凡古聖王，飲食有節，車器有數，宮室有度，出令造事，加費而無益於民利者禁，故能長久治安。今行逆於昆弟，不顧其咎；侵殺忠臣，不思其殃；大爲宮室，厚賦天下，不愛其費：三者已行，天下不聽。今反者已有天下之半矣，而心尚未寤也，而以趙高爲佐，吾必見寇至咸陽，麋鹿
		</region>
		<region typus="comment" subtype="" id="14405" explains="14404">
［【正義】麋鹿，上音眉，亦作「縻」。］
		</region>
		<region typus="original" subtype="" id="14406" explains="">
游於朝也。」
		</region>
	</paragraph>
	<paragraph index="31">
		<region typus="original" subtype="" id="14407" explains="">
於是二世乃使高案丞相獄，治罪，責斯與子由謀反狀，皆收捕宗族賓客。趙高治斯，榜掠千餘，不勝痛，自誣服。斯所以不死者，自負其辯，有功，實無反心，幸得上書自陳，幸二世之寤而赦之。李斯乃從獄中上書曰：「臣爲丞相治民，三十餘年矣。逮秦地之陝隘。先王之時秦地不過千里，兵數十萬。臣盡薄材，謹奉法令，陰行謀臣，資之金玉，使游說諸侯，陰脩甲兵，飾政敎，官鬬士，尊功臣，盛其爵祿，故終以脅韓弱魏，破燕、趙，夷齊、楚，卒兼六國，虜其王，立秦爲天子。罪一矣。地非不廣，又北逐胡、貉，南定百越，以見秦之彊。罪二矣。尊大臣，盛其爵位，以固其親。罪三矣。立社稷，脩宗廟，以明主之賢。罪四矣。更剋畫，平斗斛度量文章，布之天下，以樹秦之名。罪五矣。治馳道，興游觀，以見主之得意。罪六矣。緩刑罰，薄賦斂，以遂主得衆之心，萬民戴主，死而不忘。罪七矣。若斯之爲臣者，罪足以死固久矣。上幸盡其能力，乃得至今，願陛下察之！」書上，趙高使吏弃去不奏，曰：「囚安得上書！」
		</region>
	</paragraph>
	<paragraph index="32">
		<region typus="original" subtype="" id="14408" explains="">
趙高使其客十餘輩詐爲御史、謁者、侍中，更往覆訊斯。斯更以其實對，輒使人復榜之。後二世使人驗斯，斯以爲如前，終不敢更言，辭服。奏當上，二世喜曰：「微趙君，幾爲丞相所賣。」及二世所使案三川之守至，則項梁已擊殺之。使者來，會丞相下吏，趙高皆妄爲反辭。
		</region>
	</paragraph>
	<paragraph index="33">
		<region typus="original" subtype="" id="14409" explains="">
二世二年七月，具斯五刑，論腰斬咸陽市。斯出獄，與其中子俱執，顧謂其中子曰：「吾欲與若復牽黃犬俱出上蔡東門逐狡兔，豈可得乎！」遂父子相哭，而夷三族。
		</region>
	</paragraph>
	<paragraph index="34">
		<region typus="original" subtype="" id="14410" explains="">
李斯已死，二世拜趙高爲中丞相，事無大小輒決於高。高自知權重，乃獻鹿，謂之馬。二世問左右：「此乃鹿也？」左右皆曰「馬也」。二世驚，自以爲惑，乃召太卜，令卦之，太卜曰：「陛下春秋郊祀，奉宗廟鬼神，齋戒不明，故至于此。可依盛德而明齋戒。」於是乃入上林齋戒。日游弋獵，有行人入上林中，二世自射殺之。趙高敎其女壻咸陽令閻樂劾不知何人賊殺人移上林。
		</region>
		<region typus="comment" subtype="" id="14411" explains="14410">
［【正義】移牒勘問。］
		</region>
		<region typus="original" subtype="" id="14412" explains="">
高乃諫二世曰：「天子無故賊殺不辜人，此上帝之禁也，鬼神不享，天且降殃，當遠避宮以禳之。」二世乃出居望夷之宮。
		</region>
	</paragraph>
	<paragraph index="35">
		<region typus="original" subtype="" id="14413" explains="">
留三日，趙高詐詔衞士，令士皆素服持兵內鄕，入告二世曰：「山東羣盜兵大至！」二世上觀而見之，恐懼，高旣因劫令自殺。引璽而佩之，左右百官莫從；上殿，殿欲壞者三。高自知天弗與，羣臣弗許，乃召始皇弟，
		</region>
		<region typus="comment" subtype="" id="14414" explains="14413">
［【正義】弟，音孫。］
		</region>
		<region typus="original" subtype="" id="14415" explains="">
授之璽。
		</region>
		<region typus="comment" subtype="" id="14416" explains="14415">
【集解】徐廣曰：「一本曰『召始皇弟子嬰，授之璽』。秦本紀云『子嬰者，二世之兄子也』。」【索隱】劉氏云：『弟』字誤，當爲『孫』。子嬰，二世兄子。」
		</region>
	</paragraph>
	<paragraph index="36">
		<region typus="original" subtype="" id="14417" explains="">
子嬰旣位，患之，乃稱疾不聽事，與宦者韓談及其子謀殺高。高上謁，請病，因召入，令韓談刺殺之，夷其三族。
		</region>
	</paragraph>
	<paragraph index="37">
		<region typus="original" subtype="" id="14418" explains="">
子嬰立三月，沛公兵從武關入，至咸陽，羣臣百官皆畔，不適。
		</region>
		<region typus="comment" subtype="" id="14419" explains="14418">
【集解】徐廣曰：「適音敵。」
		</region>
		<region typus="original" subtype="" id="14420" explains="">
子嬰與妻子自係其頸以組，降軹道旁。
		</region>
		<region typus="comment" subtype="" id="14421" explains="14420">
【正義】軹道在萬年縣東北十六里。
		</region>
		<region typus="original" subtype="" id="14422" explains="">
沛公因以屬吏。項王至而斬之。遂以亡天下。
		</region>
	</paragraph>
	<paragraph index="38">
		<region typus="original" subtype="" id="14423" explains="">
太史公曰：李斯以閭閻歷諸侯，入事秦，因以瑕釁，以輔始皇，卒成帝業，斯爲三公，可謂尊用矣。斯知六蓺之歸，不務明政以補主上之缺，持爵祿之重，阿順苟合，嚴威酷刑，聽高邪說，廢適立庶。諸侯已畔，斯乃欲諫爭，不亦末乎！人皆以斯極忠而被五刑死，察其本，乃與俗議之異。不然，斯之功且與周、召列矣。
		</region>
	</paragraph>
	<paragraph index="39">
		<region typus="summary" subtype="" id="14424" explains="">
索隱述贊】鼠在所居，人固擇地。斯效智力，功立名遂。置酒咸陽，人臣極位。一夫誑惑，變易神器。國喪身誅，本同末異。
		</region>
	</paragraph>
</text>
