<?xml version='1.0' encoding='UTF-8'?>
<text title="史記三家注" section="佞幸列傳第六十五" juan="125" original_title="史記">
	<paragraph index="0">
		<region typus="original" subtype="title" id="17635" explains="">
史記三家注 佞幸列傳第六十五
		</region>
	</paragraph>
	<paragraph index="1">
		<region typus="original" subtype="" id="17636" explains="">
諺曰「力田不如逢年，善仕不如遇合」，
		</region>
		<region typus="comment" subtype="" id="17637" explains="17636">
【集解】徐廣曰：「遇，一作『偶』。」
		</region>
		<region typus="original" subtype="" id="17638" explains="">
固無虛言。非獨女以色媚，而士宦亦有之。
		</region>
	</paragraph>
	<paragraph index="2">
		<region typus="original" subtype="" id="17639" explains="">
昔以色幸者多矣。至漢興，高祖至暴抗也，
		</region>
		<region typus="comment" subtype="" id="17640" explains="17639">
【索隱】暴伉。伉音苦浪反。言暴猛伉直。
		</region>
		<region typus="original" subtype="" id="17641" explains="">
然籍孺以佞幸；孝惠時有閎孺。
		</region>
		<region typus="comment" subtype="" id="17642" explains="17641">
【正義】籍，閎，皆名也。孺，幼小也。
		</region>
		<region typus="original" subtype="" id="17643" explains="">
此兩人非有材能，徒以婉佞貴幸，與上臥起，公卿皆因關說。
		</region>
		<region typus="comment" subtype="" id="17644" explains="17643">
【索隱】按：關訓通也。謂公卿因之而通其詞說。劉氏云「有所言說，皆關由之」。【正義】關，猶歷也。言公卿有事，皆關兩人而說於上也。
		</region>
		<region typus="original" subtype="" id="17645" explains="">
故孝惠時郎侍中皆冠鵕䴊，貝帶，
		</region>
		<region typus="comment" subtype="" id="17646" explains="17645">
【集解】漢書音義曰：「鵕䴊，鳥名。以毛羽飾冠，以貝飾帶。」【索隱】鵕䴊，應劭云：「鳥名，毛可以飾冠。」許慎云：「鷩鳥也。」淮南子云：「趙武靈王服貝帶鵕䴊。」漢官儀云：「秦破趙，以其冠賜侍中。」三倉云：「鵕䴊，神鳥也，飛光映天者也。」傅脂粉，【索隱】上音付。
		</region>
		<region typus="original" subtype="" id="17647" explains="">
化閎、籍之屬也。兩人徙家安陵。
		</region>
		<region typus="comment" subtype="" id="17648" explains="17647">
【正義】惠帝陵邑。
		</region>
	</paragraph>
	<paragraph index="3">
		<region typus="original" subtype="" id="17649" explains="">
孝文時中寵臣，士人則鄧通，宦者則趙同、
		</region>
		<region typus="comment" subtype="" id="17650" explains="17649">
【索隱】案：漢書作「趙談」，此云「同」者，避太史公父名也。
		</region>
		<region typus="original" subtype="" id="17651" explains="">
北宮伯子。
		</region>
		<region typus="comment" subtype="" id="17652" explains="17651">
【正義】顏云「姓北宮，名伯子」也。按：伯子，名。北宮之宦者也。
		</region>
		<region typus="original" subtype="" id="17653" explains="">
北宮伯子以愛人長者；而趙同以星氣幸，常爲文帝參乘；鄧通無伎能。鄧通，蜀郡南安人也，
		</region>
		<region typus="comment" subtype="" id="17654" explains="17653">
【集解】徐廣曰：「後屬犍爲。」
		</region>
		<region typus="original" subtype="" id="17655" explains="">
以濯船
		</region>
		<region typus="comment" subtype="" id="17656" explains="17655">
【索隱】濯音棹，遲敎反。
		</region>
		<region typus="original" subtype="" id="17657" explains="">
爲黃頭郎。
		</region>
		<region typus="comment" subtype="" id="17658" explains="17657">
【集解】徐廣曰：「著黃帽也。」駰案：漢書音義曰「善濯船池中也。一說能持擢行船也。土，水之母，故施黃旄於船頭，因以名其郎曰黃頭郎」。【正義】濯，音宅敎反。濯舩，持楫行舩也。黃頭，著黃帽也，以上勝水也。
		</region>
		<region typus="original" subtype="" id="17659" explains="">
孝文帝夢欲上天，不能，有一黃頭郎從後推之上天，顧見其衣裻
		</region>
		<region typus="comment" subtype="" id="17660" explains="17659">
【集解】徐廣曰：「一無此字。」【索隱】音篤。裻者，衫襦之橫腰者。
		</region>
		<region typus="original" subtype="" id="17661" explains="">
帶後穿。覺
		</region>
		<region typus="comment" subtype="" id="17662" explains="17661">
【索隱】覺音敎。
		</region>
		<region typus="original" subtype="" id="17663" explains="">
而之漸臺，
		</region>
		<region typus="comment" subtype="" id="17664" explains="17663">
【正義】括地志云：「漸臺在長安故城中。關中記云未央宮西有蒼池，池中有漸臺，王莽死於此臺。」
		</region>
		<region typus="original" subtype="" id="17665" explains="">
以夢中陰目求推者郎，卽見鄧通，其衣後穿，夢中所見也。召問其名姓，姓鄧氏，名通，文帝說焉，
		</region>
		<region typus="comment" subtype="" id="17666" explains="17665">
【索隱】漢書云：「上曰『鄧猶登也』，悅之。」
		</region>
		<region typus="original" subtype="" id="17667" explains="">
尊幸之日異。通亦愿謹，不好外交，雖賜洗沐，不欲出。於是文帝賞賜通巨萬以十數，
		</region>
		<region typus="comment" subtype="" id="17668" explains="17667">
【正義】言賜通巨萬以至於十也。
		</region>
		<region typus="original" subtype="" id="17669" explains="">
官至上大夫。文帝時時如鄧通家遊戲。然鄧通無他能，不能有所薦士，獨自謹其身以媚上而已。上使善相者相通，曰「當貧餓死」。文帝曰：「能富通者在我也。何謂貧乎？」於是賜鄧通蜀嚴道銅山，
		</region>
		<region typus="comment" subtype="" id="17670" explains="17669">
【正義】括地志云：「雅州榮經縣北三里有銅山，卽鄧通得賜銅山鑄錢者。」案：榮經卽嚴道。
		</region>
		<region typus="original" subtype="" id="17671" explains="">
得自鑄錢，「鄧氏錢」
		</region>
		<region typus="comment" subtype="" id="17672" explains="17671">
【正義】錢譜云：「文字稱兩，同漢四銖文。」
		</region>
		<region typus="original" subtype="" id="17673" explains="">
布天下。其富如此。
		</region>
	</paragraph>
	<paragraph index="4">
		<region typus="original" subtype="" id="17674" explains="">
文帝嘗病癰，鄧通常爲帝唶吮之。
		</region>
		<region typus="comment" subtype="" id="17675" explains="17674">
【索隱】唶，仕格反。吮，仕兗反。
		</region>
		<region typus="original" subtype="" id="17676" explains="">
文帝不樂，從容問通曰：「天下誰最愛我者乎？」通曰：「宜莫如太子。」太子入問病，文帝使唶癰，唶癰而色難之。已而聞鄧通常爲帝唶吮之，心慙，由此怨通矣。及文帝崩，景帝立，鄧通免，家居。居無何，人有告鄧通盜出徼外鑄錢。下吏驗問，頗有之，遂竟案，盡沒入鄧通家，尚負責數巨萬。
		</region>
		<region typus="comment" subtype="" id="17677" explains="17676">
【正義】顏師古曰︰「積其前後所犯，合沒官者數多，除其見在財物以外，尚有負官數鉅萬，故云吏輒隨沒入之。」
		</region>
		<region typus="original" subtype="" id="17678" explains="">
長公主
		</region>
		<region typus="comment" subtype="" id="17679" explains="17678">
【集解】韋昭曰：「景帝姊也。」【索隱】案：卽館陶公主也。【正義】館陶公主，文帝之女。
		</region>
		<region typus="original" subtype="" id="17680" explains="">
賜鄧通，吏輒隨沒入之，
		</region>
		<region typus="comment" subtype="" id="17681" explains="17680">
【索隱】吏輒沒入。謂長公主別有物賜通，吏輒沒入以充贓也。
		</region>
		<region typus="original" subtype="" id="17682" explains="">
一簪不得著身。於是長公主乃令假衣食。
		</region>
		<region typus="comment" subtype="" id="17683" explains="17682">
【索隱】謂公主令人假與衣食。【正義】公主乃令通假借衣食，而公主私給之。
		</region>
		<region typus="original" subtype="" id="17684" explains="">
竟不得名一錢，
		</region>
		<region typus="comment" subtype="" id="17685" explains="17684">
【索隱】按：始天下名「鄧氏錢」，今皆沒入，卒竟無一錢之名也。
		</region>
		<region typus="original" subtype="" id="17686" explains="">
寄死人家。
		</region>
	</paragraph>
	<paragraph index="5">
		<region typus="original" subtype="" id="17687" explains="">
孝景帝時，中無寵臣，然獨郎中令周文仁，
		</region>
		<region typus="comment" subtype="" id="17688" explains="17687">
【索隱】案：漢書稱「周仁」，此上稱「周文」，今兼「文」作，恐後人加耳。案：仁字文。
		</region>
		<region typus="original" subtype="" id="17689" explains="">
仁寵最過庸，
		</region>
		<region typus="comment" subtype="" id="17690" explains="17689">
【索隱】寵最過庸。案：庸，常也。言仁最被恩寵，過於常人，乃不甚篤，如韓嫣也。
		</region>
		<region typus="original" subtype="" id="17691" explains="">
乃不甚篤。
		</region>
	</paragraph>
	<paragraph index="6">
		<region typus="original" subtype="" id="17692" explains="">
今天子中寵臣，士人則韓王孫嫣，
		</region>
		<region typus="comment" subtype="" id="17693" explains="17692">
【索隱】音偃，又音於建反。
		</region>
		<region typus="original" subtype="" id="17694" explains="">
宦者則李延年。嫣者，弓高侯
		</region>
		<region typus="comment" subtype="" id="17695" explains="17694">
【集解】徐廣曰：「韓王信之子頹當也。」
		</region>
		<region typus="original" subtype="" id="17696" explains="">
孼孫也。今上爲膠東王時，嫣與上學書相愛。及上爲太子，愈益親嫣。嫣善騎射，善佞。上卽位，欲事伐匈奴，而嫣先習胡兵，以故益尊貴，官至上大夫，賞賜擬於鄧通。時嫣常與上臥起。江都王入朝，有詔得從入獵上林中。天子車駕蹕道未行，而先使嫣乘副車，從數十百騎，騖馳視獸。江都王望見，以爲天子，辟從者，伏謁道傍。嫣驅不見。旣過，江都王怒，爲皇太后泣曰：「請得歸國入宿衞，
		</region>
		<region typus="comment" subtype="" id="17697" explains="17696">
【索隱】謂還爵封於天子，而請入宿衞。
		</region>
		<region typus="original" subtype="" id="17698" explains="">
比韓嫣。」太后由此嗛嫣。
		</region>
		<region typus="comment" subtype="" id="17699" explains="17698">
【集解】徐廣曰：「嗛，讀與『銜』同，漢書作『銜』字。」【正義】嗛，銜恨也。
		</region>
		<region typus="original" subtype="" id="17700" explains="">
嫣侍上，出入永巷不禁，以姦聞皇太后。皇太后怒，使使賜嫣死。上爲謝，終不能得，嫣遂死。而案道侯韓說，
		</region>
		<region typus="comment" subtype="" id="17701" explains="17700">
【索隱】音悅。嫣弟。
		</region>
		<region typus="original" subtype="" id="17702" explains="">
其弟也，亦佞幸。
		</region>
	</paragraph>
	<paragraph index="7">
		<region typus="original" subtype="" id="17703" explains="">
李延年，中山人也。父母及身兄弟及女，皆故倡也。延年坐法腐，給事狗中。
		</region>
		<region typus="comment" subtype="" id="17704" explains="17703">
【集解】徐廣曰：「主獵犬也。」【索隱】或犬監也。
		</region>
		<region typus="original" subtype="" id="17705" explains="">
而平陽公主言延年女弟善舞，上見，心說之，及入永巷，而召貴延年。延年善歌，爲變新聲，而上方興天地祠，欲造樂詩歌弦之。延年善承意，弦次初詩。
		</region>
		<region typus="comment" subtype="" id="17706" explains="17705">
【索隱】歌初詩。按：初詩，卽所新造樂章。
		</region>
		<region typus="original" subtype="" id="17707" explains="">
其女弟亦幸，有子男。延年佩二千石印，號協聲律。與上臥起，甚貴幸，埒如韓嫣也。
		</region>
		<region typus="comment" subtype="" id="17708" explains="17707">
【集解】徐廣曰：「埒，等也。蜀都賦曰『卓鄭埒名』。又云埒者，疇等之名。」【正義】埒，音劣。埒，如微減。
		</region>
		<region typus="original" subtype="" id="17709" explains="">
久之，寖與中人亂，
		</region>
		<region typus="comment" subtype="" id="17710" explains="17709">
【集解】徐廣曰：「一云坐弟季與中人亂。」
		</region>
		<region typus="original" subtype="" id="17711" explains="">
出入驕恣。及其女弟李夫人卒後，愛弛，則禽誅延年昆弟也。
		</region>
	</paragraph>
	<paragraph index="8">
		<region typus="original" subtype="" id="17712" explains="">
自是之後，內寵嬖臣大底外戚之家，然不足數也。衞青、霍去病亦以外戚貴幸，然頗用材能自進。
		</region>
	</paragraph>
	<paragraph index="9">
		<region typus="original" subtype="" id="17713" explains="">
太史公曰：甚哉愛憎之時！彌子瑕
		</region>
		<region typus="comment" subtype="" id="17714" explains="17713">
【索隱】衞靈公之臣，事見說苑也。
		</region>
		<region typus="original" subtype="" id="17715" explains="">
之行，足以觀後人佞幸矣。雖百世可知也。
		</region>
	</paragraph>
	<paragraph index="10">
		<region typus="summary" subtype="" id="17716" explains="">
索隱述贊】傳稱令色，詩刺巧言。冠䴊入侍，傅粉承恩。黃頭賜蜀，宦者同軒。新聲都尉，挾彈王孫。泣魚竊駕，著自前論。
		</region>
	</paragraph>
</text>
