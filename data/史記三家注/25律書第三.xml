<?xml version='1.0' encoding='UTF-8'?>
<text title="史記三家注" section="律書第三" juan="25" original_title="史記">
	<paragraph index="0">
		<region typus="original" subtype="title" id="7881" explains="">
史記三家注 律書第三
		</region>
	</paragraph>
	<paragraph index="1">
		<region typus="original" subtype="" id="7882" explains="">
王者制事立法，物度軌則，壹禀於六律
		</region>
		<region typus="comment" subtype="" id="7883" explains="7882">
【索隱】按：律有十二。陽六爲律，黄鐘、太蔟、姑洗、蕤賓、夷則、無射；陰六爲呂，大呂、夾鐘、中呂、林鐘、南呂、應鐘是也。名曰律者，釋名曰：「律，述也，所以述陽氣也」。律暦志云：「呂，旅，陽宣氣也」。案：古律用竹，又用玉，漢末以銅爲之。呂亦稱間，故有六律、六間之説。元間大呂，二間夾鐘是也。漢京房知五音六律之數，十二律之變至六十，猶八卦之變爲六十四卦也。故中呂上生執始，執始下生去滅，上下相生，終於南事，而六十律畢。
		</region>
		<region typus="original" subtype="" id="7884" explains="">
，六律爲萬事根本焉。
		</region>
		<region typus="comment" subtype="" id="7885" explains="7884">
【索隱】律暦志云：「夫推歴生律，制器規圜矩方，權重衡平，準繩嘉量，探賾索隱，鉤深致遠，莫不用焉」，是萬事之根本也。
		</region>
	</paragraph>
	<paragraph index="2">
		<region typus="original" subtype="" id="7886" explains="">
其於兵械尤所重，
		</region>
		<region typus="comment" subtype="" id="7887" explains="7886">
【索隱】按：易稱「師出以律」，是於兵械尤重也。【正義】内成曰：器，外成曰：械，械謂弓、矢、殳、矛、戈、戟。劉伯莊云：「吹律審聲，聼樂知政，師曠審歌，知晉楚之彊弱，故云兵家尤所重。」
		</region>
		<region typus="original" subtype="" id="7888" explains="">
故云「望敵知吉凶，
		</region>
		<region typus="comment" subtype="" id="7889" explains="7888">
【索隱】凡敵陣之上，皆有氣色，氣強則聲強，聲強則其衆勁。律者，所以通氣，故知吉凶也。【正義】凡兩軍相敵，上皆有云氣及日暈。天官書云：「暈等，力鈞；厚長大，有勝；薄短小。無勝。」故望雲氣知勝負彊弱。引舊語乃曰：「故云」。
		</region>
		<region typus="original" subtype="" id="7890" explains="">
聞聲效勝負」，
		</region>
		<region typus="comment" subtype="" id="7891" explains="7890">
【索隱】周禮「太師執同律聼軍聲而占其吉凶」是也。故左傳稱師曠知南風之不競，此即其類也。【正義】周禮云：「太師執同律以聼軍聲而詔其吉凶」，左傳云師曠知南風之不競，即其類。
		</region>
		<region typus="original" subtype="" id="7892" explains="">
百王不易之道也。
		</region>
	</paragraph>
	<paragraph index="3">
		<region typus="original" subtype="" id="7893" explains="">
武王伐紂，吹律聼聲，
		</region>
		<region typus="comment" subtype="" id="7894" explains="7893">
【索隱】其事當有所出，今則未詳。
		</region>
		<region typus="original" subtype="" id="7895" explains="">
推孟春以至於季冬，殺氣相並，
		</region>
		<region typus="comment" subtype="" id="7896" explains="7895">
【正義】人君暴虐酷急，即常寒應。寒生北方，乃殺氣也。武王伐紂，吹律從春至冬，殺氣相並，律亦應之。故洪範咎徴云「急常寒若」是也。
		</region>
		<region typus="original" subtype="" id="7897" explains="">
而音尚宮。
		</region>
		<region typus="comment" subtype="" id="7898" explains="7897">
【正義】兵書云：「夫戰，太師吹律，合商則戰勝，軍事張彊；角則軍擾多變，失士心；宮則軍和，主卒同心；徴則將急數怒，軍士勞；羽則兵弱少威焉。」
		</region>
		<region typus="original" subtype="" id="7899" explains="">
同聲相從，物之自然，何足怪哉？
		</region>
	</paragraph>
	<paragraph index="4">
		<region typus="original" subtype="" id="7900" explains="">
兵者，聖人所以討彊暴，平亂世，夷險阻，救危殆。自含戴角之獸見犯則校，而況於人懷好惡喜怒之氣？喜則愛心生，怒則毒螫加，
		</region>
		<region typus="comment" subtype="" id="7901" explains="7900">
【正義】螫音釋。
		</region>
		<region typus="original" subtype="" id="7902" explains="">
情性之理也。
		</region>
	</paragraph>
	<paragraph index="5">
		<region typus="original" subtype="" id="7903" explains="">
昔黃帝有涿鹿之戰，以定火災；
		</region>
		<region typus="comment" subtype="" id="7904" explains="7903">
【集解】文穎曰：「神農子孫暴虐，黃帝伐之，故以定火災。」
		</region>
		<region typus="original" subtype="" id="7905" explains="">
顓頊有共工之陳，以平水害；
		</region>
		<region typus="comment" subtype="" id="7906" explains="7905">
【集解】文穎曰：「共工，主水官也。少昊氏衰，秉政作虐，故顓頊伐之。本主水官，因爲水行也。」
		</region>
		<region typus="original" subtype="" id="7907" explains="">
成湯有南巣之伐，以殄夏亂。
		</region>
		<region typus="comment" subtype="" id="7908" explains="7907">
【正義】南巣，今廬州巣縣是也。淮南子云：「湯伐桀，放之歴山，與末喜同舟浮江，奔南巣之山而死。」按：巣即山名，古巣伯之國。云南巣者，在中國之南也。
		</region>
		<region typus="original" subtype="" id="7909" explains="">
遞興遞廢，勝者用事，所受於天也。
		</region>
	</paragraph>
	<paragraph index="6">
		<region typus="original" subtype="" id="7910" explains="">
自是之後，名士迭興，晉用咎犯，
		</region>
		<region typus="comment" subtype="" id="7911" explains="7910">
【正義】狐偃也，咎季也。又云胥臣也。
		</region>
		<region typus="original" subtype="" id="7912" explains="">
而齊用王子，
		</region>
		<region typus="comment" subtype="" id="7913" explains="7912">
【索隱】徐廣云：「王子成父。」
		</region>
		<region typus="original" subtype="" id="7914" explains="">
呉用孫武，申明軍約，賞罰必信，卒伯諸侯，兼列邦土，雖不及三代之誥誓，然身寵君尊，當世顯揚，可不謂榮焉？豈與世儒闇於大較，
		</region>
		<region typus="comment" subtype="" id="7915" explains="7914">
【索隱】大較，大法也。淳于髡曰：「車不較則不勝其任」是也。較音角。
		</region>
		<region typus="original" subtype="" id="7916" explains="">
不權輕重，猥云德化，不當用兵，大至君辱失守，
		</region>
		<region typus="comment" subtype="" id="7917" explains="7916">
【索隱】徐廣云：「如宋襄公是也。」
		</region>
		<region typus="original" subtype="" id="7918" explains="">
小乃侵犯削弱，遂執不移等哉！故教笞不可廢於家，刑罰不可捐於國，誅伐不可偃於天下，用之有巧拙，行之有逆順耳。
		</region>
	</paragraph>
	<paragraph index="7">
		<region typus="original" subtype="" id="7919" explains="">
夏桀、殷紂手搏豺狼，足追四馬，勇非微也；百戰克勝，諸侯懾服，權非輕也。秦二世宿軍無用之地，
		</region>
		<region typus="comment" subtype="" id="7920" explains="7919">
【索隱】謂常擁兵於郊野之外也。【正義】謂三十萬備北，五十萬守五嶺也。雲連兵於邊陲，即是宿軍無用之地也。
		</region>
		<region typus="original" subtype="" id="7921" explains="">
連兵於邊陲，力非弱也；結怨匈奴，絓禍於越，
		</region>
		<region typus="comment" subtype="" id="7922" explains="7921">
【正義】絓，胡卦反。顧野王云：「絓者，所礙。」
		</region>
		<region typus="original" subtype="" id="7923" explains="">
勢非寡也。及其威盡勢極，閭巷之人爲敵國，咎生窮武之不知足，甘得之心不息也。
		</region>
	</paragraph>
	<paragraph index="8">
		<region typus="original" subtype="" id="7924" explains="">
髙祖有天下，三邊外畔；大國之王雖稱蕃輔，臣節未盡。會髙祖厭苦軍事，亦有蕭、張之謀，故偃武一休息，羈縻不備。
		</region>
	</paragraph>
	<paragraph index="9">
		<region typus="original" subtype="" id="7925" explains="">
歴至孝文即位，將軍陳武等議曰：「南越、朝鮮
		</region>
		<region typus="comment" subtype="" id="7926" explains="7925">
【正義】潮仙二音。髙驪平壤城本漢樂浪郡王險城，即古朝鮮地，時朝鮮王滿據之也。
		</region>
		<region typus="original" subtype="" id="7927" explains="">
自全秦時内屬爲臣子，後且擁兵阻阸，選蠕觀望。
		</region>
		<region typus="comment" subtype="" id="7928" explains="7927">
【集解】阸音戹賣反。選音思兗反。蠕音而兗反。【索隱】蠕音軟。選蠕謂動身欲有進取之狀也。
		</region>
		<region typus="original" subtype="" id="7929" explains="">
髙祖時天下新定，人民小安，未可復興兵。今陛下仁惠撫百姓，恩澤加海内，宜及士民樂用，征討逆黨，以一封疆。」孝文曰：「朕能任衣冠，
		</region>
		<region typus="comment" subtype="" id="7930" explains="7929">
【正義】朕音而禁反。
		</region>
		<region typus="original" subtype="" id="7931" explains="">
念不到此。會呂氏之亂，功臣宗室共不羞恥，誤居正位，常戰戰慄慄，恐事之不終。且兵凶器，雖克所原，動亦秏病，謂百姓遠方何？又先帝知勞民不可煩，故不以爲意。朕豈自謂能？今匈奴内侵，軍吏無功，邊民父子荷兵日久，
		</region>
		<region typus="comment" subtype="" id="7932" explains="7931">
【正義】荷音何我反。
		</region>
		<region typus="original" subtype="" id="7933" explains="">
朕常爲動心傷痛，無日忘之。今未能銷距，原且堅邊設候，結和通使，休寧北陲，爲功多矣。且無議軍。」故百姓無内外之繇，得息肩於田畝，天下殷富，粟至十餘錢，鳴鷄吠狗，煙火萬里，可謂和樂者乎！
		</region>
	</paragraph>
	<paragraph index="10">
		<region typus="original" subtype="" id="7934" explains="">
太史公曰：文帝時，會天下新去湯火，
		</region>
		<region typus="comment" subtype="" id="7935" explains="7934">
【索隱】謂秦亂，楚漢交兵之時，如遺墜湯火，即書云：「人墜塗炭」是也。
		</region>
		<region typus="original" subtype="" id="7936" explains="">
人民樂業，因其欲然，能不擾亂，故百姓遂安。自年六七十翁亦未嘗至市井，遊敖嬉戲如小兒狀。孔子所稱有德君子者邪！
		</region>
		<region typus="comment" subtype="" id="7937" explains="7936">
【索隱】論語曰：「善人爲邦百年，亦可以勝殘去殺」也。
		</region>
	</paragraph>
	<paragraph index="11">
		<region typus="original" subtype="" id="7938" explains="">
書曰：「七正」，二十八舍。
		</region>
		<region typus="comment" subtype="" id="7939" explains="7938">
【索隱】七正，日、月、五星。七者可以正天時。又孔安國曰：「七正，日月五星各異政」也。二十八宿，之所舍也。舍，止也。宿，次也。言日月五星運行，或舍於二十八次之分也。
		</region>
		<region typus="original" subtype="" id="7940" explains="">
律暦，天所以通五行八正之氣，
		</region>
		<region typus="comment" subtype="" id="7941" explains="7940">
【索隱】八謂八節之氣，以應八方之風。天所以成孰萬物也。
		</region>
		<region typus="original" subtype="" id="7942" explains="">
舍者，日月所舍。舍者，舒氣也。
		</region>
	</paragraph>
	<paragraph index="12">
		<region typus="original" subtype="" id="7943" explains="">
不周風居西北，主殺生。東壁居不周風東，主辟生氣
		</region>
		<region typus="comment" subtype="" id="7944" explains="7943">
【索隱】辟音辟。而東之。
		</region>
		<region typus="original" subtype="" id="7945" explains="">
至於營室。
		</region>
		<region typus="comment" subtype="" id="7946" explains="7945">
【索隱】定星也。定中而可以作室，故曰：營室。其星有室象也，故天官書主廟。此言「主營胎陽氣而産之」，是説異也。【正義】天官書云「營室爲淸廟，曰：離宮、閣道」，是有宮室象。此言「主營胎陽氣而産之」，二説不同。
		</region>
		<region typus="original" subtype="" id="7947" explains="">
營室者，主營胎
		</region>
		<region typus="comment" subtype="" id="7948" explains="7947">
【集解】徐廣曰：「一作『含』。」
		</region>
		<region typus="original" subtype="" id="7949" explains="">
陽氣而産之。東至於危。危，垝也。
		</region>
		<region typus="comment" subtype="" id="7950" explains="7949">
【索隱】垝音鬼毁反。
		</region>
		<region typus="original" subtype="" id="7951" explains="">
言陽氣之垝，故曰：危。十月也，律中應鐘。
		</region>
		<region typus="comment" subtype="" id="7952" explains="7951">
【正義】應，乙證反。白虎通云：「應者，應也，言萬物應陽而動下藏也。」漢初依秦以十月爲歳首，故起應鐘。
		</region>
		<region typus="original" subtype="" id="7953" explains="">
應鐘者，陽氣之應，不用事也。其於十二子爲亥。亥者，該也。
		</region>
		<region typus="comment" subtype="" id="7954" explains="7953">
【索隱】按：律暦志云「該閡於亥」。【正義】孟康云：「閡，藏塞也。陰雜陽氣藏塞，爲萬物作種也。」
		</region>
		<region typus="original" subtype="" id="7955" explains="">
言陽氣藏於下，故該也。
		</region>
	</paragraph>
	<paragraph index="13">
		<region typus="original" subtype="" id="7956" explains="">
廣莫風居北方。廣莫者，言陽氣在下，陰莫陽廣大也，故曰：廣莫。東至於虚。虚者，能實能虚，言陽氣冬則宛藏於虚，
		</region>
		<region typus="comment" subtype="" id="7957" explains="7956">
【正義】宛音蘊。
		</region>
		<region typus="original" subtype="" id="7958" explains="">
日冬至則一陰下藏，一陽上舒，故曰：虚。東至於須女。
		</region>
		<region typus="comment" subtype="" id="7959" explains="7958">
【索隱】婺女名也。
		</region>
		<region typus="original" subtype="" id="7960" explains="">
言萬物變動其所，陰陽氣未相離，尚相胥也，故曰：須女。十一月也，律中黃鐘。
		</region>
		<region typus="comment" subtype="" id="7961" explains="7960">
【正義】白虎通云：「黃中和之氣，言陽氣於黃泉之下動養萬物也。」
		</region>
		<region typus="original" subtype="" id="7962" explains="">
黃鐘者，陽氣踵黃泉而出也。其於十二子爲子。子者，滋也；滋者，言萬物滋於下也。其於十母爲壬癸。壬之爲言任也，言陽氣任養萬物於下也。癸之爲言揆也，言萬物可揆度，故曰：癸。東至牽牛。牽牛者，言陽氣牽引萬物出之也。牛者，冒也，言地雖凍，能冒而生也。牛者，耕植種萬物也。東至於建星。建星者，建諸生也。十二月也，律中大呂。大呂者。其於十二子爲丑。
		</region>
		<region typus="comment" subtype="" id="7963" explains="7962">
【集解】徐廣曰：「此中闕不説大呂及丑也。」【正義】案：此下闕文。或一本云「丑者，紐也。言陽氣在上未降，萬物厄紐未敢出也」。
		</region>
	</paragraph>
	<paragraph index="14">
		<region typus="original" subtype="" id="7964" explains="">
條風居東北，主出萬物。條之言條治萬物而出之，故曰：條風。南至於箕。箕者，言萬物根棋，
		</region>
		<region typus="comment" subtype="" id="7965" explains="7964">
【集解】徐廣曰：「一作『橫』也。」
		</region>
		<region typus="original" subtype="" id="7966" explains="">
故曰：箕。正月也，律中泰蔟。
		</region>
		<region typus="comment" subtype="" id="7967" explains="7966">
【正義】蔟音千豆反。白虎通云：「泰者，大也。蔟者，凑也。言萬物始大凑地而出之也。」泰蔟者，言萬物蔟生也，故曰：泰蔟。
		</region>
		<region typus="original" subtype="" id="7968" explains="">
其於十二子爲寅。寅言萬物始生螾然
		</region>
		<region typus="comment" subtype="" id="7969" explains="7968">
【索隱】音引，又音以愼反。
		</region>
		<region typus="original" subtype="" id="7970" explains="">
也，故曰：寅。南至於尾，言萬物始生如尾也。南至於心，言萬物始生有華心
		</region>
		<region typus="comment" subtype="" id="7971" explains="7970">
【集解】徐廣曰：「一作『莖』。」
		</region>
		<region typus="original" subtype="" id="7972" explains="">
也。南至於房。房者，言萬物門戸也，至於門則出矣。
		</region>
	</paragraph>
	<paragraph index="15">
		<region typus="original" subtype="" id="7973" explains="">
明庶風居東方。明庶者，明衆物盡出也。二月也，律中夾鐘。
		</region>
		<region typus="comment" subtype="" id="7974" explains="7973">
【正義】白虎通云：「夾，孚甲也。言萬物孚甲，種類分也。」
		</region>
		<region typus="original" subtype="" id="7975" explains="">
夾鐘者，言陰陽相夾厠也。其於十二子爲卯。卯之爲言茂也，言萬物茂也。其於十母爲甲乙。甲者，言萬物剖符
		</region>
		<region typus="comment" subtype="" id="7976" explains="7975">
【集解】音孚。甲【索隱】符甲猶孚甲也。
		</region>
		<region typus="original" subtype="" id="7977" explains="">
而出也；乙者，言萬物生軋軋也。南至於氐者。
		</region>
		<region typus="comment" subtype="" id="7978" explains="7977">
【正義】氐音丁禮反。
		</region>
		<region typus="original" subtype="" id="7979" explains="">
氐者，言萬物皆至也。南至於亢。亢者，言萬物亢見也。南至於角。角者，言萬物皆有枝格如角也。三月也，律中姑洗。
		</region>
		<region typus="comment" subtype="" id="7980" explains="7979">
【正義】姑音沽。洗音先典反。白虎通云：「沽者，故也。洗者，鮮也。言萬物去故就新，莫不鮮明也。」
		</region>
		<region typus="original" subtype="" id="7981" explains="">
姑洗者，言萬物洗生。其於十二子爲辰。辰者，言萬物之蜄
		</region>
		<region typus="comment" subtype="" id="7982" explains="7981">
【集解】音之愼反。【索隱】蜄音振。或作「娠」，同音。律暦志云「振羨於辰」。
		</region>
		<region typus="original" subtype="" id="7983" explains="">
也。
		</region>
	</paragraph>
	<paragraph index="16">
		<region typus="original" subtype="" id="7984" explains="">
淸明風居東南維，主風吹萬物而西之。軫。軫者，言萬物益大而軫軫然。西至於翼。翼者，言萬物皆有羽翼也。四月也，律中中呂。
		</region>
		<region typus="comment" subtype="" id="7985" explains="7984">
【正義】中音仲。白虎通雲「言陽氣將極中充大也」，故復申言之也。
		</region>
		<region typus="original" subtype="" id="7986" explains="">
中呂者，言萬物盡旅而西行也。其於十二子爲巳。巳者，言陽氣之已盡也。西至於七星。七星者，陽數成於七，故曰：七星。西至於張。張者，言萬物皆張也。西至於注。
		</region>
		<region typus="comment" subtype="" id="7987" explains="7986">
【索隱】音丁救反。注，咮也。天官書云「柳爲鳥咮」，則注，柳星也。
		</region>
		<region typus="original" subtype="" id="7988" explains="">
注者，言萬物之始衰，陽氣下注，故曰：注。五月也，律中蕤賓。
		</region>
		<region typus="comment" subtype="" id="7989" explains="7988">
【正義】蕤音仁佳反。白虎通云：「蕤者，下也。賓者，敬也。言陽氣上極，陰氣始賓敬之也。」
		</region>
		<region typus="original" subtype="" id="7990" explains="">
蕤賓者，言陰氣幼少，故曰：蕤；痿陽不用事，故曰：賓。
		</region>
	</paragraph>
	<paragraph index="17">
		<region typus="original" subtype="" id="7991" explains="">
景風居南方。景者，言陽氣道竟，故曰：景風。其於十二子爲午。午者，陰陽交，故曰：午。
		</region>
		<region typus="comment" subtype="" id="7992" explains="7991">
【索隱】律暦志云「咢布於午」。
		</region>
		<region typus="original" subtype="" id="7993" explains="">
其於十母爲丙丁。丙者，言陽道著明，故曰：丙；丁者，言萬物之丁壯也，故曰：丁。西至於弧。弧者，言萬物之呉落
		</region>
		<region typus="comment" subtype="" id="7994" explains="7993">
【集解】徐廣曰：「呉，一作『柔』。」
		</region>
		<region typus="original" subtype="" id="7995" explains="">
且就死也。西至於狼。狼者，言萬物可度量，斷萬物，故曰：狼。
		</region>
	</paragraph>
	<paragraph index="18">
		<region typus="original" subtype="" id="7996" explains="">
凉風居西南維，主地。地者，沈奪萬物氣也。
		</region>
		<region typus="comment" subtype="" id="7997" explains="7996">
【正義】沈，一作「洗」。
		</region>
		<region typus="original" subtype="" id="7998" explains="">
六月也，律中林鐘。
		</region>
		<region typus="comment" subtype="" id="7999" explains="7998">
【正義】白虎通云：「林者，衆也。言萬物成熟，種類多也。」
		</region>
		<region typus="original" subtype="" id="8000" explains="">
林鐘者，言萬物就死氣林林然。其於十二子爲未。未者，言萬物皆成，有滋味也。
		</region>
		<region typus="comment" subtype="" id="8001" explains="8000">
【索隱】律暦志云「昧薆於未」，其意殊也。
		</region>
		<region typus="original" subtype="" id="8002" explains="">
北至於罰。罰者，言萬物氣奪可伐也。北至於參。
		</region>
		<region typus="comment" subtype="" id="8003" explains="8002">
【正義】音所林反。
		</region>
		<region typus="original" subtype="" id="8004" explains="">
參言萬物可參也，故曰：參。七月也，律中夷則。
		</region>
		<region typus="comment" subtype="" id="8005" explains="8004">
【正義】白虎通云：「夷，傷也。則，法也。言萬物始傷，被刑法也。」
		</region>
		<region typus="original" subtype="" id="8006" explains="">
夷則，言陰
		</region>
		<region typus="comment" subtype="" id="8007" explains="8006">
【集解】徐廣曰：「一作『陽』。」
		</region>
		<region typus="original" subtype="" id="8008" explains="">
氣之賊
		</region>
		<region typus="comment" subtype="" id="8009" explains="8008">
【集解】徐廣曰：「一作『則』。」
		</region>
		<region typus="original" subtype="" id="8010" explains="">
萬物也。其於十二子爲申。申者，言陰用事，申賊萬物，
		</region>
		<region typus="comment" subtype="" id="8011" explains="8010">
【集解】徐廣曰：「賊，一作『則』。」【索隱】律暦志「物堅於申」也。
		</region>
		<region typus="original" subtype="" id="8012" explains="">
故曰：申。北至於濁。
		</region>
		<region typus="comment" subtype="" id="8013" explains="8012">
【索隱】按：爾雅「濁謂之畢」。
		</region>
		<region typus="original" subtype="" id="8014" explains="">
濁者，觸也，言萬物皆觸死也，故曰：濁。北至於留。
		</region>
		<region typus="comment" subtype="" id="8015" explains="8014">
【索隱】留即昴，毛傳亦以留爲昴。
		</region>
		<region typus="original" subtype="" id="8016" explains="">
留者，言陽氣之稽留也，故曰：留。八月也，律中南呂。
		</region>
		<region typus="comment" subtype="" id="8017" explains="8016">
【正義】白虎通云：「南，任也。言陽氣尚任包，大生薺麥也。」
		</region>
		<region typus="original" subtype="" id="8018" explains="">
南呂者，言陽氣之旅入藏也。其於十二子爲酉。酉者，萬物之老也，
		</region>
		<region typus="comment" subtype="" id="8019" explains="8018">
【索隱】律暦志「留孰於酉」。
		</region>
		<region typus="original" subtype="" id="8020" explains="">
故曰：酉。
		</region>
	</paragraph>
	<paragraph index="19">
		<region typus="original" subtype="" id="8021" explains="">
閶闔風居西方。閶者，倡也；闔者，藏也。言陽氣道萬物，闔黃泉也。其於十母爲庚辛。庚者，言陰氣庚萬物，故曰：庚；辛者，言萬物之辛生，故曰：辛。北至於胃。胃者，言陽氣就藏，皆胃胃也。北至於婁。婁者，呼萬物且内之也。北至於奎。
		</region>
		<region typus="comment" subtype="" id="8022" explains="8021">
【集解】徐廣曰：「一作『■』。」【索隱】按：天官書「奎爲溝瀆，婁爲聚衆，胃爲天倉」，今此説並異，及六律十母，又與漢書不同，今各是異家之説也。
		</region>
		<region typus="original" subtype="" id="8023" explains="">
奎者，主毒螫殺萬物也，奎而藏之。九月也，律中無射。
		</region>
		<region typus="comment" subtype="" id="8024" explains="8023">
【正義】音亦。白虎通云：「射，終也。言萬物隨陽而終，當復隨陰而起，無有終已。」此説六呂十干十二支與漢書不同。
		</region>
		<region typus="original" subtype="" id="8025" explains="">
無射者，陰氣盛用事，陽氣無餘也，故曰：無射。其於十二子爲戌。戌者，言萬物盡滅，故曰：戌。
		</region>
		<region typus="comment" subtype="" id="8026" explains="8025">
【索隱】律暦志「畢入於戌」也。
		</region>
	</paragraph>
	<paragraph index="20">
		<region typus="original" subtype="" id="8027" explains="">
律數：九九八十一以爲宮。三分去一，五十四以爲徴。三分益一，七十二以爲商。三分去一，四十八以爲羽。三分益一，六十四以爲角。黃鐘長八寸七分一，宮。索隱黃鐘長八寸十分一宮。案：上文云「律九九八十一以爲宮」，故云長八寸十分一宮。而云黃鐘長九寸者，九分之寸也。劉歆、鄭玄等皆以爲長九寸即十分之寸，不依此法也。云宮者，黃鐘爲律之首，宮爲五音之長，十一月以黃鐘爲宮，則聲得其正。舊本多作「七分」，蓋誤也。大呂長七寸五分三分。
		</region>
		<region typus="comment" subtype="" id="8028" explains="8027">
【索隱】謂十一月以黃鐘爲宮，五行相次，土生金，故以大呂爲商者，大呂所以助陽宣化也。
		</region>
		<region typus="original" subtype="" id="8029" explains="">
太蔟長七寸分二，角。夾鐘長六寸分三分一。姑洗長六寸分四，羽。
		</region>
		<region typus="comment" subtype="" id="8030" explains="8029">
【索隱】亦以金生水故也。
		</region>
		<region typus="original" subtype="" id="8031" explains="">
仲呂長五寸九分三分二，徴。蕤賓長五寸六分三分。林鐘長五寸分四，角。
		</region>
		<region typus="comment" subtype="" id="8032" explains="8031">
【索隱】水生木，故爲角。不用蕤賓者，以陰氣起，陽不用事，故去之也。
		</region>
		<region typus="original" subtype="" id="8033" explains="">
夷則長五寸三分二，商。南呂長四寸分八，徴。無射長四寸四分三分二。應鐘長四寸二分三分二，羽。
		</region>
	</paragraph>
	<paragraph index="21">
		<region typus="original" subtype="" id="8034" explains="">
生鐘分：
		</region>
		<region typus="comment" subtype="" id="8035" explains="8034">
【索隱】此算術生鐘律之法也。【正義】分音扶問反。
		</region>
		<region typus="original" subtype="" id="8036" explains="">
子一分。
		</region>
		<region typus="comment" subtype="" id="8037" explains="8036">
【索隱】自此已下十一辰，皆以三乘之，爲黃鐘積實之數。
		</region>
		<region typus="original" subtype="" id="8038" explains="">
丑三分二。
		</region>
		<region typus="comment" subtype="" id="8039" explains="8038">
【索隱】案：子律黃鐘長九寸，林鐘丑衝長六寸，以九比六，三分少一，故云丑三分二。即是黃鐘三分去一，下生林鐘之數也。
		</region>
		<region typus="original" subtype="" id="8040" explains="">
寅九分八。
		</region>
		<region typus="comment" subtype="" id="8041" explains="8040">
【索隱】十二律以黃鐘爲主，黃鐘長九寸，太蔟長八寸，寅九分八，即是林鐘三分益一，上生太蔟之義也。【正義】孟康云：「元氣始起於子。未分之時，天地人混合爲一，故子數獨一。」漢書律暦志云：「太極元氣，函三爲一，行於十二辰，始動於子，參之於丑，得三；又參於寅，得九；又參之於卯，得二十七；又參之於辰，得八十一；又參之於巳，得二百四十三；又參之於午，得七百二十九；又參之於未，得二千一百八十七；又參之於申，得六千五百六十一；又參之於酉，得萬九千六百八十三；又參之於戌，得五萬九千四十九；又參之於亥，得十七萬七千一百四十七。此陰陽合德，氣種於子，化生萬物者也。」然丑三分二，寅九分八者，並是分之餘數，而漢書不説也。
		</region>
		<region typus="original" subtype="" id="8042" explains="">
卯二十七分十六。
		</region>
		<region typus="comment" subtype="" id="8043" explains="8042">
【索隱】此以丑三乘寅，寅三乘卯，得二十七。南呂爲卯，衝長五寸三分寸之一，以三約二十七得九，即黃鐘之本數。又以三約十六得五，餘三分之一即南呂之長，故云卯二十七分十六，亦是太蔟三分去一，下生南呂之義。已下八辰並準此。然云丑三分二，寅九分八者，皆分之餘數也。
		</region>
		<region typus="original" subtype="" id="8044" explains="">
辰八十一分六十四。巳二百四十三分一百二十八。午七百二十九分五百一十二。未二千一百八十七分一千二十四。申六千五百六十一分四千九十六。酉一萬九千六百八十三分八千一百九十二。戌五萬九千四十九分三萬二千七百六十八。亥十七萬七千一百四十七分六萬五千五百三十六。
		</region>
	</paragraph>
	<paragraph index="22">
		<region typus="original" subtype="" id="8045" explains="">
生黄鐘術曰：以下生者，
		</region>
		<region typus="comment" subtype="" id="8046" explains="8045">
【索隱】生鐘術曰：以下生者。案：蔡邕曰：「陽生陰爲下生，陰生陽爲上生。子午已東爲上生，已西爲下生」。又律暦志云「陰陽相生自黄鐘始，黄鐘太蔟，左旋八八爲五」。从子至未得八，下生林鐘是也。又自未至寅亦得八，上生太蔟。然上下相生，皆以此爲率也。
		</region>
		<region typus="original" subtype="" id="8047" explains="">
倍其實，三其法。
		</region>
		<region typus="comment" subtype="" id="8048" explains="8047">
【索隱】謂黄鐘下生林鐘，黄鐘長九寸，倍其實者，二九十八，三其法者，以三爲法，約之得六，爲林鐘之長也。
		</region>
		<region typus="original" subtype="" id="8049" explains="">
以上生者，四其實，三其法。
		</region>
		<region typus="comment" subtype="" id="8050" explains="8049">
【索隱】四其實者，謂林鐘上生太蔟，林鐘長六寸，以四乘六得二十四，以三约之得八，即爲太蔟之長。
		</region>
		<region typus="original" subtype="" id="8051" explains="">
上九，商八，羽七，角六，宮五，徴九。
		</region>
		<region typus="comment" subtype="" id="8052" explains="8051">
【索隱】此五聲之數亦上生三分益一，下生三分去一。宮下生徴，徴益一上生商；商下生羽，羽益一上生角。然此文似數錯，未暇研覈也。
		</region>
		<region typus="original" subtype="" id="8053" explains="">
置一而九三之以爲法。
		</region>
		<region typus="comment" subtype="" id="8054" explains="8053">
【索隱】漢書律暦志曰：「太極元氣，函三爲一，行之於十二辰，始動於子，参之於丑得三，又参之於寅得九。」是謂因而九三之也。韋昭曰：「置一而九，以三乘之是也。」樂産云：「一氣生於子，至丑而三，是一三也。又自丑至寅爲九，皆以三乘之，是九三之也。又参之卯，得二十七；参之於辰，得八十一；又参之於巳，得二百四十三；又参之午，得七百二十九；又参於未，得二千六百八十七；又参之於申，得六千五百六十三；又参於酉，得萬九千六百八十三；又参於戌，得五萬九千四十九；又参至於亥，得十七萬七千一百四十七：謂之该數。此陰陽合德，氣鐘於子，化生萬物也。然丑三分，寅九分者，即分之餘數也。」
		</region>
		<region typus="original" subtype="" id="8055" explains="">
實如法，得長一寸。
		</region>
		<region typus="comment" subtype="" id="8056" explains="8055">
【索隱】實如法得一。實謂以子一乘丑三，至亥得十七萬七千一百四十七爲實數。如法謂以上萬九千六百八十三之法除實得九，爲黄鐘之長。言「得一」者，算術設法辞也。「得」下有「長」，「一」「寸」者，皆衍字也。韋昭云得九寸之一也。姚氏謂得一即黄鐘之子數。
		</region>
		<region typus="original" subtype="" id="8057" explains="">
凡得九寸，命曰：「黄鐘之宮」。故曰：音始於宮，窮於角；
		</region>
		<region typus="comment" subtype="" id="8058" explains="8057">
【索隱】即如上文宮下生徴，徴上生商，商下生羽，羽上生角，是其窮也。
		</region>
		<region typus="original" subtype="" id="8059" explains="">
數始於一，終於十，成於三；氣始於冬至，周而复生。
		</region>
	</paragraph>
	<paragraph index="23">
		<region typus="original" subtype="" id="8060" explains="">
神生於無，
		</region>
		<region typus="comment" subtype="" id="8061" explains="8060">
【正義】無形爲太易氣，天地未形之時，言神本在太虚之中而無形也。
		</region>
		<region typus="original" subtype="" id="8062" explains="">
形成於有，
		</region>
		<region typus="comment" subtype="" id="8063" explains="8062">
【正義】天地旣分，二儀已質，萬物之形成於天地之間，神在其中。
		</region>
		<region typus="original" subtype="" id="8064" explains="">
形然後數，形而成聲，
		</region>
		<region typus="comment" subtype="" id="8065" explains="8064">
【正義】數謂天數也，聲謂宮、商、角、徴、羽也。言天數旣形，則能成其五聲也。
		</region>
		<region typus="original" subtype="" id="8066" explains="">
故曰：神使氣，氣就形。形理如類有可類。或未形而未類，或同形而同類，類而可班，類而可識。聖人知天地識之別，故從有以至未有，
		</region>
		<region typus="comment" subtype="" id="8067" explains="8066">
【正義】從有謂萬物形質也，未有謂天地未形也。
		</region>
		<region typus="original" subtype="" id="8068" explains="">
以得細若氣，微若聲。
		</region>
		<region typus="comment" subtype="" id="8069" explains="8068">
【正義】氣謂太易之氣，聲謂五聲之聲也。
		</region>
		<region typus="original" subtype="" id="8070" explains="">
然聖人因神而存之，
		</region>
		<region typus="comment" subtype="" id="8071" explains="8070">
【正義】言聖人因神理其形體，尋迹至於太易之氣，故云因神而存之，上云從有以至未有是也。
		</region>
		<region typus="original" subtype="" id="8072" explains="">
雖妙必效情，核其華道者明矣。
		</region>
		<region typus="comment" subtype="" id="8073" explains="8072">
【正義】妙謂微妙之性也。效猶見也。核，硏核也。華道，神妙之道也。言人雖有微妙之性，必須程督己之情理，然後硏核神妙之道，乃能究其形體，辨其成聲，故謂明矣。故下云「非有聖心以乘聰明，孰能存天地之神而成形之情哉」是也。
		</region>
		<region typus="original" subtype="" id="8074" explains="">
非有聖心以乘聰明，孰能存天地之神而成形之情哉？神者，物受之而不能知其去來，
		</region>
		<region typus="comment" subtype="" id="8075" explains="8074">
【正義】言萬物受神妙之氣，不能知覺，及神去來，亦不能識其往復也。
		</region>
		<region typus="original" subtype="" id="8076" explains="">
故聖人畏而欲存之。唯欲存之，神之亦存。
		</region>
		<region typus="comment" subtype="" id="8077" explains="8076">
【正義】言聖人畏神妙之理難識，而欲常存之；唯欲常存之，故其神亦存也。
		</region>
		<region typus="original" subtype="" id="8078" explains="">
其欲存之者，故莫貴焉。
		</region>
		<region typus="comment" subtype="" id="8079" explains="8078">
【正義】言平凡之人欲得精神存者，故亦莫如貴神之妙焉。
		</region>
	</paragraph>
	<paragraph index="24">
		<region typus="original" subtype="" id="8080" explains="">
太史公曰：旋璣玉衡以齊七政，即天地二十八宿。
		</region>
		<region typus="comment" subtype="" id="8081" explains="8080">
【正義】宿音息袖反，又音肅。謂東方角、亢、氐、房、心、尾、箕，南方井、鬼、柳、星、張、翼、軫，西方奎、婁、胃、昴、畢、觜、參，北方斗、牛、女、虚、危、室、壁，凡二十八宿一百二十八宿星也。
		</region>
		<region typus="original" subtype="" id="8082" explains="">
十母，
		</region>
		<region typus="comment" subtype="" id="8083" explains="8082">
【正義】十干：甲、乙、丙、丁、戊、己、庚、辛、壬、癸。
		</region>
		<region typus="original" subtype="" id="8084" explains="">
十二子，
		</region>
		<region typus="comment" subtype="" id="8085" explains="8084">
【正義】十二支：子、丑、寅、卯、辰、巳、午、未、申、酉、戌、亥。
		</region>
		<region typus="original" subtype="" id="8086" explains="">
鐘律調自上古。建律運歴造日度，可據而度也。
		</region>
		<region typus="comment" subtype="" id="8087" explains="8086">
【正義】度音田洛反。
		</region>
		<region typus="original" subtype="" id="8088" explains="">
合符節，通道德，即從斯之謂也。
		</region>
	</paragraph>
	<paragraph index="25">
		<region typus="summary" subtype="" id="8089" explains="">
索隱述贊】自昔軒后，爰命伶綸。雄雌是聼，厚薄伊均。以調氣候，以軌星辰。軍容取節，樂器斯因。自微知著，測化窮神。大哉虚受，含養生人。
		</region>
	</paragraph>
</text>
