<?xml version='1.0' encoding='UTF-8'?>
<text title="史記三家注" section="龜策列傳第六十八" juan="128" original_title="史記">
	<paragraph index="0">
		<region typus="original" subtype="title" id="17954" explains="">
史記三家注 龜策列傳第六十八
		</region>
	</paragraph>
	<paragraph index="1">
		<region typus="summary" subtype="" id="17955" explains="">
索隱】龜策傳有錄無書，褚先生所補。其敘事煩蕪陋略，無可取。【正義】史記至元成間十篇有錄無書，而褚少孫補景、武紀，將相年表，禮書、樂書、律書，三王世家，蒯成侯、日者、龜策列傳。日者、龜策言辭最鄙陋，非太史公之本意也。
		</region>
	</paragraph>
	<paragraph index="2">
		<region typus="original" subtype="" id="17956" explains="">
太史公曰：自古聖王將建國受命，興動事業，何嘗不寶卜筮以助善！唐虞以上，不可記已。自三代之興，各據禎祥。塗山之兆從而夏啟世，飛燕之卜順故殷興，百穀之筮吉故周王。王者決定諸疑，參以卜筮，斷以蓍龜，不易之道也。
		</region>
	</paragraph>
	<paragraph index="3">
		<region typus="original" subtype="" id="17957" explains="">
蠻夷氐羌雖無君臣之序，亦有決疑之卜。或以金石，或以草
		</region>
		<region typus="comment" subtype="" id="17958" explains="17957">
【集解】徐廣曰：「一作『革』。」
		</region>
		<region typus="original" subtype="" id="17959" explains="">
木，國不同俗。然皆可以戰伐攻擊，推兵求勝，各信其神，以知來事。
		</region>
	</paragraph>
	<paragraph index="4">
		<region typus="original" subtype="" id="17960" explains="">
略聞夏殷欲卜者，乃取蓍龜，已則棄去之，以為龜藏則不靈，蓍久則不神。至周室之卜官，常寶藏蓍龜；又其大小先後，各有所尚，要其歸等耳。或以為聖王遭事無不定，決疑無不見，其設稽神求問之道者，以為後世衰微，愚不師智，人各自安，化分為百室，道散而無垠，故推歸之至微，要絜於精神也。或以為昆蟲之所長，聖人不能與爭。其處吉凶，別然否，多中於人。至高祖時，因秦太卜官。天下始定，兵革未息。及孝惠享國日少，呂后女主，孝文、孝景因襲掌故，未遑講試，雖父子疇官，世世相傳，其精微深妙，多所遺失。至今上即位，博開藝能之路，悉延百端之學，通一伎之士鹹得自效，絕倫超奇者為右，無所阿私，數年之間，太卜大集。會上欲擊匈奴，西攘大宛，
		</region>
		<region typus="comment" subtype="" id="17961" explains="17960">
【集解】徐廣曰：「攘，一作『襄』。襄，除也。」
		</region>
		<region typus="original" subtype="" id="17962" explains="">
南收百越，卜筮至預見表象，先圖其利。及猛將推鋒執節，獲勝於彼，而蓍龜時日亦有力於此。上尤加意，賞賜至或數千萬。如丘子明之屬，富溢貴寵，傾於朝廷。至以卜筮射蠱道，巫蠱時或頗中。素有眥睚不快，因公行誅，恣意所傷，以破族滅門者，不可勝數。百僚盪恐，皆曰龜策能言。後事覺奸窮，亦誅三族。
		</region>
	</paragraph>
	<paragraph index="5">
		<region typus="original" subtype="" id="17963" explains="">
夫摓策定數，
		</region>
		<region typus="comment" subtype="" id="17964" explains="17963">
【集解】徐廣曰：「摓音逢。一作『達』。」【索隱】按：徐廣摓音逢。摓謂兩手執蓍分而扐之，故云摓策。
		</region>
		<region typus="original" subtype="" id="17965" explains="">
灼龜觀兆，變化無窮，是以擇賢而用占焉，可謂聖人重事者乎！周公卜三龜，而武王有瘳。紂為暴虐，而元龜不佔。晉文將定襄王之位，卜得黃帝之兆，
		</region>
		<region typus="comment" subtype="" id="17966" explains="17965">
【集解】左傳曰遇黃帝戰於阪泉之兆。
		</region>
		<region typus="original" subtype="" id="17967" explains="">
卒受彤弓之命。獻公貪驪姬之色，卜而兆有口象，其禍竟流五世。楚靈將背周室，卜而龜逆，
		</region>
		<region typus="comment" subtype="" id="17968" explains="17967">
【集解】左傳曰：「靈王卜，曰『余尚得天下』，不吉。投龜卼天而呼曰：『是區區者而不余畀，余必自取之。』」索隱卼音火候反。
		</region>
		<region typus="original" subtype="" id="17969" explains="">
終被乾谿之敗。兆應信誠於內，而時人明察見之於外，可不謂兩合者哉！君子謂夫輕卜筮，無神明者，悖；背
		</region>
		<region typus="comment" subtype="" id="17970" explains="17969">
【索隱】上音倍，下音佩。
		</region>
		<region typus="original" subtype="" id="17971" explains="">
人道，信禎祥者，鬼神不得其正。故書建稽疑，五謀而卜筮居其二，五占從其多，明有而不專之道也。
		</region>
	</paragraph>
	<paragraph index="6">
		<region typus="original" subtype="" id="17972" explains="">
余至江南，觀其行事，問其長老，雲龜千歲乃游蓮葉之上，
		</region>
		<region typus="comment" subtype="" id="17973" explains="17972">
【集解】徐廣曰：「蓮，一作『領』。領與蓮聲相近，或假借字也。」
		</region>
		<region typus="original" subtype="" id="17974" explains="">
蓍百莖共一根。
		</region>
		<region typus="comment" subtype="" id="17975" explains="17974">
【集解】徐廣曰：「劉向雲龜千歲而靈，蓍百年而一本生百莖。」
		</region>
		<region typus="original" subtype="" id="17976" explains="">
又其所生，獸無虎狼，草無毒螫。江傍家人常畜龜飲食之，以為能導引致氣，有益於助衰養老，豈不信哉！
		</region>
	</paragraph>
	<paragraph index="7">
		<region typus="original" subtype="" id="17977" explains="">
褚先生曰：臣以通經術，受業博士，治春秋，以高第為郎，幸得宿衛，出入宮殿中十有餘年。竊好太史公傳。太史公之傳曰：「三王不同龜，四夷各異卜，然各以決吉凶，略闚其要，故作龜策列傳。」臣往來長安中，求龜策列傳不能得，故之大卜官，問掌故文學長老習事者，寫取龜策卜事，編於下方。
		</region>
	</paragraph>
	<paragraph index="8">
		<region typus="original" subtype="" id="17978" explains="">
聞古五帝、三王發動舉事，必先決蓍龜。傳曰：
		</region>
		<region typus="comment" subtype="" id="17979" explains="17978">
【索隱】此傳即太卜所得古占龜之說也。
		</region>
		<region typus="original" subtype="" id="17980" explains="">
「下有伏靈，上有兔絲；上有搗蓍，
		</region>
		<region typus="comment" subtype="" id="17981" explains="17980">
【索隱】搗音逐留反。按：即稠也。搗蓍即藂蓍，搗是古「稠」字也。
		</region>
		<region typus="original" subtype="" id="17982" explains="">
下有神龜。」所謂伏靈者，在兔絲之下，狀似飛鳥之形。新雨已，天清靜無風，以夜捎兔絲去之，既以鮸燭此地
		</region>
		<region typus="comment" subtype="" id="17983" explains="17982">
【集解】徐廣曰：「鮸，籠也。蓋然火而籠罩其上也。音溝。陳涉世家曰『夜鮸火』也。」
		</region>
		<region typus="original" subtype="" id="17984" explains="">
燭之，火滅，即記其處，以新布四丈環置之，明即掘取之，入四尺至七尺，得矣，過七尺不可得。伏靈者，千歲松根也，食之不死。聞蓍生滿百莖者，其下必有神龜守之，其上常有青雲覆之。傳曰：「天下和平，王道得，而蓍莖長丈，其叢生滿百莖。」方今世取蓍者，不能中古法度，不能得滿百莖長丈者，取八十莖已上，蓍長八尺，即難得也。人民好用卦者，取滿六十莖已上，長滿六尺者，既可用矣。記曰：「能得名龜者，財物歸之，家必大富至千萬。」一曰「北斗龜」，二曰「南辰龜」，三曰「五星龜」，四曰「八風龜」，五曰「二十八宿龜」，六曰「日月龜」，七曰「九州龜」，八曰「玉龜」：凡八名龜。龜圖各有文在腹下，文云云者，此某之龜也。略記其大指，不寫其圖。取此龜不必滿尺二寸，民人得長七八寸，可寶矣。今夫珠玉寶器，雖有所深藏，必見其光，必出其神明，其此之謂乎！故玉處於山而木潤，淵生珠而岸不枯者，
		</region>
		<region typus="comment" subtype="" id="17985" explains="17984">
【集解】徐廣曰：「一無『不』字。許氏說淮南以為滋潤鍾於明珠，致令岸枯也。」
		</region>
		<region typus="original" subtype="" id="17986" explains="">
潤澤之所加也。明月之珠出於江海，藏於蚌中，蚗龍伏之。
		</region>
		<region typus="comment" subtype="" id="17987" explains="17986">
【集解】徐廣曰：「許氏說淮南雲蚗龍，龍屬也。音決。」【索隱】蚗蠪伏之。按：蚗當為「蛟」。蠪音龍，注音決，誤也。
		</region>
		<region typus="original" subtype="" id="17988" explains="">
王得之，長有天下，四夷賓服。能得百莖蓍，並得其下龜以卜者，百言百當，足以決吉凶。
		</region>
	</paragraph>
	<paragraph index="9">
		<region typus="original" subtype="" id="17989" explains="">
神龜出於江水中，廬江郡常歲時生龜長尺二寸者二十枚輸太卜官，太卜官因以吉日剔取其腹下甲。龜千歲乃滿尺二寸。王者發軍行將，必鑽龜廟堂之上，以決吉凶。今高廟中有龜室，藏內以為神寶。
		</region>
	</paragraph>
	<paragraph index="10">
		<region typus="original" subtype="" id="17990" explains="">
傳曰：「取前足臑骨
		</region>
		<region typus="comment" subtype="" id="17991" explains="17990">
【集解】徐廣曰：「臑音乃毛反。臑，臂。」【索隱】臑音乃高反。臑，臂也。一音乃導反。
		</region>
		<region typus="original" subtype="" id="17992" explains="">
穿佩之，取龜置室西北隅懸之，以入深山大林中，不惑。」臣為郎時，見萬畢石硃方，傳曰：「有神龜在江南嘉林中。
		</region>
		<region typus="comment" subtype="" id="17993" explains="17992">
索隱按：萬畢術中有石硃方，方中說嘉林中，故云傳曰。
		</region>
		<region typus="original" subtype="" id="17994" explains="">
嘉林者，獸無虎狼，鳥無鴟梟，草無毒螫，野火不及，斧斤不至，是為嘉林。龜在其中，常巢於芳蓮之上。左脅書文曰：『甲子重光，
		</region>
		<region typus="comment" subtype="" id="17995" explains="17994">
【集解】徐廣曰：「子，一作『於』。」
		</region>
		<region typus="original" subtype="" id="17996" explains="">
得我者匹夫為人君，有土正，
		</region>
		<region typus="comment" subtype="" id="17997" explains="17996">
【集解】徐廣曰：「正，長也。為有土之官長。」諸侯得我為帝王。』
		</region>
		<region typus="original" subtype="" id="17998" explains="">
求之於白蛇蟠杅
		</region>
		<region typus="comment" subtype="" id="17999" explains="17998">
【集解】徐廣曰：「一孤反。」
		</region>
		<region typus="original" subtype="" id="18000" explains="">
林中者，
		</region>
		<region typus="comment" subtype="" id="18001" explains="18000">
【索隱】按：林名白蛇蟠杅林，龜藏其中。杅音烏。謂白蛇嘗蟠杅此林中也。
		</region>
		<region typus="original" subtype="" id="18002" explains="">
齋戒以待，譺然，
		</region>
		<region typus="comment" subtype="" id="18003" explains="18002">
【索隱】音嶷。言求龜者齋戒以待，常譺然也。
		</region>
		<region typus="original" subtype="" id="18004" explains="">
狀如有人來告之，因以醮酒佗發，
		</region>
		<region typus="comment" subtype="" id="18005" explains="18004">
【集解】徐廣曰：「佗，一作『被』。」【索隱】佗音徒我反。按：謂被發也。
		</region>
		<region typus="original" subtype="" id="18006" explains="">
求之三宿而得。」由是觀之，豈不偉哉！故龜可不敬與？
		</region>
	</paragraph>
	<paragraph index="11">
		<region typus="original" subtype="" id="18007" explains="">
南方老人用龜支床足，行二十餘歲，老人死，移床，龜尚生不死。龜能行氣導引。問者曰：「龜至神若此，然太卜官得生龜，何為輒殺取其甲乎？」近世江上人有得名龜，畜置之，家因大富。與人議，欲遣去。人教殺之勿遣，遣之破人家。龜見夢曰：「送我水中，無殺吾也。」其家終殺之。殺之後，身死，家不利。人民與君王者異道。人民得名龜，其狀類不宜殺也。以往古故事言之，古明王聖主皆殺而用之。
		</region>
	</paragraph>
	<paragraph index="12">
		<region typus="original" subtype="" id="18008" explains="">
宋元王時得龜，亦殺而用之。謹連其事於左方，令好事者觀擇其中焉。
		</region>
	</paragraph>
	<paragraph index="13">
		<region typus="original" subtype="" id="18009" explains="">
宋元王二年，江使神龜使於河，至於泉陽，漁者豫且
		</region>
		<region typus="comment" subtype="" id="18010" explains="18009">
【索隱】下音子餘切。泉陽人，網元龜者。
		</region>
		<region typus="original" subtype="" id="18011" explains="">
舉網得而囚之。置之籠中。夜半，龜來見夢於宋元王曰：「我為江使於河，而幕網當吾路。泉陽豫且得我，我不能去。身在患中，莫可告語。王有德義，故來告訴。」元王惕然而悟。乃召博士衛平
		</region>
		<region typus="comment" subtype="" id="18012" explains="18011">
【索隱】宋元君之臣也。
		</region>
		<region typus="original" subtype="" id="18013" explains="">
而問之曰：「今寡人夢見一丈夫，延頸而長頭，衣玄綉之衣而乘輜車，來見夢於寡人曰：『我為江使於河，而幕網當吾路。泉陽豫且得我，我不能去。身在患中，莫可告語。王有德義，故來告訴。』是何物也？」衛平乃援式而起，
		</region>
		<region typus="comment" subtype="" id="18014" explains="18013">
【集解】徐廣曰：「式音敕。」
		</region>
		<region typus="original" subtype="" id="18015" explains="">
仰天而視月之光，觀斗所指，定日處鄉。規矩為輔，副以權衡。四維已定，八卦相望。視其吉凶，介蟲先見。乃對元王曰：「今昔壬子，
		</region>
		<region typus="comment" subtype="" id="18016" explains="18015">
索隱今昔猶昨夜也。以今日言之，謂昨夜為今昔。
		</region>
		<region typus="original" subtype="" id="18017" explains="">
宿在牽牛。河水大會，鬼神相謀。漢正南北，
		</region>
		<region typus="comment" subtype="" id="18018" explains="18017">
【正義】漢，天河。
		</region>
		<region typus="original" subtype="" id="18019" explains="">
江河固期，南風新至，江使先來。白雲壅漢，萬物盡留。斗柄指日，使者當囚。玄服而乘輜車，其名為龜。王急使人問而求之。」王曰：「善。」
		</region>
	</paragraph>
	<paragraph index="14">
		<region typus="original" subtype="" id="18020" explains="">
於是王乃使人馳而往問泉陽令曰：「漁者幾何家？名誰為豫且？豫且得龜，見夢於王，王故使我求之。」泉陽令乃使吏案籍視圖，水上漁者五十五家，上流之廬，名為豫且。泉陽令曰：「諾。」乃與使者馳而問豫且曰：「今昔汝漁何得？」豫且曰：「夜半時舉網得龜。」
		</region>
		<region typus="comment" subtype="" id="18021" explains="18020">
【集解】莊子曰得白龜圓五尺。
		</region>
		<region typus="original" subtype="" id="18022" explains="">
使者曰：「今龜安在？」曰：「在籠中。」使者曰：「王知子得龜，故使我求之。」豫且曰：「諾。」即系龜而出之籠中，獻使者。
		</region>
	</paragraph>
	<paragraph index="15">
		<region typus="original" subtype="" id="18023" explains="">
使者載行，出於泉陽之門。正晝無見，風雨晦冥。雲蓋其上，五采青黃；雷雨並起，風將而行。入於端門，見於東箱。身如流水，潤澤有光。望見元王，延頸而前，三步而止，縮頸而卻，復其故處。元王見而怪之，問衛平曰：「龜見寡人，延頸而前，以何望也？縮頸而復，是何當也？」衛平對曰：「龜在患中，而終昔囚，王有德義，使人活之。今延頸而前，以當謝也，縮頸而卻，欲亟去也。」元王曰：「善哉！神至如此乎，不可久留；趣駕送龜，勿令失期。」
		</region>
	</paragraph>
	<paragraph index="16">
		<region typus="original" subtype="" id="18024" explains="">
衛平對曰：「龜者是天下之寶也，先得此龜者為天子，且十言十當，十戰十勝。生於深淵，長於黃土。知天之道，明於上古。游三千歲，不出其域。安平靜正，動不用力。壽蔽天地，莫知其極。與物變化，四時變色。居而自匿，伏而不食。春倉夏黃，秋白冬黑。明於陰陽，審於刑德。先知利害，察於禍福，以言而當，以戰而勝，王能寶之，諸侯盡服。王勿遣也，以安社稷。」
		</region>
	</paragraph>
	<paragraph index="17">
		<region typus="original" subtype="" id="18025" explains="">
元王曰：「龜甚神靈，降於上天，陷於深淵。在患難中。以我為賢。德厚而忠信，故來告寡人。寡人若不遣也，是漁者也。漁者利其肉，寡人貪其力，下為不仁，上為無德。君臣無禮，何從有福？寡人不忍，柰何勿遣！」
		</region>
	</paragraph>
	<paragraph index="18">
		<region typus="original" subtype="" id="18026" explains="">
衛平對曰：「不然。臣聞盛德不報，重寄不歸；天與不受，天奪之寶。今龜周流天下，還復其所，上至蒼天，下薄泥塗。還遍九州，未嘗愧辱，無所稽留。今至泉陽，漁者辱而囚之。王雖遣之，江河必怒，務求報仇。自以為侵，因神與謀。淫雨不霽，水不可治。若為枯旱，風而揚埃，蝗蟲暴生，百姓失時。王行仁義，其罰必來。此無佗故，其祟在龜。後雖悔之，豈有及哉！王勿遣也。」
		</region>
	</paragraph>
	<paragraph index="19">
		<region typus="original" subtype="" id="18027" explains="">
元王慨然而嘆曰：「夫逆人之使，絕人之謀，是不暴乎？取人之有，以自為寶，是不彊乎？寡人聞之，暴得者必暴亡，彊取者必後無功。桀紂暴彊，身死國亡。今我聽子，是無仁義之名而有暴彊之道。江河為湯武，我為桀紂。未見其利，恐離其咎。寡人狐疑，安事此寶，趣駕送龜，勿令久留。」衛平對曰：「不然，王其無患。天地之間，累石為山。高而不壞，地得為安。故云物或危而顧安，或輕而不可遷；人或忠信而不如誕謾，
		</region>
		<region typus="comment" subtype="" id="18028" explains="18027">
【集解】徐廣曰：「誕，一作『訑』，音吐和反。」【索隱】誕，田爛反；謾音漫，一音並如字。訑音吐禾反。
		</region>
		<region typus="original" subtype="" id="18029" explains="">
或醜惡而宜大官，或美好佳麗而為眾人患。非神聖人，莫能盡言。春秋冬夏，或暑或寒。寒暑不和，賊氣相奸。同歲異節，其時使然。故令春生夏長，秋收冬藏。或為仁義，或為暴彊。暴彊有鄉，仁義有時。萬物盡然，不可勝治。大王聽臣，臣請悉言之。天出五色，以辨白黑。地生五穀，以知善惡。人民莫知辨也，與禽獸相若。谷居而穴處，不知田作。天下禍亂，陰陽相錯。疾疾，
		</region>
		<region typus="comment" subtype="" id="18030" explains="18029">
集解徐廣曰：「一作『病』。」
		</region>
		<region typus="original" subtype="" id="18031" explains="">
通而不相擇。妖鮟數見，
		</region>
		<region typus="comment" subtype="" id="18032" explains="18031">
【正義】說文雲「衣服謌謠草木之怪謂之妖，禽獸蟲蝗之怪謂之鮟」也。
		</region>
		<region typus="original" subtype="" id="18033" explains="">
傳為單薄。聖人別其生，使無相獲。禽獸有牝牡，置之山原；鳥有雌雄，布之林澤；有介之蟲，置之谿谷。故牧人民，為之城郭，內經閭術，外為阡陌。夫妻男女，賦之田宅，列其室屋。為之圖籍，別其名族。立官置吏，勸以爵祿。衣以桑麻，養以五穀。耕之櫌之，
		</region>
		<region typus="comment" subtype="" id="18034" explains="18033">
【集解】徐廣曰：「音憂。」【正義】櫌，覆種也。說文云：「櫌，摩田器。」
		</region>
		<region typus="original" subtype="" id="18035" explains="">
鉏之耨之。
		</region>
		<region typus="comment" subtype="" id="18036" explains="18035">
【集解】徐廣曰：「耨，除草也。」
		</region>
		<region typus="original" subtype="" id="18037" explains="">
口得所嗜，目得所美，身受其利。以是觀之，非彊不至。故曰田者不彊，囷倉不盈；
		</region>
		<region typus="comment" subtype="" id="18038" explains="18037">
【正義】說文云：「圓者謂之囷，方者謂之廩。」
		</region>
		<region typus="original" subtype="" id="18039" explains="">
商賈不彊，不得其贏；婦女不彊，布帛不精；官御不彊，其勢不成；大將不彊，卒不使令；侯王不彊，沒世無名。故云彊者，事之始也，分之理也，物之紀也。所求於彊，無不有也。王以為不然，王獨不聞玉櫝只雉，集解徐廣曰：「只，一作『雙』。」出於崑山；明月之珠，出於四海；鐫石拌蚌，
		</region>
		<region typus="comment" subtype="" id="18040" explains="18039">
【集解】徐廣曰：「鐫音子旋反。拌音判。」【索隱】拌音判。判，割也。
		</region>
		<region typus="original" subtype="" id="18041" explains="">
傳賣於市；聖人得之，以為大寶。大寶所在，乃為天子。今王自以為暴，不如拌蚌於海也；自以為彊，不過鐫石於崑山也。取者無咎，寶者無患。今龜使來抵網，而遭漁者得之，見夢自言，是國之寶也，王何憂焉。」
		</region>
	</paragraph>
	<paragraph index="20">
		<region typus="original" subtype="" id="18042" explains="">
元王曰：「不然。寡人聞之，諫者福也，諛者賊也。人主聽諛，是愚惑也。雖然，禍不妄至，福不徒來。天地合氣，以生百財。陰陽有分，不離四時，十有二月，日至為期。聖人徹焉，身乃無災。明王用之，人莫敢欺。故云福之至也，人自生之；禍之至也，人自成之。禍與福同，刑與德雙。聖人察之，以知吉凶。桀紂之時，與天爭功，擁遏鬼神，使不得通。是固已無道矣，諛臣有眾。桀有諛臣，名曰趙梁。教為無道，勸以貪狼。系湯夏台，殺關龍逢。左右恐死，偷諛於傍。國危於累卵，皆曰無傷。稱樂萬歲，或曰未央。蔽其耳目，與之詐狂。湯卒伐桀，身死國亡。聽其諛臣，身獨受殃。春秋著之，至今不忘。紂有諛臣，名為左彊。誇而目巧，教為象郎。
		</region>
		<region typus="comment" subtype="" id="18043" explains="18042">
【集解】禮記曰：「目巧之室。」鄭玄曰：「但用目巧善意作室，不由法度。」許慎曰：「象牙郎。」
		</region>
		<region typus="original" subtype="" id="18044" explains="">
將至於天，又有玉床。犀玉之器，象箸而羹。
		</region>
		<region typus="comment" subtype="" id="18045" explains="18044">
【索隱】箸音持慮反，則箸是筯，為與羹連，則或非箸，樽也。記曰「羹之有菜者用梜」。梜者，箸也。
		</region>
		<region typus="original" subtype="" id="18046" explains="">
聖人剖其心，壯士斬其胻。
		</region>
		<region typus="comment" subtype="" id="18047" explains="18046">
【集解】胻音衡，腳脛也。【索隱】劭音衡，即腳脛。
		</region>
		<region typus="original" subtype="" id="18048" explains="">
箕子恐死，被髮佯狂。殺周太子歷，
		</region>
		<region typus="comment" subtype="" id="18049" explains="18048">
【索隱】按：「殺周太子歷」文在「囚文王昌」之上，則近是季歷。季歷不被紂誅，則其言近妄，無容周更別有太子名歷也。
		</region>
		<region typus="original" subtype="" id="18050" explains="">
囚文王昌。投之石室，將以昔至明。陰兢活之，
		</region>
		<region typus="comment" subtype="" id="18051" explains="18050">
【集解】徐廣曰：「兢，一作『竟』。」【索隱】陰，姓；兢，名。
		</region>
		<region typus="original" subtype="" id="18052" explains="">
與之俱亡。入於周地，得太公望。興卒聚兵，與紂相攻。文王病死，載屍以行。太子發代將，號為武王。戰於牧野，破之華山之陽。紂不勝敗而還走，圍之象郎。自殺宣室，
		</region>
		<region typus="comment" subtype="" id="18053" explains="18052">
【集解】徐廣曰：「天子之居，名曰宣室。」
		</region>
		<region typus="original" subtype="" id="18054" explains="">
身死不葬。頭懸車軫，四馬曳行。寡人念其如此，腸如涫湯。
		</region>
		<region typus="comment" subtype="" id="18055" explains="18054">
【集解】徐廣曰：「涫音館。一作『沸』。」【索隱】上音館。涫，沸也。
		</region>
		<region typus="original" subtype="" id="18056" explains="">
是人皆富有天下而貴至天子，然而大傲。欲無厭時，舉事而喜高，貪很而驕。不用忠信，聽其諛臣，而為天下笑。今寡人之邦，居諸侯之間，曾不如秋毫。舉事不當，又安亡逃！」衛平對曰：「不然。河雖神賢，不如崑崙之山；江之源理，不如四海，而人尚奪取其寶，諸侯爭之，兵革為起。小國見亡，大國危殆，殺人父兄，虜人妻子，殘國滅廟，以爭此寶。戰攻分爭，是暴彊也。故云取之以暴彊而治以文理，無逆四時，必親賢士；與陰陽化，鬼神為使；通於天地，與之為友。諸侯賓服，民眾殷喜。邦家安寧，與世更始。湯武行之，乃取天子；春秋著之，以為經紀。王不自稱湯武，而自比桀紂。桀紂為暴彊也，固以為常。桀為瓦室，
		</region>
		<region typus="comment" subtype="" id="18057" explains="18056">
【集解】世本曰：「昆吾作陶。」張華博物記亦云「桀作瓦」。蓋是昆吾為桀作也。
		</region>
		<region typus="original" subtype="" id="18058" explains="">
紂為象郎。徵絲灼之，
		</region>
		<region typus="comment" subtype="" id="18059" explains="18058">
【索隱】按：灼謂燔也。燒絲以當薪，務費人也。
		</region>
		<region typus="original" subtype="" id="18060" explains="">
務以費。賦斂無度，殺戮無方。殺人六畜，以韋為囊。囊盛其血，與人縣而射之，與天帝爭彊。逆亂四時，先百鬼嘗。諫者輒死，諛者在傍。聖人伏匿，百姓莫行。天數枯旱，國多妖祥。螟蟲歲生，五穀不成。民不安其處，鬼神不享。飄風日起，正晝晦冥。日月並蝕，滅息無光。列星奔亂，皆絕紀綱。以是觀之，安得久長！雖無湯武，時固當亡。故湯伐桀，武王剋紂，其時使然。乃為天子，子孫續世；終身無咎，後世稱之，至今不已。是皆當時而行，見事而彊，乃能成其帝王。今龜，大寶也，為聖人使，傳之賢。不用手足，雷電將之；風雨送之，流水行之。侯王有德，乃得當之。今王有德而當此寶，恐不敢受；王若遣之，宋必有咎。後雖悔之，亦無及已。」元王大悅而喜。於是元王向日而謝，
		</region>
		<region typus="comment" subtype="" id="18061" explains="18060">
【索隱】蓋欲神之以謝天也。天之質闇，日者天之光明，著見者莫過也。
		</region>
		<region typus="original" subtype="" id="18062" explains="">
再拜而受。擇日齋戒，甲乙最良。乃刑白雉，及與驪羊；以血灌龜，於壇中央。以刀剝之，身全不傷。脯酒禮之，橫其腹腸。荊支卜之，必制其創。
		</region>
		<region typus="comment" subtype="" id="18063" explains="18062">
【正義】音瘡。
		</region>
		<region typus="original" subtype="" id="18064" explains="">
理達於理，文相錯迎。使工占之，所言盡當。邦福重寶，
		</region>
		<region typus="comment" subtype="" id="18065" explains="18064">
【集解】徐廣曰：「福音副，藏也。」
		</region>
		<region typus="original" subtype="" id="18066" explains="">
聞於傍鄉。殺牛取革，被鄭之桐。
		</region>
		<region typus="comment" subtype="" id="18067" explains="18066">
【集解】徐廣曰：「牛革桐為鼓也。」【索隱】徐氏云：「牛革桐為鼓。」
		</region>
		<region typus="original" subtype="" id="18068" explains="">
草木畢分，化為甲兵。戰勝攻取，莫如元王。元王之時，衛平相宋，宋國最彊，龜之力也。
		</region>
	</paragraph>
	<paragraph index="21">
		<region typus="original" subtype="" id="18069" explains="">
故云神至能見夢於元王，而不能自出漁者之籠。身能十言盡當，不能通使於河，還報於江，賢能令人戰勝攻取，不能自解於刀鋒，免剝刺之患。聖能先知亟見，而不能令衛平無言。言事百全，至身而攣；當時不利，又焉事賢！賢者有恆常，士有適然。是故明有所不見，聽有所不聞；人雖賢，不能左畫方，右畫圓；日月之明，而時蔽於浮雲。羿名善射，不如雄渠、門；
		</region>
		<region typus="comment" subtype="" id="18070" explains="18069">
【集解】新序曰：「楚雄渠子夜行，見伏石當道，以為虎而射之，應弦沒羽。」淮南子曰：「射者重以逢門子之巧。」劉歆七略有門射法也。
		</region>
		<region typus="original" subtype="" id="18071" explains="">
禹名為辯智，而不能勝鬼神。地柱折，天故毋椽，又柰何責人於全？孔子聞之曰：「神龜知吉凶，而骨直空枯。
		</region>
		<region typus="comment" subtype="" id="18072" explains="18071">
【正義】凡龜其骨空中而枯也。直，語發聲也，今河東亦然。
		</region>
		<region typus="original" subtype="" id="18073" explains="">
日為德而君於天下，辱於三足之烏。月為刑而相佐，見食於蝦蟆。蝟辱於鵲，
		</region>
		<region typus="comment" subtype="" id="18074" explains="18073">
【集解】郭璞曰：「蝟能制虎，見鵲仰地。」淮南萬畢曰：「鵲令蝟反腹者，蝟憎其意而心惡之也。」
		</region>
		<region typus="original" subtype="" id="18075" explains="">
騰蛇之神而殆於即且。
		</region>
		<region typus="comment" subtype="" id="18076" explains="18075">
【集解】郭璞曰：「騰蛇，龍屬也。蝍蛆，似蝗，大腹，食蛇腦也。」【正義】即，津日反。且，則餘反。即吳公也，狀如蚰蜒而大，黑色。
		</region>
		<region typus="original" subtype="" id="18077" explains="">
竹外有節理，中直空虛；松柏為百木長，而守門閭。日辰不全，故有孤虛。
		</region>
		<region typus="comment" subtype="" id="18078" explains="18077">
【集解】甲乙謂之日，子丑謂之辰。六甲孤虛法：甲子旬中無戌亥，戌亥即為孤，辰巳即為虛。甲戌旬中無申酉，申酉為孤，寅卯即為虛。甲申旬中無午未，午未為孤，子丑即為虛。甲午旬中無辰巳，辰巳為孤，戌亥即為虛。甲辰旬中無寅卯，寅卯為孤，申酉即為虛。甲寅旬中無子丑，子丑為孤，午未即為虛。劉歆七略有風后孤虛二十卷。【正義】按：歲月日時孤虛，並得上法也。
		</region>
		<region typus="original" subtype="" id="18079" explains="">
黃金有疵，白玉有瑕。事有所疾，亦有所徐。物有所拘，亦有所據。罔有所數，亦有所疏。人有所貴，亦有所不如。何可而適乎？物安可全乎？天尚不全，故世為屋，不成三瓦而陳之，
		</region>
		<region typus="comment" subtype="" id="18080" explains="18079">
集解徐廣曰：「一云為屋成，欠三瓦而棟之也。」【索隱】劉氏云：「陳猶居也。」注作「棟」，音都貢反。【正義】言為屋不成，欠三瓦以應天，猶陳列而居之。
		</region>
		<region typus="original" subtype="" id="18081" explains="">
以應之天。天下有階，物不全
		</region>
		<region typus="comment" subtype="" id="18082" explains="18081">
【正義】言萬物及日月天地皆不能全，喻龜之不全也。
		</region>
		<region typus="original" subtype="" id="18083" explains="">
乃生也。」
		</region>
	</paragraph>
	<paragraph index="22">
		<region typus="original" subtype="" id="18084" explains="">
褚先生曰：漁者舉網而得神龜，龜自見夢宋元王，元王召博士衛平告以夢龜狀，平運式，定日月，分衡度，視吉凶，占龜與物色同，平諫王留神龜以為國重寶，美矣。古者筮必稱龜者，以其令名，所從來久矣。余述而為傳。
		</region>
	</paragraph>
	<paragraph index="23">
		<region typus="original" subtype="" id="18085" explains="">
三月　　二月　　正月
		</region>
		<region typus="comment" subtype="" id="18086" explains="18085">
【正義】言正月、二月、三月右轉周環終十二月者，日月之龜，腹下十二黑點為十二月，若二十八宿龜也。
		</region>
	</paragraph>
	<paragraph index="24">
		<region typus="original" subtype="" id="18087" explains="">
十二月　　十一月　　中關內高外下
		</region>
		<region typus="comment" subtype="" id="18088" explains="18087">
【正義】此等下至「首俛大」者，皆卜兆之狀也。
		</region>
		<region typus="original" subtype="" id="18089" explains="">
四月首仰
		</region>
		<region typus="comment" subtype="" id="18090" explains="18089">
【索隱】音魚兩反。【正義】謂兆首仰起。
		</region>
		<region typus="original" subtype="" id="18091" explains="">
足開　肣開
		</region>
		<region typus="comment" subtype="" id="18092" explains="18091">
【索隱】音琴。肣謂兆足斂也。
		</region>
		<region typus="original" subtype="" id="18093" explains="">
首俛大
		</region>
		<region typus="comment" subtype="" id="18094" explains="18093">
【索隱】俛音免，兆首伏也。
		</region>
		<region typus="original" subtype="" id="18095" explains="">
五月　 橫吉　　首俛大
		</region>
		<region typus="comment" subtype="" id="18096" explains="18095">
【正義】俛音免，謂兆首伏而大。
		</region>
		<region typus="original" subtype="" id="18097" explains="">
六月　　七月　　八月　　九月　　十月
		</region>
	</paragraph>
	<paragraph index="25">
		<region typus="original" subtype="" id="18098" explains="">
卜禁曰：子亥戌不可以卜及殺龜。日中如食已卜。暮昏龜之徼也，
		</region>
		<region typus="comment" subtype="" id="18099" explains="18098">
【索隱】徼音叫。謂徼繞不明也。
		</region>
		<region typus="original" subtype="" id="18100" explains="">
不可以卜。庚辛可以殺，及以鑽之。常以月旦祓龜，
		</region>
		<region typus="comment" subtype="" id="18101" explains="18100">
索隱上音廢，又音拂。拂洗之以水，雞卵摩之而咒。
		</region>
		<region typus="original" subtype="" id="18102" explains="">
先以清水澡之，以卵祓之，
		</region>
		<region typus="comment" subtype="" id="18103" explains="18102">
【正義】以常月朝清水洗之，以雞卵摩而祝之。
		</region>
		<region typus="original" subtype="" id="18104" explains="">
乃持龜而遂之，若常以為祖。
		</region>
		<region typus="comment" subtype="" id="18105" explains="18104">
集解徐廣曰：「一作『視』。」【索隱】祖，法也。言以為常法。
		</region>
		<region typus="original" subtype="" id="18106" explains="">
人若已卜不中，皆祓之以卵，東向立，灼以荊若剛木，土
		</region>
		<region typus="comment" subtype="" id="18107" explains="18106">
【集解】徐廣曰：「一作『十一』。」【索隱】按：古之灼龜，取生荊枝及生堅木燒之，斬斷以灼龜。按：「土」字合依劉氏說當連下句。
		</region>
		<region typus="original" subtype="" id="18108" explains="">
卵指之者三，
		</region>
		<region typus="comment" subtype="" id="18109" explains="18108">
【正義】言卜不中，以土為卵，三度指之，三周繞之，用厭不祥也。
		</region>
		<region typus="original" subtype="" id="18110" explains="">
持龜以卵周環之，祝曰：「今日吉，謹以粱卵弟黃
		</region>
		<region typus="comment" subtype="" id="18111" explains="18110">
【索隱】粱，米也。卵，雞子也。焍，灼龜木也，音「次第」之「第」。言燒荊枝更遞而灼，故有焍名。一音梯，言灼之以漸，如有階梯也。黃者，以黃絹裹粱卵以祓龜也。必以黃者，中之色，主土而信，故用雞也。【正義】焍音題。焍，焦也。言以粱米雞卵祓去龜之不祥，令灼之不焦不黃。若色焦及黃，卜之不中也。
		</region>
		<region typus="original" subtype="" id="18112" explains="">
祓去玉靈之不祥。」玉靈必信以誠，知萬事之情，辯兆皆可占。不信不誠，則燒玉靈，揚其灰，以徵後龜。其卜必北向，龜甲必尺二寸。
		</region>
	</paragraph>
	<paragraph index="26">
		<region typus="original" subtype="" id="18113" explains="">
卜先以造
		</region>
		<region typus="comment" subtype="" id="18114" explains="18113">
【集解】徐廣曰：「音灶也。」【索隱】造音灶，造謂燒荊之處。
		</region>
		<region typus="original" subtype="" id="18115" explains="">
灼鑽，鑽中已，又灼龜首，各三；又復灼所鑽中曰正身，灼首曰正足，
		</region>
		<region typus="comment" subtype="" id="18116" explains="18115">
集解徐廣曰：「一作『止』。」
		</region>
		<region typus="original" subtype="" id="18117" explains="">
各三。即以造三周龜，祝曰：「假之玉靈夫子。
		</region>
		<region typus="comment" subtype="" id="18118" explains="18117">
【索隱】尊神龜而為之作號。
		</region>
		<region typus="original" subtype="" id="18119" explains="">
夫子玉靈，荊灼而心，令而先知。而上行於天，下行於淵，諸靈數箣，
		</region>
		<region typus="comment" subtype="" id="18120" explains="18119">
【集解】徐廣曰：「音策。」【索隱】數鮦。數，所具反；鮦音近策，或鮦是策之別名。此卜筮之書，其字亦無可覈，皆放此。
		</region>
		<region typus="original" subtype="" id="18121" explains="">
莫如汝信。今日良日，行一良貞。
		</region>
		<region typus="comment" subtype="" id="18122" explains="18121">
【集解】徐廣曰：「行，一作『身』。」
		</region>
		<region typus="original" subtype="" id="18123" explains="">
某欲卜某，即得而喜，不得而悔。即得，發鄉我身長大，首足收人皆上偶。不得，發鄉我身挫折，中外不相應，首足滅去。」
		</region>
	</paragraph>
	<paragraph index="27">
		<region typus="original" subtype="" id="18124" explains="">
靈龜卜祝曰：「假之靈龜，五巫五靈，不如神龜之靈，知人死，知人生。某身良貞，某欲求某物。即得也，頭見足發，內外相應；即不得也，頭仰足肣，內外自垂。可得占。」
		</region>
	</paragraph>
	<paragraph index="28">
		<region typus="original" subtype="" id="18125" explains="">
卜占病者祝曰：「今某病困。死，首上開，內外交駭，身節折；不死，首仰足肣。」
		</region>
	</paragraph>
	<paragraph index="29">
		<region typus="original" subtype="" id="18126" explains="">
卜病者祟曰：「今病有祟無呈，無祟有呈。兆有中祟有內，外祟有外。」
		</region>
	</paragraph>
	<paragraph index="30">
		<region typus="original" subtype="" id="18127" explains="">
卜系者出不出。不出，橫吉安；若出，足開首仰有外。
		</region>
	</paragraph>
	<paragraph index="31">
		<region typus="original" subtype="" id="18128" explains="">
卜求財物，其所當得。得，首仰足開，內外相應；即不得，呈兆首仰足肣。
		</region>
	</paragraph>
	<paragraph index="32">
		<region typus="original" subtype="" id="18129" explains="">
卜有賣若買臣妾馬牛。得之，首仰足開，內外相應；不得，首仰足肣，呈兆若橫吉安。
		</region>
	</paragraph>
	<paragraph index="33">
		<region typus="original" subtype="" id="18130" explains="">
卜擊盜聚若干人，在某所，今某將卒若干人，往擊之。當勝，首仰足開身正，內自橋，外下；不勝，足肣首仰，身首
		</region>
		<region typus="comment" subtype="" id="18131" explains="18130">
【集解】徐廣曰：「一作『簡』。」
		</region>
		<region typus="original" subtype="" id="18132" explains="">
內下外高。
		</region>
	</paragraph>
	<paragraph index="34">
		<region typus="original" subtype="" id="18133" explains="">
卜求當行不行。行，首足開；不行，足肣首仰，若橫吉安，安不行。
		</region>
	</paragraph>
	<paragraph index="35">
		<region typus="original" subtype="" id="18134" explains="">
卜往擊盜，當見不見。見，首仰足肣有外；不見，足開首仰。
		</region>
	</paragraph>
	<paragraph index="36">
		<region typus="original" subtype="" id="18135" explains="">
卜往候盜，見不見。見，首仰足肣，肣勝有外；不見，足開首仰。
		</region>
	</paragraph>
	<paragraph index="37">
		<region typus="original" subtype="" id="18136" explains="">
卜聞盜來不來。來，外高內下，足肣首仰；不來，足開首仰，若橫吉安，期之自次。
		</region>
	</paragraph>
	<paragraph index="38">
		<region typus="original" subtype="" id="18137" explains="">
卜遷徙去官不去。去，足開有肣外首仰；不去，自去，即足肣，呈兆若橫吉安。
		</region>
	</paragraph>
	<paragraph index="39">
		<region typus="original" subtype="" id="18138" explains="">
卜居官尚吉不。吉，呈兆身正，若橫吉安；不吉，身節折，首仰足開。
		</region>
	</paragraph>
	<paragraph index="40">
		<region typus="original" subtype="" id="18139" explains="">
卜居室家吉不吉。吉，呈兆身正，若橫吉安；不吉，身節折，首仰足開。
		</region>
	</paragraph>
	<paragraph index="41">
		<region typus="original" subtype="" id="18140" explains="">
卜歲中禾稼孰不孰。孰，首仰足開，內外自橋外自垂；不孰，足肣首仰有外。
		</region>
	</paragraph>
	<paragraph index="42">
		<region typus="original" subtype="" id="18141" explains="">
卜歲中民疫不疫。疫，首仰足肣，身節有彊外；不疫，身正首仰足開。
		</region>
	</paragraph>
	<paragraph index="43">
		<region typus="original" subtype="" id="18142" explains="">
卜歲中有兵無兵。無兵，呈兆若橫吉安；有兵，首仰足開，身作外彊情。
		</region>
	</paragraph>
	<paragraph index="44">
		<region typus="original" subtype="" id="18143" explains="">
卜見貴人吉不吉。吉，足開首仰，身正，內自橋；不吉，首仰，身節折，足肣有外，若無漁。
		</region>
	</paragraph>
	<paragraph index="45">
		<region typus="original" subtype="" id="18144" explains="">
卜請謁於人得不得。得，首仰足開，內自橋；不得，首仰足肣有外。
		</region>
	</paragraph>
	<paragraph index="46">
		<region typus="original" subtype="" id="18145" explains="">
卜追亡人當得不得。得，首仰足肣，內外相應；不得，首仰足開，若橫吉安。
		</region>
	</paragraph>
	<paragraph index="47">
		<region typus="original" subtype="" id="18146" explains="">
卜漁獵得不得。得，首仰足開，內外相應；不得，足肣首仰，若橫吉安。
		</region>
	</paragraph>
	<paragraph index="48">
		<region typus="original" subtype="" id="18147" explains="">
卜行遇盜不遇。遇，首仰足開，身節折，外高內下；不遇，呈兆。
		</region>
	</paragraph>
	<paragraph index="49">
		<region typus="original" subtype="" id="18148" explains="">
卜天雨不雨。雨，首仰有外，外高內下；不雨，首仰足開，若橫吉安。
		</region>
	</paragraph>
	<paragraph index="50">
		<region typus="original" subtype="" id="18149" explains="">
卜天雨霽不霽。霽，呈兆足開首仰；不霽，橫吉。
		</region>
	</paragraph>
	<paragraph index="51">
		<region typus="original" subtype="" id="18150" explains="">
命曰橫吉安。以占病，病甚者一日不死；不甚者卜日瘳，不死。系者重罪不出，輕罪環出；過一日不出，久毋傷也。求財物買臣妾馬牛，一日環得；過一日不得。行者不行。來者環至；過食時不至，不來。擊盜不行，行不遇；聞盜不來。徙官不徙。居官家室皆吉。歲稼不孰。民疾疫無疾。歲中無兵。見人行，不行不喜。請謁人不行不得。追亡人漁獵不得。行不遇盜。雨不雨。霽不霽。
		</region>
	</paragraph>
	<paragraph index="52">
		<region typus="original" subtype="" id="18151" explains="">
命曰呈兆。病者不死。系者出。行者行。來者來。市買得。追亡人得，過一日不得。問行者不到。
		</region>
	</paragraph>
	<paragraph index="53">
		<region typus="original" subtype="" id="18152" explains="">
命曰柱徹。卜病不死。系者出。行者行。來者來。市買不得。憂者毋憂。追亡人不得。
		</region>
	</paragraph>
	<paragraph index="54">
		<region typus="original" subtype="" id="18153" explains="">
命曰首仰足肣有內無外。占病，病甚不死。系者解。求財物買臣妾馬牛不得。行者聞言不行。來者不來。聞盜不來。聞言不至。徒官聞言不徙。居官有憂。居家多災。歲稼中孰。民疾疫多病。歲中有兵，聞言不開。見貴人吉。請謁不行，行不得善言。追亡人不得。漁獵不得。行不遇盜。雨不雨甚。霽不霽。故其莫字皆為首備。問之曰，備者仰也，故定以為仰。此私記也。
		</region>
	</paragraph>
	<paragraph index="55">
		<region typus="original" subtype="" id="18154" explains="">
命曰首仰足肣有內無外。占病，病甚不死。系者不出。求財買臣妾不得。行者不行。來者不來。擊盜不見。聞盜來，內自驚，不來。徙官不徙。居官家室吉。歲稼不孰。民疾疫有病甚。歲中無兵。見貴人吉。請謁追亡人不得。亡財物，財物不出得。漁獵不得。行不遇盜。雨不雨。霽不霽。凶。
		</region>
	</paragraph>
	<paragraph index="56">
		<region typus="original" subtype="" id="18155" explains="">
命曰呈兆首仰足肣。以占病，不死。系者未出。求財物買臣妾馬牛不得。行不行。來不來。擊盜不相見。聞盜來不來。徙官不徙。居官久多憂。居家室不吉。歲稼不孰。民病疫。歲中毋兵。見貴人不吉。請謁不得。漁獵得少。行不遇盜。雨不雨。霽不霽。不吉。
		</region>
	</paragraph>
	<paragraph index="57">
		<region typus="original" subtype="" id="18156" explains="">
命曰呈兆首仰足開。以占病，病篤死。繫囚出。求財物買臣妾馬牛不得。行者行。來者來。擊盜不見盜。聞盜來不來。徙官徙。居官不久。居家室不吉。歲稼不孰。民疾疫有而少。歲中毋兵。見貴人不見吉。請謁追亡人漁獵不得。行遇盜。雨不雨。霽小吉。
		</region>
	</paragraph>
	<paragraph index="58">
		<region typus="original" subtype="" id="18157" explains="">
命曰首仰足肣。以占病，不死。系者久，毋傷也。求財物買臣妾馬牛不得。行者不行。擊盜不行。來者來。聞盜來。徙官聞言不徙。居家室不吉。歲稼不孰。民疾疫少。歲中毋兵。見貴人得見。請謁追亡人漁獵不得。行遇盜。雨不雨。霽不霽。吉。
		</region>
	</paragraph>
	<paragraph index="59">
		<region typus="original" subtype="" id="18158" explains="">
命曰首仰足開有內。以占病者，死。系者出。求財物買臣妾馬牛不得。行者行。來者來。擊盜行不見盜。聞盜來不來。徙官徙。居官不久。居家室不吉。歲孰。民疾疫有而少。歲中毋兵。見貴人不吉。請謁追亡人漁獵不得。行不遇盜。雨霽。霽小吉，不霽吉。
		</region>
	</paragraph>
	<paragraph index="60">
		<region typus="original" subtype="" id="18159" explains="">
命曰橫吉內外自橋。以占病，卜日毋瘳死。系者毋罪出。求財物買臣妾馬牛得。行者行。來者來。擊盜合交等。聞盜來來。徙官徙。居家室吉。歲孰。民疫無疾。歲中無兵。見貴人請謁追亡人漁獵得。行遇盜。雨霽，雨霽大吉。
		</region>
	</paragraph>
	<paragraph index="61">
		<region typus="original" subtype="" id="18160" explains="">
命曰橫吉內外自吉。以占病，病者死。系不出。求財物買臣妾馬牛追亡人漁獵不得。行者不來。擊盜不相見。聞盜不來。徙官徙。居官有憂。居家室見貴人請謁不吉。歲稼不孰。民疾疫。歲中無兵。行不遇盜。雨不雨。霽不霽。不吉。
		</region>
	</paragraph>
	<paragraph index="62">
		<region typus="original" subtype="" id="18161" explains="">
命曰漁人。以占病者，病者甚，不死。系者出。求財物買臣妾馬牛擊盜請謁追亡人漁獵得。行者行來。聞盜來不來。徙官不徒。居家室吉。歲稼不孰。民疾疫。歲中毋兵。見貴人吉。行不遇盜。雨不雨。霽不霽。吉。
		</region>
	</paragraph>
	<paragraph index="63">
		<region typus="original" subtype="" id="18162" explains="">
命曰首仰足肣內高外下。以占病，病者甚，不死。系者不出。求財物買臣妾馬牛追亡人漁獵得。行不行。來者來。擊盜勝。徙官不徙。居官有憂，無傷也。居家室多憂病。歲大孰。民疾疫。歲中有兵不至。見貴人請謁不吉。行遇盜。雨不雨。霽不霽。吉。
		</region>
	</paragraph>
	<paragraph index="64">
		<region typus="original" subtype="" id="18163" explains="">
命曰橫吉上有仰下有柱。病久不死。系者不出。求財物買臣妾馬牛追亡人漁獵不得。行不行。來不來。擊盜不行，行不見。聞盜來不來。徙官不徙。居家室見貴人吉。歲大孰。民疾疫。歲中毋兵。行不遇盜。雨不雨。霽不霽。大吉。
		</region>
	</paragraph>
	<paragraph index="65">
		<region typus="original" subtype="" id="18164" explains="">
命曰橫吉榆仰。以占病，不死。系者不出。求財物買臣妾馬牛至不得。行不行。來不來。擊盜不行，行不見。聞盜來不來。徙官不徙。居官家室見貴人吉。歲孰。歲中有疾疫，毋兵。請謁追亡人不得。漁獵至不得。行不得。行不遇盜。雨霽不霽。小吉。
		</region>
	</paragraph>
	<paragraph index="66">
		<region typus="original" subtype="" id="18165" explains="">
命曰橫吉下有柱。以占病，病甚不環有瘳無死。系者出。求財物買臣妾馬牛請謁追亡人漁獵不得。行來不來。擊盜不合。聞盜來來。徙官居官吉，不久。居家室不吉。歲不孰。民毋疾疫。歲中毋兵。見貴人吉。行不遇盜。雨不雨。霽。小吉。
		</region>
	</paragraph>
	<paragraph index="67">
		<region typus="original" subtype="" id="18166" explains="">
命曰載所。以占病，環有瘳無死。系者出。求財物買臣妾馬牛請謁追亡人漁獵得。行者行。來者來。擊盜相見不相合。聞盜來來。徙官徙。居家室憂。見貴人吉。歲孰。民毋疾疫。歲中毋兵。行不遇盜。雨不雨。霽霽。吉。
		</region>
	</paragraph>
	<paragraph index="68">
		<region typus="original" subtype="" id="18167" explains="">
命曰根格。以占病者，不死。系久毋傷。求財物買臣妾馬牛請謁追亡人漁獵不得。行不行。來不來。擊盜盜行不合。聞盜不來。徙官不徙。居家室吉。歲稼中。民疾疫無死。見貴人不得見。行不遇盜。雨不雨。不吉。
		</region>
	</paragraph>
	<paragraph index="69">
		<region typus="original" subtype="" id="18168" explains="">
命曰首仰足肣外高內下。卜有憂，無傷也。行者不來。病久死。求財物不得。見貴人者吉。
		</region>
	</paragraph>
	<paragraph index="70">
		<region typus="original" subtype="" id="18169" explains="">
命曰外高內下。卜病不死，有祟。市買不得。居官家室不吉。行者不行。來者不來。系者久毋傷。吉。
		</region>
	</paragraph>
	<paragraph index="71">
		<region typus="original" subtype="" id="18170" explains="">
命曰頭見足發有內外相應。以占病者，起。系者出。行者行。來者來。求財物得。吉。
		</region>
	</paragraph>
	<paragraph index="72">
		<region typus="original" subtype="" id="18171" explains="">
命曰呈兆首仰足開。以占病，病甚死。系者出，有憂。求財物買臣妾馬牛請謁追亡人漁獵不得。行不行。來不來。擊盜不合。聞盜來來。徙官居官家室不吉。歲惡。民疾疫無死。歲中毋兵。見貴人不吉。行不遇盜。雨不雨。霽。不吉。
		</region>
	</paragraph>
	<paragraph index="73">
		<region typus="original" subtype="" id="18172" explains="">
命曰呈兆首仰足開外高內下。以占病，不死，有外祟。系者出，有憂。求財物買臣妾馬牛，相見不會。行行。來聞言不來。擊盜勝。聞盜來不來。徙官居官家室見貴人不吉。歲中。民疾疫有兵。請謁追亡人漁獵不得。聞盜遇盜。雨不雨。霽。凶。
		</region>
	</paragraph>
	<paragraph index="74">
		<region typus="original" subtype="" id="18173" explains="">
命曰首仰足肣身折內外相應。以占病，病甚不死。系者久不出。求財物買臣妾馬牛漁獵不得。行不行。來不來。擊盜有用勝。聞盜來來。徙官不徙。居官家室不吉。歲不孰。民疾疫。歲中。有兵不至。見貴人喜。請謁追亡人不得。遇盜凶。
		</region>
	</paragraph>
	<paragraph index="75">
		<region typus="original" subtype="" id="18174" explains="">
命曰內格外垂。行者不行。來者不來。病者死。系者不出。求財物不得。見人不見。大吉。
		</region>
	</paragraph>
	<paragraph index="76">
		<region typus="original" subtype="" id="18175" explains="">
命曰橫吉內外相應自橋榆仰上柱足肣。以占病，病甚不死。系久，不抵罪。求財物買臣妾馬牛請謁追亡人漁獵不得。行不行。來不來。居官家室見貴人吉。徙官不徙。歲不大孰。民疾疫有兵。有兵不會。行遇盜。聞言不見。雨不雨。霽霽。大吉。
		</region>
	</paragraph>
	<paragraph index="77">
		<region typus="original" subtype="" id="18176" explains="">
命曰頭仰足肣內外自垂。卜憂病者甚，不死。居官不得居。行者行。來者不來。求財物不得。求人不得。吉。
		</region>
	</paragraph>
	<paragraph index="78">
		<region typus="original" subtype="" id="18177" explains="">
命曰橫吉下有柱。卜來者來。卜日即不至，未來。卜病者過一日毋瘳死。行者不行。求財物不得。系者出。
		</region>
	</paragraph>
	<paragraph index="79">
		<region typus="original" subtype="" id="18178" explains="">
命曰橫吉內外自舉。以占病者，久不死。系者久不出。求財物得而少。行者不行。來者不來。見貴人見。吉。
		</region>
	</paragraph>
	<paragraph index="80">
		<region typus="original" subtype="" id="18179" explains="">
命曰內高外下疾輕足發。求財物不得。行者行。病者有瘳。系者不出。來者來。見貴人不見。吉。
		</region>
	</paragraph>
	<paragraph index="81">
		<region typus="original" subtype="" id="18180" explains="">
命曰外格。求財物不得。行者不行。來者不來。系者不出。不吉。病者死。求財物不得。見貴人見。吉。
		</region>
	</paragraph>
	<paragraph index="82">
		<region typus="original" subtype="" id="18181" explains="">
命曰內自舉外來正足發。者行。來者來。求財物得。病者久不死。系者不出。見貴人見。吉。
		</region>
	</paragraph>
	<paragraph index="83">
		<region typus="original" subtype="" id="18182" explains="">
此橫吉上柱外內自舉足肣。以卜有求得。病不死。系者毋傷，未出。行不行。來不來。見人不見。百事盡吉。
		</region>
	</paragraph>
	<paragraph index="84">
		<region typus="original" subtype="" id="18183" explains="">
此橫吉上柱外內自舉柱足以作。以卜有求得。病死環起。系留毋傷，環出。行不行。來不來。見人不見。百事吉。可以舉兵。
		</region>
	</paragraph>
	<paragraph index="85">
		<region typus="original" subtype="" id="18184" explains="">
此挺詐有外。以卜有求不得。病不死，數起。系禍罪。聞言毋傷。行不行。來不來。
		</region>
	</paragraph>
	<paragraph index="86">
		<region typus="original" subtype="" id="18185" explains="">
此挺詐有內。以卜有求不得。病不死，數起。系留禍罪無傷出。行不行。來者不來。見人不見。
		</region>
	</paragraph>
	<paragraph index="87">
		<region typus="original" subtype="" id="18186" explains="">
此挺詐內外自舉。以卜有求得。病不死。系毋罪。行行。來來。田賈市漁獵盡喜。
		</region>
	</paragraph>
	<paragraph index="88">
		<region typus="original" subtype="" id="18187" explains="">
此狐鰂。以卜有求不得。病死，難起。系留毋罪難出。可居宅。可娶婦嫁女。行不行。來不來。見人不見。有憂不憂。
		</region>
	</paragraph>
	<paragraph index="89">
		<region typus="original" subtype="" id="18188" explains="">
此狐徹。以卜有求不得。病者死。系留有抵罪。行不行。來不來。見人不見。言語定。百事盡不吉。
		</region>
	</paragraph>
	<paragraph index="90">
		<region typus="original" subtype="" id="18189" explains="">
此首俯足肣身節折。以卜有求不得。病者死。系留有罪。望行者不來。行行。來不來。見人不見。
		</region>
	</paragraph>
	<paragraph index="91">
		<region typus="original" subtype="" id="18190" explains="">
此挺內外自垂。以卜有求不晦。病不死，難起。系留毋罪，難出。行不行。來不來。見人不見。不吉。
		</region>
	</paragraph>
	<paragraph index="92">
		<region typus="original" subtype="" id="18191" explains="">
此橫吉榆仰首俯。以卜有求難得。病難起，不死。系難出，毋傷也。可居家室，以娶婦嫁女。
		</region>
	</paragraph>
	<paragraph index="93">
		<region typus="original" subtype="" id="18192" explains="">
此橫吉上柱載正身節折內外自舉。以卜病者，卜日不死，其一日乃死。
		</region>
	</paragraph>
	<paragraph index="94">
		<region typus="original" subtype="" id="18193" explains="">
此橫吉上柱足肣內自舉外自垂。以卜病者，卜日不死，其一日乃死。
		</region>
	</paragraph>
	<paragraph index="95">
		<region typus="original" subtype="" id="18194" explains="">
首俯足詐有外無內。病者占龜未已，急死。卜輕失大，一日不死。
		</region>
	</paragraph>
	<paragraph index="96">
		<region typus="original" subtype="" id="18195" explains="">
首仰足肣。以卜有求不得。以系有罪。人言語恐之毋傷。行不行。見人不見。
		</region>
	</paragraph>
	<paragraph index="97">
		<region typus="original" subtype="" id="18196" explains="">
大論曰：
		</region>
		<region typus="comment" subtype="" id="18197" explains="18196">
【索隱】按：褚先生所取太卜雜占卦體及命兆之辭，義蕪，辭重沓，殆無足采，凡此六十七條別是也。
		</region>
		<region typus="original" subtype="" id="18198" explains="">
外者人也，內者自我也；外者女也，內者男也。首俯者憂。大者身也，小者枝也。大法，病者，足肣者生，足開者死。行者，足開至，足肣者不至。行者，足肣不行，足開行。有求，足開得，足肣者不得。系者，足肣不出，開出。其卜病也，足開而死者，內高而外下也。
		</region>
	</paragraph>
	<paragraph index="98">
		<region typus="summary" subtype="" id="18199" explains="">
索隱述贊】：三王異龜，五帝殊卜。或長或短，若瓦若玉。其記已亡，其繇後續。江使觸網，見留宋國。神能託夢，不衛其足。
		</region>
	</paragraph>
</text>
