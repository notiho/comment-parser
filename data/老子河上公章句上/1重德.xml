<?xml version='1.0' encoding='UTF-8'?>
<text title="老子河上公章句上" section="重德" juan="1" original_title="道德經">
	<paragraph index="0">
		<region typus="original" subtype="title" id="637" explains="">
老子河上公章句上 重德
		</region>
	</paragraph>
	<paragraph index="1">
		<region typus="original" subtype="" id="638" explains="">
重為輕根，
		</region>
	</paragraph>
	<paragraph index="2">
		<region typus="comment" subtype="" id="639" explains="638">
人君不重則不尊，治身不重則失神，草木之花葉輕，故零落，根重故長存也。
		</region>
	</paragraph>
	<paragraph index="3">
		<region typus="original" subtype="" id="640" explains="">
靜為躁君。
		</region>
	</paragraph>
	<paragraph index="4">
		<region typus="comment" subtype="" id="641" explains="640">
人君不靜則失威，治身不靜則身危，龍靜故能變化，虎躁故夭虧也。
		</region>
	</paragraph>
	<paragraph index="5">
		<region typus="original" subtype="" id="642" explains="">
是以聖人終日行不離輜重。
		</region>
	</paragraph>
	<paragraph index="6">
		<region typus="comment" subtype="" id="643" explains="642">
輜，靜也。聖人終日行道，不離其靜與重也。
		</region>
	</paragraph>
	<paragraph index="7">
		<region typus="original" subtype="" id="644" explains="">
雖有榮觀，燕處超然。
		</region>
	</paragraph>
	<paragraph index="8">
		<region typus="comment" subtype="" id="645" explains="644">
榮觀，謂宮闕。燕處，后妃所居也。超然，遠避而不處也。
		</region>
	</paragraph>
	<paragraph index="9">
		<region typus="original" subtype="" id="646" explains="">
奈何萬乘之主，
		</region>
	</paragraph>
	<paragraph index="10">
		<region typus="comment" subtype="" id="647" explains="646">
奈何者，疾時主傷痛之辭。萬乘之主謂王。
		</region>
	</paragraph>
	<paragraph index="11">
		<region typus="original" subtype="" id="648" explains="">
而以身輕天下？
		</region>
	</paragraph>
	<paragraph index="12">
		<region typus="comment" subtype="" id="649" explains="648">
王者至尊，而以其身行輕躁乎。疾時王奢恣輕淫也。
		</region>
	</paragraph>
	<paragraph index="13">
		<region typus="original" subtype="" id="650" explains="">
輕則失臣，
		</region>
	</paragraph>
	<paragraph index="14">
		<region typus="comment" subtype="" id="651" explains="650">
王者輕淫則失其臣，治身輕淫則失其精。
		</region>
	</paragraph>
	<paragraph index="15">
		<region typus="original" subtype="" id="652" explains="">
躁則失君。
		</region>
	</paragraph>
	<paragraph index="16">
		<region typus="comment" subtype="" id="653" explains="652">
王者行躁疾則失其君位，治身躁疾則失其精神也。
		</region>
	</paragraph>
</text>
