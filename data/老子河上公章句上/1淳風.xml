<?xml version='1.0' encoding='UTF-8'?>
<text title="老子河上公章句上" section="淳風" juan="1" original_title="道德經">
	<paragraph index="0">
		<region typus="original" subtype="title" id="396" explains="">
老子河上公章句上 淳風
		</region>
	</paragraph>
	<paragraph index="1">
		<region typus="original" subtype="" id="397" explains="">
太上，下知有之。
		</region>
	</paragraph>
	<paragraph index="2">
		<region typus="comment" subtype="" id="398" explains="397">
太上，謂太古無名之君。下知有之者，下知上有君，而不臣事，質樸也。
		</region>
	</paragraph>
	<paragraph index="3">
		<region typus="original" subtype="" id="399" explains="">
其次，親之譽之。
		</region>
	</paragraph>
	<paragraph index="4">
		<region typus="comment" subtype="" id="400" explains="399">
其德可見，恩惠可稱，故親愛而譽之。
		</region>
	</paragraph>
	<paragraph index="5">
		<region typus="original" subtype="" id="401" explains="">
其次畏之。
		</region>
	</paragraph>
	<paragraph index="6">
		<region typus="comment" subtype="" id="402" explains="401">
設刑法以治之。
		</region>
	</paragraph>
	<paragraph index="7">
		<region typus="original" subtype="" id="403" explains="">
其次侮之。
		</region>
	</paragraph>
	<paragraph index="8">
		<region typus="comment" subtype="" id="404" explains="403">
禁多令煩，不可歸誠，故欺侮之。
		</region>
	</paragraph>
	<paragraph index="9">
		<region typus="original" subtype="" id="405" explains="">
信不足焉。
		</region>
	</paragraph>
	<paragraph index="10">
		<region typus="comment" subtype="" id="406" explains="405">
君信不足於下，下則應之以不信，而欺其君也。
		</region>
	</paragraph>
	<paragraph index="11">
		<region typus="original" subtype="" id="407" explains="">
猶兮其貴言。
		</region>
	</paragraph>
	<paragraph index="12">
		<region typus="comment" subtype="" id="408" explains="407">
說太上之君，舉事猶，貴重於言，恐離道失自然也。
		</region>
	</paragraph>
	<paragraph index="13">
		<region typus="original" subtype="" id="409" explains="">
功成事遂，
		</region>
	</paragraph>
	<paragraph index="14">
		<region typus="comment" subtype="" id="410" explains="409">
謂天下太平也。
		</region>
	</paragraph>
	<paragraph index="15">
		<region typus="original" subtype="" id="411" explains="">
百姓皆謂我自然。
		</region>
	</paragraph>
	<paragraph index="16">
		<region typus="comment" subtype="" id="412" explains="411">
百姓不知君上之德淳厚，反以為己自當然也。
		</region>
	</paragraph>
</text>
