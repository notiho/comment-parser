<?xml version='1.0' encoding='UTF-8'?>
<text title="老子河上公章句上" section="偃武" juan="1" original_title="道德經">
	<paragraph index="0">
		<region typus="original" subtype="title" id="766" explains="">
老子河上公章句上 偃武
		</region>
	</paragraph>
	<paragraph index="1">
		<region typus="original" subtype="" id="767" explains="">
夫佳兵者，不祥之器，
		</region>
	</paragraph>
	<paragraph index="2">
		<region typus="comment" subtype="" id="768" explains="767">
佳，飾也。祥，善也。兵者，驚精神，濁和氣，不善人之器也，不當修飾之。
		</region>
	</paragraph>
	<paragraph index="3">
		<region typus="original" subtype="" id="769" explains="">
物或惡之，
		</region>
	</paragraph>
	<paragraph index="4">
		<region typus="comment" subtype="" id="770" explains="769">
兵動則有所害，故萬物無有不惡之者。
		</region>
	</paragraph>
	<paragraph index="5">
		<region typus="original" subtype="" id="771" explains="">
故有道者不處。
		</region>
	</paragraph>
	<paragraph index="6">
		<region typus="comment" subtype="" id="772" explains="771">
有道之人不處其國。
		</region>
	</paragraph>
	<paragraph index="7">
		<region typus="original" subtype="" id="773" explains="">
君子居則貴左，
		</region>
	</paragraph>
	<paragraph index="8">
		<region typus="comment" subtype="" id="774" explains="773">
貴柔弱也。
		</region>
	</paragraph>
	<paragraph index="9">
		<region typus="original" subtype="" id="775" explains="">
用兵則貴右。
		</region>
	</paragraph>
	<paragraph index="10">
		<region typus="comment" subtype="" id="776" explains="775">
貴剛強也，此言兵道與君子之道反，所貴者異也。
		</region>
	</paragraph>
	<paragraph index="11">
		<region typus="original" subtype="" id="777" explains="">
兵者，不祥之器，
		</region>
	</paragraph>
	<paragraph index="12">
		<region typus="comment" subtype="" id="778" explains="777">
兵，革者。不善之器也。
		</region>
	</paragraph>
	<paragraph index="13">
		<region typus="original" subtype="" id="779" explains="">
非君子之器，
		</region>
	</paragraph>
	<paragraph index="14">
		<region typus="comment" subtype="" id="780" explains="779">
非君子所貴重之器也。
		</region>
	</paragraph>
	<paragraph index="15">
		<region typus="original" subtype="" id="781" explains="">
不得已而用之。
		</region>
	</paragraph>
	<paragraph index="16">
		<region typus="comment" subtype="" id="782" explains="781">
謂遭衰逆亂禍，欲加萬民，乃用之以自守。
		</region>
	</paragraph>
	<paragraph index="17">
		<region typus="original" subtype="" id="783" explains="">
恬淡為上。
		</region>
	</paragraph>
	<paragraph index="18">
		<region typus="comment" subtype="" id="784" explains="783">
不貪土地，利人財寶。
		</region>
	</paragraph>
	<paragraph index="19">
		<region typus="original" subtype="" id="785" explains="">
勝而不美，
		</region>
	</paragraph>
	<paragraph index="20">
		<region typus="comment" subtype="" id="786" explains="785">
雖得勝而不以為利己也。
		</region>
	</paragraph>
	<paragraph index="21">
		<region typus="original" subtype="" id="787" explains="">
而美之者，是樂殺人。
		</region>
	</paragraph>
	<paragraph index="22">
		<region typus="comment" subtype="" id="788" explains="787">
美得勝者，是為喜樂殺人者也。
		</region>
	</paragraph>
	<paragraph index="23">
		<region typus="original" subtype="" id="789" explains="">
夫樂殺人者，則不可以得志於天下矣。
		</region>
	</paragraph>
	<paragraph index="24">
		<region typus="comment" subtype="" id="790" explains="789">
為人君而樂殺人者，此不可使得志於天下矣，為人主必專制人命，妄行刑誅。
		</region>
	</paragraph>
	<paragraph index="25">
		<region typus="original" subtype="" id="791" explains="">
吉事尚左，
		</region>
	</paragraph>
	<paragraph index="26">
		<region typus="comment" subtype="" id="792" explains="791">
左，生位也。
		</region>
	</paragraph>
	<paragraph index="27">
		<region typus="original" subtype="" id="793" explains="">
凶事尚右，
		</region>
	</paragraph>
	<paragraph index="28">
		<region typus="comment" subtype="" id="794" explains="793">
陰道殺人。
		</region>
	</paragraph>
	<paragraph index="29">
		<region typus="original" subtype="" id="795" explains="">
偏將軍居左，
		</region>
	</paragraph>
	<paragraph index="30">
		<region typus="comment" subtype="" id="796" explains="795">
偏將軍卑而居陽者，以其不專殺也。
		</region>
	</paragraph>
	<paragraph index="31">
		<region typus="original" subtype="" id="797" explains="">
上將軍居右。
		</region>
	</paragraph>
	<paragraph index="32">
		<region typus="comment" subtype="" id="798" explains="797">
上將軍尊而居陰者，以其專主殺也。
		</region>
	</paragraph>
	<paragraph index="33">
		<region typus="original" subtype="" id="799" explains="">
言以喪禮處之。
		</region>
	</paragraph>
	<paragraph index="34">
		<region typus="comment" subtype="" id="800" explains="799">
上將軍居右，喪禮尚右，死人貴陰也。
		</region>
	</paragraph>
	<paragraph index="35">
		<region typus="original" subtype="" id="801" explains="">
殺人之眾，以哀悲泣之；
		</region>
	</paragraph>
	<paragraph index="36">
		<region typus="comment" subtype="" id="802" explains="801">
傷己德薄，不能以道化人，而害無辜之民。
		</region>
	</paragraph>
	<paragraph index="37">
		<region typus="original" subtype="" id="803" explains="">
戰勝，以喪禮處之。
		</region>
	</paragraph>
	<paragraph index="38">
		<region typus="comment" subtype="" id="804" explains="803">
古者戰勝，將軍居喪主禮之位，素服而哭之，明君子貴德而賤兵，不得以而誅不祥，心不樂之，比於喪也，知後世用兵不已故悲痛之。
		</region>
	</paragraph>
</text>
