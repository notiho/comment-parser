<?xml version='1.0' encoding='UTF-8'?>
<text title="老子河上公章句上" section="虛心" juan="1" original_title="道德經">
	<paragraph index="0">
		<region typus="original" subtype="title" id="502" explains="">
老子河上公章句上 虛心
		</region>
	</paragraph>
	<paragraph index="1">
		<region typus="original" subtype="" id="503" explains="">
孔德之容，
		</region>
	</paragraph>
	<paragraph index="2">
		<region typus="comment" subtype="" id="504" explains="503">
孔，大也。有大德之人，無所不容，能受垢濁，處謙卑也。
		</region>
	</paragraph>
	<paragraph index="3">
		<region typus="original" subtype="" id="505" explains="">
唯道是從。
		</region>
	</paragraph>
	<paragraph index="4">
		<region typus="comment" subtype="" id="506" explains="505">
唯，獨也。大德之人，不隨世俗所行，獨從於道也。
		</region>
	</paragraph>
	<paragraph index="5">
		<region typus="original" subtype="" id="507" explains="">
道之為物，唯怳唯忽。
		</region>
	</paragraph>
	<paragraph index="6">
		<region typus="comment" subtype="" id="508" explains="507">
道之於萬物，獨怳忽往來，於其無所定也。
		</region>
	</paragraph>
	<paragraph index="7">
		<region typus="original" subtype="" id="509" explains="">
忽兮怳兮，其中有像；
		</region>
	</paragraph>
	<paragraph index="8">
		<region typus="comment" subtype="" id="510" explains="509">
道唯忽怳無形，之中獨有萬物法象。
		</region>
	</paragraph>
	<paragraph index="9">
		<region typus="original" subtype="" id="511" explains="">
怳兮忽兮，其中有物。
		</region>
	</paragraph>
	<paragraph index="10">
		<region typus="comment" subtype="" id="512" explains="511">
道唯怳忽，其中有一，經營生化，因氣立質。
		</region>
	</paragraph>
	<paragraph index="11">
		<region typus="original" subtype="" id="513" explains="">
窈兮冥兮，其中有精，
		</region>
	</paragraph>
	<paragraph index="12">
		<region typus="comment" subtype="" id="514" explains="513">
道唯窈冥無形，其中有精實，神明相薄，陰陽交會也。
		</region>
	</paragraph>
	<paragraph index="13">
		<region typus="original" subtype="" id="515" explains="">
其精甚真，
		</region>
	</paragraph>
	<paragraph index="14">
		<region typus="comment" subtype="" id="516" explains="515">
言存精氣，其妙甚真，非有飾也。
		</region>
	</paragraph>
	<paragraph index="15">
		<region typus="original" subtype="" id="517" explains="">
其中有信。
		</region>
	</paragraph>
	<paragraph index="16">
		<region typus="comment" subtype="" id="518" explains="517">
道匿功藏名，其信在中也。
		</region>
	</paragraph>
	<paragraph index="17">
		<region typus="original" subtype="" id="519" explains="">
自古及今，其名不去，
		</region>
	</paragraph>
	<paragraph index="18">
		<region typus="comment" subtype="" id="520" explains="519">
自，從也。自古至今，道常在不去。
		</region>
	</paragraph>
	<paragraph index="19">
		<region typus="original" subtype="" id="521" explains="">
以閱眾甫，
		</region>
	</paragraph>
	<paragraph index="20">
		<region typus="comment" subtype="" id="522" explains="521">
閱，稟也。甫，始也。言道稟與，萬物始生，從道受氣。
		</region>
	</paragraph>
	<paragraph index="21">
		<region typus="original" subtype="" id="523" explains="">
吾何以知眾甫之然哉。
		</region>
	</paragraph>
	<paragraph index="22">
		<region typus="comment" subtype="" id="524" explains="523">
吾何以知萬物從道受氣。
		</region>
	</paragraph>
	<paragraph index="23">
		<region typus="original" subtype="" id="525" explains="">
以此。
		</region>
	</paragraph>
	<paragraph index="24">
		<region typus="comment" subtype="" id="526" explains="525">
此，今也。以今萬物皆得道精氣而生，動作起居，非道不然。
		</region>
	</paragraph>
</text>
