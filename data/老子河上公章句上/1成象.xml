<?xml version='1.0' encoding='UTF-8'?>
<text title="老子河上公章句上" section="成象" juan="1" original_title="道德經">
	<paragraph index="0">
		<region typus="original" subtype="title" id="135" explains="">
老子河上公章句上 成象
		</region>
	</paragraph>
	<paragraph index="1">
		<region typus="original" subtype="" id="136" explains="">
谷神不死，
		</region>
	</paragraph>
	<paragraph index="2">
		<region typus="comment" subtype="" id="137" explains="136">
谷，養也。人能養神則不死也。神，謂五臟之神也。肝藏魂，肺藏魄，心藏神，腎藏精，脾藏志，五臟盡傷，則五神去矣。
		</region>
	</paragraph>
	<paragraph index="3">
		<region typus="original" subtype="" id="138" explains="">
是謂玄牝。
		</region>
	</paragraph>
	<paragraph index="4">
		<region typus="comment" subtype="" id="139" explains="138">
言不死之有，在於玄牝。玄，天也，於人為鼻。牝，地也，於人為口。天食人以五氣，從鼻入藏於心。五氣輕微，為精、神、聰、明、音聲五性。其鬼曰魂，魂者雄也，主出入於人鼻，與天通，故鼻為玄也。地食人以五味，從口入藏於胃。五味濁辱，為形、骸、骨、肉、血、脈六情。其鬼曰魄，魄者雌也，主出入於人口，與地通，故口為牝也。
		</region>
	</paragraph>
	<paragraph index="5">
		<region typus="original" subtype="" id="140" explains="">
玄牝之門，是謂天地根。
		</region>
	</paragraph>
	<paragraph index="6">
		<region typus="comment" subtype="" id="141" explains="140">
根，元也。言鼻口之門，是乃通天地之元氣所從往來也。
		</region>
	</paragraph>
	<paragraph index="7">
		<region typus="original" subtype="" id="142" explains="">
綿綿若存，
		</region>
	</paragraph>
	<paragraph index="8">
		<region typus="comment" subtype="" id="143" explains="142">
鼻口呼噏喘息，當綿綿微妙，若可存，復若無有。
		</region>
	</paragraph>
	<paragraph index="9">
		<region typus="original" subtype="" id="144" explains="">
用之不勤。
		</region>
	</paragraph>
	<paragraph index="10">
		<region typus="comment" subtype="" id="145" explains="144">
用氣當寬舒，不當急疾懃勞也。
		</region>
	</paragraph>
</text>
