<?xml version='1.0' encoding='UTF-8'?>
<text title="老子河上公章句上" section="虛用" juan="1" original_title="道德經">
	<paragraph index="0">
		<region typus="original" subtype="title" id="116" explains="">
老子河上公章句上 虛用
		</region>
	</paragraph>
	<paragraph index="1">
		<region typus="original" subtype="" id="117" explains="">
天地不仁，
		</region>
	</paragraph>
	<paragraph index="2">
		<region typus="comment" subtype="" id="118" explains="117">
天施地化，不以仁恩，任自然也。
		</region>
	</paragraph>
	<paragraph index="3">
		<region typus="original" subtype="" id="119" explains="">
以萬物為芻狗。
		</region>
	</paragraph>
	<paragraph index="4">
		<region typus="comment" subtype="" id="120" explains="119">
天地生萬物，人最為貴，天地視之如芻草狗畜，不貴望其報也。
		</region>
	</paragraph>
	<paragraph index="5">
		<region typus="original" subtype="" id="121" explains="">
聖人不仁，
		</region>
	</paragraph>
	<paragraph index="6">
		<region typus="comment" subtype="" id="122" explains="121">
聖人愛養萬民，不以仁恩，法天地行自然。
		</region>
	</paragraph>
	<paragraph index="7">
		<region typus="original" subtype="" id="123" explains="">
以百姓為芻狗。
		</region>
	</paragraph>
	<paragraph index="8">
		<region typus="comment" subtype="" id="124" explains="123">
聖人視百姓如芻草狗畜，不貴望其禮意。
		</region>
	</paragraph>
	<paragraph index="9">
		<region typus="original" subtype="" id="125" explains="">
天地之間，
		</region>
	</paragraph>
	<paragraph index="10">
		<region typus="comment" subtype="" id="126" explains="125">
天地之間空虛，和氣流行，故萬物自生。人能除情慾，節滋味，清五臟，則神明居之也。
		</region>
	</paragraph>
	<paragraph index="11">
		<region typus="original" subtype="" id="127" explains="">
其猶橐籥乎。
		</region>
	</paragraph>
	<paragraph index="12">
		<region typus="comment" subtype="" id="128" explains="127">
橐籥中空虛，人能有聲氣。
		</region>
	</paragraph>
	<paragraph index="13">
		<region typus="original" subtype="" id="129" explains="">
虛而不屈，動而愈出。
		</region>
	</paragraph>
	<paragraph index="14">
		<region typus="comment" subtype="" id="130" explains="129">
言空虛無有屈竭時，動搖之，益出聲氣也。
		</region>
	</paragraph>
	<paragraph index="15">
		<region typus="original" subtype="" id="131" explains="">
多言數窮，
		</region>
	</paragraph>
	<paragraph index="16">
		<region typus="comment" subtype="" id="132" explains="131">
多事害神，多言害身，口開舌舉，必有禍患。
		</region>
	</paragraph>
	<paragraph index="17">
		<region typus="original" subtype="" id="133" explains="">
不如守中。
		</region>
	</paragraph>
	<paragraph index="18">
		<region typus="comment" subtype="" id="134" explains="133">
不如守德於中，育養精神，愛氣希言。
		</region>
	</paragraph>
</text>
