<?xml version='1.0' encoding='UTF-8'?>
<text title="老子河上公章句上" section="歸根" juan="1" original_title="道德經">
	<paragraph index="0">
		<region typus="original" subtype="title" id="359" explains="">
老子河上公章句上 歸根
		</region>
	</paragraph>
	<paragraph index="1">
		<region typus="original" subtype="" id="360" explains="">
致虛極，
		</region>
	</paragraph>
	<paragraph index="2">
		<region typus="comment" subtype="" id="361" explains="360">
得道之人，捐情去欲，五內清靜，至於虛極。
		</region>
	</paragraph>
	<paragraph index="3">
		<region typus="original" subtype="" id="362" explains="">
守靜篤，
		</region>
	</paragraph>
	<paragraph index="4">
		<region typus="comment" subtype="" id="363" explains="362">
守清靜，行篤厚。
		</region>
	</paragraph>
	<paragraph index="5">
		<region typus="original" subtype="" id="364" explains="">
萬物並作，
		</region>
	</paragraph>
	<paragraph index="6">
		<region typus="comment" subtype="" id="365" explains="364">
作，生也。萬物並生也。
		</region>
	</paragraph>
	<paragraph index="7">
		<region typus="original" subtype="" id="366" explains="">
吾以觀其復。
		</region>
	</paragraph>
	<paragraph index="8">
		<region typus="comment" subtype="" id="367" explains="366">
言吾以觀見萬物無不皆歸其本也。人當念重其本也。
		</region>
	</paragraph>
	<paragraph index="9">
		<region typus="original" subtype="" id="368" explains="">
夫物芸芸，
		</region>
	</paragraph>
	<paragraph index="10">
		<region typus="comment" subtype="" id="369" explains="368">
芸芸者，華葉盛也。
		</region>
	</paragraph>
	<paragraph index="11">
		<region typus="original" subtype="" id="370" explains="">
各復歸其根，
		</region>
	</paragraph>
	<paragraph index="12">
		<region typus="comment" subtype="" id="371" explains="370">
言萬物無不枯落，各復反其根而更生也。
		</region>
	</paragraph>
	<paragraph index="13">
		<region typus="original" subtype="" id="372" explains="">
歸根曰靜，
		</region>
	</paragraph>
	<paragraph index="14">
		<region typus="comment" subtype="" id="373" explains="372">
靜謂根也。根安靜柔弱，謙卑處下，故不復死也。
		</region>
	</paragraph>
	<paragraph index="15">
		<region typus="original" subtype="" id="374" explains="">
是謂覆命。
		</region>
	</paragraph>
	<paragraph index="16">
		<region typus="comment" subtype="" id="375" explains="374">
言安靜者是為復還性命，使不死也。
		</region>
	</paragraph>
	<paragraph index="17">
		<region typus="original" subtype="" id="376" explains="">
覆命曰常。
		</region>
	</paragraph>
	<paragraph index="18">
		<region typus="comment" subtype="" id="377" explains="376">
覆命使不死，乃道之所常行也。
		</region>
	</paragraph>
	<paragraph index="19">
		<region typus="original" subtype="" id="378" explains="">
知常曰明；
		</region>
	</paragraph>
	<paragraph index="20">
		<region typus="comment" subtype="" id="379" explains="378">
能知道之所常行，則為明。
		</region>
	</paragraph>
	<paragraph index="21">
		<region typus="original" subtype="" id="380" explains="">
不知常，妄作凶。
		</region>
	</paragraph>
	<paragraph index="22">
		<region typus="comment" subtype="" id="381" explains="380">
不知道之所常行，妄作巧詐，則失神明，故凶也。
		</region>
	</paragraph>
	<paragraph index="23">
		<region typus="original" subtype="" id="382" explains="">
知常容，
		</region>
	</paragraph>
	<paragraph index="24">
		<region typus="comment" subtype="" id="383" explains="382">
能知道之所常行，去情忘欲，無所不包容也。
		</region>
	</paragraph>
	<paragraph index="25">
		<region typus="original" subtype="" id="384" explains="">
容乃公，
		</region>
	</paragraph>
	<paragraph index="26">
		<region typus="comment" subtype="" id="385" explains="384">
無所不包容，則公正無私，眾邪莫當。
		</region>
	</paragraph>
	<paragraph index="27">
		<region typus="original" subtype="" id="386" explains="">
公乃王，
		</region>
	</paragraph>
	<paragraph index="28">
		<region typus="comment" subtype="" id="387" explains="386">
公正無私，可以為天下王。治身正則形一，神明千萬，共湊其躬也。
		</region>
	</paragraph>
	<paragraph index="29">
		<region typus="original" subtype="" id="388" explains="">
王乃天，
		</region>
	</paragraph>
	<paragraph index="30">
		<region typus="comment" subtype="" id="389" explains="388">
能王，德合神明，乃與天通。
		</region>
	</paragraph>
	<paragraph index="31">
		<region typus="original" subtype="" id="390" explains="">
天乃道，
		</region>
	</paragraph>
	<paragraph index="32">
		<region typus="comment" subtype="" id="391" explains="390">
德與天通，則與道合同也。
		</region>
	</paragraph>
	<paragraph index="33">
		<region typus="original" subtype="" id="392" explains="">
道乃久。
		</region>
	</paragraph>
	<paragraph index="34">
		<region typus="comment" subtype="" id="393" explains="392">
與道合同，乃能長久。
		</region>
	</paragraph>
	<paragraph index="35">
		<region typus="original" subtype="" id="394" explains="">
沒身不殆。
		</region>
	</paragraph>
	<paragraph index="36">
		<region typus="comment" subtype="" id="395" explains="394">
能公能王，通天合道，四者純備，道德弘遠，無殃無咎，乃與天地俱沒，不危殆也。
		</region>
	</paragraph>
</text>
