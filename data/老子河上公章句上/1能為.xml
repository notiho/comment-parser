<?xml version='1.0' encoding='UTF-8'?>
<text title="老子河上公章句上" section="能為" juan="1" original_title="道德經">
	<paragraph index="0">
		<region typus="original" subtype="title" id="203" explains="">
老子河上公章句上 能為
		</region>
	</paragraph>
	<paragraph index="1">
		<region typus="original" subtype="" id="204" explains="">
載營魄，
		</region>
	</paragraph>
	<paragraph index="2">
		<region typus="comment" subtype="" id="205" explains="204">
營魄，魂魄也。人載魂魄之上得以生，當愛養之。喜怒亡魂，卒驚傷魄。魂在肝，魄在肺。美酒甘肴，腐人肝肺。故魂靜志道不亂，魄安得壽延年也。
		</region>
	</paragraph>
	<paragraph index="3">
		<region typus="original" subtype="" id="206" explains="">
抱一，能無離乎，
		</region>
	</paragraph>
	<paragraph index="4">
		<region typus="comment" subtype="" id="207" explains="206">
言人能抱一，使不離於身，則長存。一者，道始所生，太和之精氣也。故曰：一布名於天下，天得一以清，地得一以寧，侯王得一以為正平，入為心，出為行，布施為德，摠名為一。一之為言，志一無二也。
		</region>
	</paragraph>
	<paragraph index="5">
		<region typus="original" subtype="" id="208" explains="">
專氣致柔，
		</region>
	</paragraph>
	<paragraph index="6">
		<region typus="comment" subtype="" id="209" explains="208">
專守精氣使不亂，則形體能應之而柔順。
		</region>
	</paragraph>
	<paragraph index="7">
		<region typus="original" subtype="" id="210" explains="">
能嬰兒。
		</region>
	</paragraph>
	<paragraph index="8">
		<region typus="comment" subtype="" id="211" explains="210">
能如嬰兒內無思慮，外無政事，則精神不去也。
		</region>
	</paragraph>
	<paragraph index="9">
		<region typus="original" subtype="" id="212" explains="">
滌除玄覽，
		</region>
	</paragraph>
	<paragraph index="10">
		<region typus="comment" subtype="" id="213" explains="212">
當洗其心，使潔淨也。心居玄冥之處，覽知萬事，故謂之玄覽也。
		</region>
	</paragraph>
	<paragraph index="11">
		<region typus="original" subtype="" id="214" explains="">
能無疵。
		</region>
	</paragraph>
	<paragraph index="12">
		<region typus="comment" subtype="" id="215" explains="214">
不淫邪也，淨能無疵病乎。
		</region>
	</paragraph>
	<paragraph index="13">
		<region typus="original" subtype="" id="216" explains="">
愛民治國，
		</region>
	</paragraph>
	<paragraph index="14">
		<region typus="comment" subtype="" id="217" explains="216">
治身者，愛氣則身全；治國者，愛民則國安。
		</region>
	</paragraph>
	<paragraph index="15">
		<region typus="original" subtype="" id="218" explains="">
能無為。
		</region>
	</paragraph>
	<paragraph index="16">
		<region typus="comment" subtype="" id="219" explains="218">
治身者呼吸精氣，無令耳聞﹔治國者，布施惠德，無令下知也。
		</region>
	</paragraph>
	<paragraph index="17">
		<region typus="original" subtype="" id="220" explains="">
天門開闔，
		</region>
	</paragraph>
	<paragraph index="18">
		<region typus="comment" subtype="" id="221" explains="220">
天門謂北極紫微宮。開闔謂終始五際也。治身之天門謂鼻孔，開謂喘息也，闔謂呼吸也。
		</region>
	</paragraph>
	<paragraph index="19">
		<region typus="original" subtype="" id="222" explains="">
能為雌。
		</region>
	</paragraph>
	<paragraph index="20">
		<region typus="comment" subtype="" id="223" explains="222">
治身當如雌牝，安靜柔弱，治國應變，合而不唱也。
		</region>
	</paragraph>
	<paragraph index="21">
		<region typus="original" subtype="" id="224" explains="">
明白四達，
		</region>
	</paragraph>
	<paragraph index="22">
		<region typus="comment" subtype="" id="225" explains="224">
言達明白，如日月四通，滿於天下八極之外。故曰：視之不見，聽之不聞，彰布之於十方，煥煥煌煌也。
		</region>
	</paragraph>
	<paragraph index="23">
		<region typus="original" subtype="" id="226" explains="">
能無知。
		</region>
	</paragraph>
	<paragraph index="24">
		<region typus="comment" subtype="" id="227" explains="226">
無有能知道滿於天下者。
		</region>
	</paragraph>
	<paragraph index="25">
		<region typus="original" subtype="" id="228" explains="">
生之、畜之。
		</region>
	</paragraph>
	<paragraph index="26">
		<region typus="comment" subtype="" id="229" explains="228">
道生萬物而畜養之。
		</region>
	</paragraph>
	<paragraph index="27">
		<region typus="original" subtype="" id="230" explains="">
生而不有，
		</region>
	</paragraph>
	<paragraph index="28">
		<region typus="comment" subtype="" id="231" explains="230">
道生萬物，無所取有。
		</region>
	</paragraph>
	<paragraph index="29">
		<region typus="original" subtype="" id="232" explains="">
為而不恃，
		</region>
	</paragraph>
	<paragraph index="30">
		<region typus="comment" subtype="" id="233" explains="232">
道所施為，不恃望其報也。
		</region>
	</paragraph>
	<paragraph index="31">
		<region typus="original" subtype="" id="234" explains="">
長而不宰，
		</region>
	</paragraph>
	<paragraph index="32">
		<region typus="comment" subtype="" id="235" explains="234">
道長養萬物，不宰割以為器用。
		</region>
	</paragraph>
	<paragraph index="33">
		<region typus="original" subtype="" id="236" explains="">
是謂玄德。
		</region>
	</paragraph>
	<paragraph index="34">
		<region typus="comment" subtype="" id="237" explains="236">
言道行德，玄冥不可得見，欲使人如道也。
		</region>
	</paragraph>
</text>
