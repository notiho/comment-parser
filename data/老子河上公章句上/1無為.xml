<?xml version='1.0' encoding='UTF-8'?>
<text title="老子河上公章句上" section="無為" juan="1" original_title="道德經">
	<paragraph index="0">
		<region typus="original" subtype="title" id="712" explains="">
老子河上公章句上 無為
		</region>
	</paragraph>
	<paragraph index="1">
		<region typus="original" subtype="" id="713" explains="">
將欲取天下，
		</region>
	</paragraph>
	<paragraph index="2">
		<region typus="comment" subtype="" id="714" explains="713">
欲為天下主也。
		</region>
	</paragraph>
	<paragraph index="3">
		<region typus="original" subtype="" id="715" explains="">
而為之，
		</region>
	</paragraph>
	<paragraph index="4">
		<region typus="comment" subtype="" id="716" explains="715">
欲以有為治民。
		</region>
	</paragraph>
	<paragraph index="5">
		<region typus="original" subtype="" id="717" explains="">
吾見其不得已。
		</region>
	</paragraph>
	<paragraph index="6">
		<region typus="comment" subtype="" id="718" explains="717">
我見其不得天道人心已明矣，天道惡煩濁，人心惡多欲。
		</region>
	</paragraph>
	<paragraph index="7">
		<region typus="original" subtype="" id="719" explains="">
天下神器，不可為也。
		</region>
	</paragraph>
	<paragraph index="8">
		<region typus="comment" subtype="" id="720" explains="719">
器，物也。人乃天下之神物也，神物好安靜，不可以有為治。
		</region>
	</paragraph>
	<paragraph index="9">
		<region typus="original" subtype="" id="721" explains="">
為者敗之，
		</region>
	</paragraph>
	<paragraph index="10">
		<region typus="comment" subtype="" id="722" explains="721">
以有為治之，則敗其質性。
		</region>
	</paragraph>
	<paragraph index="11">
		<region typus="original" subtype="" id="723" explains="">
執者失之。
		</region>
	</paragraph>
	<paragraph index="12">
		<region typus="comment" subtype="" id="724" explains="723">
強執教之，則失其情實，生於詐偽也。
		</region>
	</paragraph>
	<paragraph index="13">
		<region typus="original" subtype="" id="725" explains="">
故物或行或隨，
		</region>
	</paragraph>
	<paragraph index="14">
		<region typus="comment" subtype="" id="726" explains="725">
上所行，下必隨之也。
		</region>
	</paragraph>
	<paragraph index="15">
		<region typus="original" subtype="" id="727" explains="">
或呴或吹，
		</region>
	</paragraph>
	<paragraph index="16">
		<region typus="comment" subtype="" id="728" explains="727">
呴，溫也。吹，寒也。有所溫必有所寒也。
		</region>
	</paragraph>
	<paragraph index="17">
		<region typus="original" subtype="" id="729" explains="">
或強或羸，
		</region>
	</paragraph>
	<paragraph index="18">
		<region typus="comment" subtype="" id="730" explains="729">
有所強大，必有所贏弱也。
		</region>
	</paragraph>
	<paragraph index="19">
		<region typus="original" subtype="" id="731" explains="">
或載或隳。
		</region>
	</paragraph>
	<paragraph index="20">
		<region typus="comment" subtype="" id="732" explains="731">
載，安也。隳，危也。有所安必有所危，明人君不可以有為治國與治身也。
		</region>
	</paragraph>
	<paragraph index="21">
		<region typus="original" subtype="" id="733" explains="">
是以聖人去甚，去奢，去泰。
		</region>
	</paragraph>
	<paragraph index="22">
		<region typus="comment" subtype="" id="734" explains="733">
甚謂貪淫聲色。奢謂服飾飲食。泰謂宮室臺榭。去此三者，處中和，行無為，則天下自化。
		</region>
	</paragraph>
</text>
