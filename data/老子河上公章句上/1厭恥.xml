<?xml version='1.0' encoding='UTF-8'?>
<text title="老子河上公章句上" section="厭恥" juan="1" original_title="道德經">
	<paragraph index="0">
		<region typus="original" subtype="title" id="272" explains="">
老子河上公章句上 厭恥
		</region>
	</paragraph>
	<paragraph index="1">
		<region typus="original" subtype="" id="273" explains="">
寵辱若驚，
		</region>
	</paragraph>
	<paragraph index="2">
		<region typus="comment" subtype="" id="274" explains="273">
身寵亦驚，身辱亦驚。
		</region>
	</paragraph>
	<paragraph index="3">
		<region typus="original" subtype="" id="275" explains="">
貴大患若身。
		</region>
	</paragraph>
	<paragraph index="4">
		<region typus="comment" subtype="" id="276" explains="275">
貴，畏也。若，至也。謂大患至身，故皆驚。
		</region>
	</paragraph>
	<paragraph index="5">
		<region typus="original" subtype="" id="277" explains="">
何謂寵辱。
		</region>
	</paragraph>
	<paragraph index="6">
		<region typus="comment" subtype="" id="278" explains="277">
問何謂寵，何謂辱。寵者尊榮，辱者恥辱。及身還自問者，以曉人也。
		</region>
	</paragraph>
	<paragraph index="7">
		<region typus="original" subtype="" id="279" explains="">
辱為下，
		</region>
	</paragraph>
	<paragraph index="8">
		<region typus="comment" subtype="" id="280" explains="279">
辱為下賤。
		</region>
	</paragraph>
	<paragraph index="9">
		<region typus="original" subtype="" id="281" explains="">
得之若驚，
		</region>
	</paragraph>
	<paragraph index="10">
		<region typus="comment" subtype="" id="282" explains="281">
得寵榮驚者，處高位如臨深危也。貴不敢驕，富不敢奢。
		</region>
	</paragraph>
	<paragraph index="11">
		<region typus="original" subtype="" id="283" explains="">
失之若驚，
		</region>
	</paragraph>
	<paragraph index="12">
		<region typus="comment" subtype="" id="284" explains="283">
失者，失寵處辱也。驚者，恐禍重來也。
		</region>
	</paragraph>
	<paragraph index="13">
		<region typus="original" subtype="" id="285" explains="">
是謂寵辱若驚。
		</region>
	</paragraph>
	<paragraph index="14">
		<region typus="comment" subtype="" id="286" explains="285">
解上得之若驚，失之若驚。
		</region>
	</paragraph>
	<paragraph index="15">
		<region typus="original" subtype="" id="287" explains="">
何謂貴大患若身。
		</region>
	</paragraph>
	<paragraph index="16">
		<region typus="comment" subtype="" id="288" explains="287">
復還自問：何故畏大患至身。
		</region>
	</paragraph>
	<paragraph index="17">
		<region typus="original" subtype="" id="289" explains="">
吾所以有大患者，為吾有身。
		</region>
	</paragraph>
	<paragraph index="18">
		<region typus="comment" subtype="" id="290" explains="289">
吾所以有大患者，為吾有身。有身憂者，勤勞念其飢寒，觸情從慾，則遇禍患也。
		</region>
	</paragraph>
	<paragraph index="19">
		<region typus="original" subtype="" id="291" explains="">
及吾無身，吾何有患。
		</region>
	</paragraph>
	<paragraph index="20">
		<region typus="comment" subtype="" id="292" explains="291">
使吾無有身體，得道自然，輕舉昇雲，出入無間，與道通神，當有何患。
		</region>
	</paragraph>
	<paragraph index="21">
		<region typus="original" subtype="" id="293" explains="">
故貴以身為天下者，則可寄天下，
		</region>
	</paragraph>
	<paragraph index="22">
		<region typus="comment" subtype="" id="294" explains="293">
言人君貴其身而賤人，欲為天下主者，則可寄立，不可以久也。
		</region>
	</paragraph>
	<paragraph index="23">
		<region typus="original" subtype="" id="295" explains="">
愛以身為天下，若可託天下。
		</region>
	</paragraph>
	<paragraph index="24">
		<region typus="comment" subtype="" id="296" explains="295">
言人君能愛其身，非為己也，乃欲為萬民之父母。以此得為天下主者，乃可以託其身於萬民之上，長無咎也。
		</region>
	</paragraph>
</text>
