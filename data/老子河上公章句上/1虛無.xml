<?xml version='1.0' encoding='UTF-8'?>
<text title="老子河上公章句上" section="虛無" juan="1" original_title="道德經">
	<paragraph index="0">
		<region typus="original" subtype="title" id="556" explains="">
老子河上公章句上 虛無
		</region>
	</paragraph>
	<paragraph index="1">
		<region typus="original" subtype="" id="557" explains="">
希言自然。
		</region>
	</paragraph>
	<paragraph index="2">
		<region typus="comment" subtype="" id="558" explains="557">
希言者，謂愛言也。愛言者，自然之道。
		</region>
	</paragraph>
	<paragraph index="3">
		<region typus="original" subtype="" id="559" explains="">
飄風不終朝，驟雨不終日。
		</region>
	</paragraph>
	<paragraph index="4">
		<region typus="comment" subtype="" id="560" explains="559">
飄風，疾風也。驟雨，暴雨也。言疾不能長，暴不能久也。
		</region>
	</paragraph>
	<paragraph index="5">
		<region typus="original" subtype="" id="561" explains="">
孰為此者？天地。
		</region>
	</paragraph>
	<paragraph index="6">
		<region typus="comment" subtype="" id="562" explains="561">
孰，誰也。誰為此飄風暴雨者乎？天地所為。
		</region>
	</paragraph>
	<paragraph index="7">
		<region typus="original" subtype="" id="563" explains="">
天地尚不能久，
		</region>
	</paragraph>
	<paragraph index="8">
		<region typus="comment" subtype="" id="564" explains="563">
不能終於朝暮也。
		</region>
	</paragraph>
	<paragraph index="9">
		<region typus="original" subtype="" id="565" explains="">
而況於人乎？
		</region>
	</paragraph>
	<paragraph index="10">
		<region typus="comment" subtype="" id="566" explains="565">
天地至神合為飄風暴雨，尚不能使終朝至暮，何況人欲為暴卒乎。
		</region>
	</paragraph>
	<paragraph index="11">
		<region typus="original" subtype="" id="567" explains="">
故從事於道者，
		</region>
	</paragraph>
	<paragraph index="12">
		<region typus="comment" subtype="" id="568" explains="567">
從，為也。人為事當如道安靜，不當如飄風驟雨也。
		</region>
	</paragraph>
	<paragraph index="13">
		<region typus="original" subtype="" id="569" explains="">
道者同於道，
		</region>
	</paragraph>
	<paragraph index="14">
		<region typus="comment" subtype="" id="570" explains="569">
道者，謂好道人也。同於道者，所謂與道同也。
		</region>
	</paragraph>
	<paragraph index="15">
		<region typus="original" subtype="" id="571" explains="">
德者同於德，
		</region>
	</paragraph>
	<paragraph index="16">
		<region typus="comment" subtype="" id="572" explains="571">
德者，謂好德之人也。同於德者，所謂與德同也。
		</region>
	</paragraph>
	<paragraph index="17">
		<region typus="original" subtype="" id="573" explains="">
失者同於失。
		</region>
	</paragraph>
	<paragraph index="18">
		<region typus="comment" subtype="" id="574" explains="573">
失，謂任己而失人也。同於失者，所謂與失同也。
		</region>
	</paragraph>
	<paragraph index="19">
		<region typus="original" subtype="" id="575" explains="">
同於道者，道亦樂得之。
		</region>
	</paragraph>
	<paragraph index="20">
		<region typus="comment" subtype="" id="576" explains="575">
與道同者，道亦樂得之也。
		</region>
	</paragraph>
	<paragraph index="21">
		<region typus="original" subtype="" id="577" explains="">
同於德者，德亦樂得之，
		</region>
	</paragraph>
	<paragraph index="22">
		<region typus="comment" subtype="" id="578" explains="577">
與德同者，德亦樂得之也。
		</region>
	</paragraph>
	<paragraph index="23">
		<region typus="original" subtype="" id="579" explains="">
同於失者，失亦樂得之。
		</region>
	</paragraph>
	<paragraph index="24">
		<region typus="comment" subtype="" id="580" explains="579">
與失同者，失亦樂失之也。
		</region>
	</paragraph>
	<paragraph index="25">
		<region typus="original" subtype="" id="581" explains="">
信不足焉，
		</region>
	</paragraph>
	<paragraph index="26">
		<region typus="comment" subtype="" id="582" explains="581">
君信不足於下，下則應君以不信也。
		</region>
	</paragraph>
	<paragraph index="27">
		<region typus="original" subtype="" id="583" explains="">
有不信焉。
		</region>
	</paragraph>
	<paragraph index="28">
		<region typus="comment" subtype="" id="584" explains="583">
此言物類相歸，同聲相應，同氣相求。雲從龍，風從虎，水流濕，火就燥，自然之類也。
		</region>
	</paragraph>
</text>
