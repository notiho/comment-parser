<?xml version='1.0' encoding='UTF-8'?>
<text title="老子河上公章句上" section="韜光" juan="1" original_title="道德經">
	<paragraph index="0">
		<region typus="original" subtype="title" id="146" explains="">
老子河上公章句上 韜光
		</region>
	</paragraph>
	<paragraph index="1">
		<region typus="original" subtype="" id="147" explains="">
天長地久，
		</region>
	</paragraph>
	<paragraph index="2">
		<region typus="comment" subtype="" id="148" explains="147">
說天地長生久壽，以喻教人也。
		</region>
	</paragraph>
	<paragraph index="3">
		<region typus="original" subtype="" id="149" explains="">
天地所以能長且久者，以其不自生，
		</region>
	</paragraph>
	<paragraph index="4">
		<region typus="comment" subtype="" id="150" explains="149">
天地所以獨長且久者，以其安靜，施不求報，不如人居處，汲汲求自饒之利，奪人以自與也。
		</region>
	</paragraph>
	<paragraph index="5">
		<region typus="original" subtype="" id="151" explains="">
故能長生。
		</region>
	</paragraph>
	<paragraph index="6">
		<region typus="comment" subtype="" id="152" explains="151">
以其不求生，故能長生不終也。
		</region>
	</paragraph>
	<paragraph index="7">
		<region typus="original" subtype="" id="153" explains="">
是以聖人後其身，
		</region>
	</paragraph>
	<paragraph index="8">
		<region typus="comment" subtype="" id="154" explains="153">
先人而後己也。
		</region>
	</paragraph>
	<paragraph index="9">
		<region typus="original" subtype="" id="155" explains="">
而身先，
		</region>
	</paragraph>
	<paragraph index="10">
		<region typus="comment" subtype="" id="156" explains="155">
天下敬之，先以為長。
		</region>
	</paragraph>
	<paragraph index="11">
		<region typus="original" subtype="" id="157" explains="">
外其身，
		</region>
	</paragraph>
	<paragraph index="12">
		<region typus="comment" subtype="" id="158" explains="157">
薄己而厚人也。
		</region>
	</paragraph>
	<paragraph index="13">
		<region typus="original" subtype="" id="159" explains="">
而身存。
		</region>
	</paragraph>
	<paragraph index="14">
		<region typus="comment" subtype="" id="160" explains="159">
百姓愛之如父母，神明祐之若赤子，故身常存。
		</region>
	</paragraph>
	<paragraph index="15">
		<region typus="original" subtype="" id="161" explains="">
非以其無私邪。
		</region>
	</paragraph>
	<paragraph index="16">
		<region typus="comment" subtype="" id="162" explains="161">
聖人為人所愛，神明所祐，非以其公正無私所致乎。
		</region>
	</paragraph>
	<paragraph index="17">
		<region typus="original" subtype="" id="163" explains="">
故能成其私。
		</region>
	</paragraph>
	<paragraph index="18">
		<region typus="comment" subtype="" id="164" explains="163">
人以為私者，欲以厚己也。聖人無私而己自厚，故能成其私也。
		</region>
	</paragraph>
</text>
