<?xml version='1.0' encoding='UTF-8'?>
<text title="老子河上公章句上" section="巧用" juan="1" original_title="道德經">
	<paragraph index="0">
		<region typus="original" subtype="title" id="654" explains="">
老子河上公章句上 巧用
		</region>
	</paragraph>
	<paragraph index="1">
		<region typus="original" subtype="" id="655" explains="">
善行無轍跡，
		</region>
	</paragraph>
	<paragraph index="2">
		<region typus="comment" subtype="" id="656" explains="655">
善行道者求之於身，不下堂，不出門，故無轍跡。
		</region>
	</paragraph>
	<paragraph index="3">
		<region typus="original" subtype="" id="657" explains="">
善言無瑕讁，
		</region>
	</paragraph>
	<paragraph index="4">
		<region typus="comment" subtype="" id="658" explains="657">
善言謂擇言而出之，則無瑕疵讁過於天下。
		</region>
	</paragraph>
	<paragraph index="5">
		<region typus="original" subtype="" id="659" explains="">
善計不用籌策，
		</region>
	</paragraph>
	<paragraph index="6">
		<region typus="comment" subtype="" id="660" explains="659">
善以道計事者，則守一不移，所計不多，則不用籌策而可知也。
		</region>
	</paragraph>
	<paragraph index="7">
		<region typus="original" subtype="" id="661" explains="">
善閉無關楗而不可開。
		</region>
	</paragraph>
	<paragraph index="8">
		<region typus="comment" subtype="" id="662" explains="661">
善以道閉情欲、守精神者，不如門戶有關楗可得開。
		</region>
	</paragraph>
	<paragraph index="9">
		<region typus="original" subtype="" id="663" explains="">
善結無繩約而不可解。
		</region>
	</paragraph>
	<paragraph index="10">
		<region typus="comment" subtype="" id="664" explains="663">
善以道結事者，乃可結其心，不如繩索可得解也。
		</region>
	</paragraph>
	<paragraph index="11">
		<region typus="original" subtype="" id="665" explains="">
是以聖人常善救人，
		</region>
	</paragraph>
	<paragraph index="12">
		<region typus="comment" subtype="" id="666" explains="665">
聖人所以常教人忠孝者，欲以救人性命。
		</region>
	</paragraph>
	<paragraph index="13">
		<region typus="original" subtype="" id="667" explains="">
故無棄人；
		</region>
	</paragraph>
	<paragraph index="14">
		<region typus="comment" subtype="" id="668" explains="667">
使貴賤各得其所也。
		</region>
	</paragraph>
	<paragraph index="15">
		<region typus="original" subtype="" id="669" explains="">
常善救物，
		</region>
	</paragraph>
	<paragraph index="16">
		<region typus="comment" subtype="" id="670" explains="669">
聖人所以常教民順四時者，欲以救萬物之殘傷。
		</region>
	</paragraph>
	<paragraph index="17">
		<region typus="original" subtype="" id="671" explains="">
故無棄物。
		</region>
	</paragraph>
	<paragraph index="18">
		<region typus="comment" subtype="" id="672" explains="671">
聖人不賤名而貴玉視之如一。
		</region>
	</paragraph>
	<paragraph index="19">
		<region typus="original" subtype="" id="673" explains="">
是謂襲明。
		</region>
	</paragraph>
	<paragraph index="20">
		<region typus="comment" subtype="" id="674" explains="673">
聖人善救人物，是謂襲明大道。
		</region>
	</paragraph>
	<paragraph index="21">
		<region typus="original" subtype="" id="675" explains="">
故善人者，不善人之師；
		</region>
	</paragraph>
	<paragraph index="22">
		<region typus="comment" subtype="" id="676" explains="675">
人之行善者，聖人即以為人師。
		</region>
	</paragraph>
	<paragraph index="23">
		<region typus="original" subtype="" id="677" explains="">
不善人者，善人之資。
		</region>
	</paragraph>
	<paragraph index="24">
		<region typus="comment" subtype="" id="678" explains="677">
資，用也。人行不善者，聖人猶教導使為善，得以給用也。
		</region>
	</paragraph>
	<paragraph index="25">
		<region typus="original" subtype="" id="679" explains="">
不貴其師，
		</region>
	</paragraph>
	<paragraph index="26">
		<region typus="comment" subtype="" id="680" explains="679">
獨無輔也。
		</region>
	</paragraph>
	<paragraph index="27">
		<region typus="original" subtype="" id="681" explains="">
不愛其資，
		</region>
	</paragraph>
	<paragraph index="28">
		<region typus="comment" subtype="" id="682" explains="681">
無所使也。
		</region>
	</paragraph>
	<paragraph index="29">
		<region typus="original" subtype="" id="683" explains="">
雖智大迷，
		</region>
	</paragraph>
	<paragraph index="30">
		<region typus="comment" subtype="" id="684" explains="683">
雖自以為智。言此人乃大迷惑。
		</region>
	</paragraph>
	<paragraph index="31">
		<region typus="original" subtype="" id="685" explains="">
是謂要妙。
		</region>
	</paragraph>
	<paragraph index="32">
		<region typus="comment" subtype="" id="686" explains="685">
能通此意，是謂知微妙要道也。
		</region>
	</paragraph>
</text>
