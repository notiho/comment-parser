<?xml version='1.0' encoding='UTF-8'?>
<text title="老子河上公章句上" section="仁德" juan="1" original_title="道德經">
	<paragraph index="0">
		<region typus="original" subtype="title" id="866" explains="">
老子河上公章句上 仁德
		</region>
	</paragraph>
	<paragraph index="1">
		<region typus="original" subtype="" id="867" explains="">
執大象，天下往。
		</region>
	</paragraph>
	<paragraph index="2">
		<region typus="comment" subtype="" id="868" explains="867">
執，守也。象，道也。聖人守大道，則天下萬民移心歸往之也。治身則天降神明，往來於己也。
		</region>
	</paragraph>
	<paragraph index="3">
		<region typus="original" subtype="" id="869" explains="">
往而不害，安﹑平﹑太。
		</region>
	</paragraph>
	<paragraph index="4">
		<region typus="comment" subtype="" id="870" explains="869">
萬民歸往而不傷害，則國家安寧而致太平矣。治身不害神明，則身安而大壽也。
		</region>
	</paragraph>
	<paragraph index="5">
		<region typus="original" subtype="" id="871" explains="">
樂與餌，過客止，
		</region>
	</paragraph>
	<paragraph index="6">
		<region typus="comment" subtype="" id="872" explains="871">
餌，美也。過客，一也。人能樂美於道，則一留止也。一者，去盈而處虛，忽忽如過客。
		</region>
	</paragraph>
	<paragraph index="7">
		<region typus="original" subtype="" id="873" explains="">
道之出口，淡乎其無味，
		</region>
	</paragraph>
	<paragraph index="8">
		<region typus="comment" subtype="" id="874" explains="873">
道出入於口，淡淡非如五味有酸鹹苦甘辛也。
		</region>
	</paragraph>
	<paragraph index="9">
		<region typus="original" subtype="" id="875" explains="">
視之不足見，
		</region>
	</paragraph>
	<paragraph index="10">
		<region typus="comment" subtype="" id="876" explains="875">
足，得也。道無形，非若五色有青黃赤白黑可得見也。
		</region>
	</paragraph>
	<paragraph index="11">
		<region typus="original" subtype="" id="877" explains="">
聽之不足聞，
		</region>
	</paragraph>
	<paragraph index="12">
		<region typus="comment" subtype="" id="878" explains="877">
道非若五音有宮商角徵羽可得聽聞也。
		</region>
	</paragraph>
	<paragraph index="13">
		<region typus="original" subtype="" id="879" explains="">
用之不足既。
		</region>
	</paragraph>
	<paragraph index="14">
		<region typus="comment" subtype="" id="880" explains="879">
既，盡也。謂用道治國，則國安民昌。治身則壽命延長，無有既盡之時也。
		</region>
	</paragraph>
</text>
