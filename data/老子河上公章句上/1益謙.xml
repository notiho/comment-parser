<?xml version='1.0' encoding='UTF-8'?>
<text title="老子河上公章句上" section="益謙" juan="1" original_title="道德經">
	<paragraph index="0">
		<region typus="original" subtype="title" id="527" explains="">
老子河上公章句上 益謙
		</region>
	</paragraph>
	<paragraph index="1">
		<region typus="original" subtype="" id="528" explains="">
曲則全，
		</region>
	</paragraph>
	<paragraph index="2">
		<region typus="comment" subtype="" id="529" explains="528">
曲己從眾，不自專，則全其身也。
		</region>
	</paragraph>
	<paragraph index="3">
		<region typus="original" subtype="" id="530" explains="">
枉則直，
		</region>
	</paragraph>
	<paragraph index="4">
		<region typus="comment" subtype="" id="531" explains="530">
枉，屈己而伸人，久久自得直也。
		</region>
	</paragraph>
	<paragraph index="5">
		<region typus="original" subtype="" id="532" explains="">
窪則盈，
		</region>
	</paragraph>
	<paragraph index="6">
		<region typus="comment" subtype="" id="533" explains="532">
地窪下，水流之；人謙下，德歸之。
		</region>
	</paragraph>
	<paragraph index="7">
		<region typus="original" subtype="" id="534" explains="">
敝則新，
		</region>
	</paragraph>
	<paragraph index="8">
		<region typus="comment" subtype="" id="535" explains="534">
自受弊薄，後己先人，天下敬之，久久自新也。
		</region>
	</paragraph>
	<paragraph index="9">
		<region typus="original" subtype="" id="536" explains="">
少則得，
		</region>
	</paragraph>
	<paragraph index="10">
		<region typus="comment" subtype="" id="537" explains="536">
自受取少則得多也，天道祐謙，神明託虛。
		</region>
	</paragraph>
	<paragraph index="11">
		<region typus="original" subtype="" id="538" explains="">
多則惑。
		</region>
	</paragraph>
	<paragraph index="12">
		<region typus="comment" subtype="" id="539" explains="538">
財多者，惑於所守，學多者，惑於所聞。
		</region>
	</paragraph>
	<paragraph index="13">
		<region typus="original" subtype="" id="540" explains="">
是以聖人抱一為天下式。
		</region>
	</paragraph>
	<paragraph index="14">
		<region typus="comment" subtype="" id="541" explains="540">
抱，守也。式，法也。聖人守一，乃知萬事，故能為天下法式也。
		</region>
	</paragraph>
	<paragraph index="15">
		<region typus="original" subtype="" id="542" explains="">
不自見故明，
		</region>
	</paragraph>
	<paragraph index="16">
		<region typus="comment" subtype="" id="543" explains="542">
聖人不以其目視千里之外也，乃因天下之目以視，故能明達也。
		</region>
	</paragraph>
	<paragraph index="17">
		<region typus="original" subtype="" id="544" explains="">
不自是故彰，
		</region>
	</paragraph>
	<paragraph index="18">
		<region typus="comment" subtype="" id="545" explains="544">
聖人不自以為是而非人，故能彰顯於世。
		</region>
	</paragraph>
	<paragraph index="19">
		<region typus="original" subtype="" id="546" explains="">
不自伐故有功，
		</region>
	</paragraph>
	<paragraph index="20">
		<region typus="comment" subtype="" id="547" explains="546">
伐，取也。聖人德化流行，不自取其美，故有功於天下。
		</region>
	</paragraph>
	<paragraph index="21">
		<region typus="original" subtype="" id="548" explains="">
不自矜故長。
		</region>
	</paragraph>
	<paragraph index="22">
		<region typus="comment" subtype="" id="549" explains="548">
矜，大也。聖人不自貴大，故能久不危。
		</region>
	</paragraph>
	<paragraph index="23">
		<region typus="original" subtype="" id="550" explains="">
夫惟不爭，故天下莫能與之爭。
		</region>
	</paragraph>
	<paragraph index="24">
		<region typus="comment" subtype="" id="551" explains="550">
此言天下賢與不肖，無能與不爭者爭也。
		</region>
	</paragraph>
	<paragraph index="25">
		<region typus="original" subtype="" id="552" explains="">
古之所謂曲則全者，豈虛言哉。
		</region>
	</paragraph>
	<paragraph index="26">
		<region typus="comment" subtype="" id="553" explains="552">
傳古言，曲從則全身，此言非虛妄也。
		</region>
	</paragraph>
	<paragraph index="27">
		<region typus="original" subtype="" id="554" explains="">
誠全而歸之。
		</region>
	</paragraph>
	<paragraph index="28">
		<region typus="comment" subtype="" id="555" explains="554">
誠，實也。能行曲從者，實其肌體，歸之於父母，無有傷害也。
		</region>
	</paragraph>
</text>
