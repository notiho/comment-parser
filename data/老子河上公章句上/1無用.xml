<?xml version='1.0' encoding='UTF-8'?>
<text title="老子河上公章句上" section="無用" juan="1" original_title="道德經">
	<paragraph index="0">
		<region typus="original" subtype="title" id="238" explains="">
老子河上公章句上 無用
		</region>
	</paragraph>
	<paragraph index="1">
		<region typus="original" subtype="" id="239" explains="">
三十輻共一轂，
		</region>
	</paragraph>
	<paragraph index="2">
		<region typus="comment" subtype="" id="240" explains="239">
古者車三十輻，法月數也。共一轂者，轂中有孔，故眾輻共湊之。治身者當除情去慾，使五藏空虛，神乃歸之。治國者寡能，摠眾弱共使強也。
		</region>
	</paragraph>
	<paragraph index="3">
		<region typus="original" subtype="" id="241" explains="">
當其無，有車之用。
		</region>
	</paragraph>
	<paragraph index="4">
		<region typus="comment" subtype="" id="242" explains="241">
無，謂空虛。轂中空虛，輪得轉行，轝中空虛，人得載其上也。
		</region>
	</paragraph>
	<paragraph index="5">
		<region typus="original" subtype="" id="243" explains="">
埏埴以為器，
		</region>
	</paragraph>
	<paragraph index="6">
		<region typus="comment" subtype="" id="244" explains="243">
埏，和也。埴，土也。和土以為飲食之器。
		</region>
	</paragraph>
	<paragraph index="7">
		<region typus="original" subtype="" id="245" explains="">
當其無，有器之用。
		</region>
	</paragraph>
	<paragraph index="8">
		<region typus="comment" subtype="" id="246" explains="245">
器中空虛，故得有所盛受。
		</region>
	</paragraph>
	<paragraph index="9">
		<region typus="original" subtype="" id="247" explains="">
鑿戶牖以為室，
		</region>
	</paragraph>
	<paragraph index="10">
		<region typus="comment" subtype="" id="248" explains="247">
謂作屋室。
		</region>
	</paragraph>
	<paragraph index="11">
		<region typus="original" subtype="" id="249" explains="">
當其無有室之用。
		</region>
	</paragraph>
	<paragraph index="12">
		<region typus="comment" subtype="" id="250" explains="249">
言戶牖空虛，人得以出入觀視；室中空虛，人得以居處，是其用。
		</region>
	</paragraph>
	<paragraph index="13">
		<region typus="original" subtype="" id="251" explains="">
故有之以為利，
		</region>
	</paragraph>
	<paragraph index="14">
		<region typus="comment" subtype="" id="252" explains="251">
利，物也，利於形用，器中有物。室中有人，恐其屋破壞，腹中有神，畏其形亡也。
		</region>
	</paragraph>
	<paragraph index="15">
		<region typus="original" subtype="" id="253" explains="">
無之以為用。
		</region>
	</paragraph>
	<paragraph index="16">
		<region typus="comment" subtype="" id="254" explains="253">
言虛空者乃可用盛受萬物，故曰虛無能制有形。道者空也。
		</region>
	</paragraph>
</text>
