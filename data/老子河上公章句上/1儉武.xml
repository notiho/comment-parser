<?xml version='1.0' encoding='UTF-8'?>
<text title="老子河上公章句上" section="儉武" juan="1" original_title="道德經">
	<paragraph index="0">
		<region typus="original" subtype="title" id="735" explains="">
老子河上公章句上 儉武
		</region>
	</paragraph>
	<paragraph index="1">
		<region typus="original" subtype="" id="736" explains="">
以道佐人主者，
		</region>
	</paragraph>
	<paragraph index="2">
		<region typus="comment" subtype="" id="737" explains="736">
謂人主能以道自輔佐也。
		</region>
	</paragraph>
	<paragraph index="3">
		<region typus="original" subtype="" id="738" explains="">
不以兵強天下。
		</region>
	</paragraph>
	<paragraph index="4">
		<region typus="comment" subtype="" id="739" explains="738">
以道自佐之主，不以兵革，順天任德，敵人自服。
		</region>
	</paragraph>
	<paragraph index="5">
		<region typus="original" subtype="" id="740" explains="">
其事好還。
		</region>
	</paragraph>
	<paragraph index="6">
		<region typus="comment" subtype="" id="741" explains="740">
其舉事好還自責，不怨於人也。
		</region>
	</paragraph>
	<paragraph index="7">
		<region typus="original" subtype="" id="742" explains="">
師之所處，荊棘生焉。
		</region>
	</paragraph>
	<paragraph index="8">
		<region typus="comment" subtype="" id="743" explains="742">
農事廢，田不修。
		</region>
	</paragraph>
	<paragraph index="9">
		<region typus="original" subtype="" id="744" explains="">
大軍之後，必有凶年。
		</region>
	</paragraph>
	<paragraph index="10">
		<region typus="comment" subtype="" id="745" explains="744">
天應之以惡氣，即害五穀，盡傷人也。
		</region>
	</paragraph>
	<paragraph index="11">
		<region typus="original" subtype="" id="746" explains="">
善有果而已，
		</region>
	</paragraph>
	<paragraph index="12">
		<region typus="comment" subtype="" id="747" explains="746">
善用兵者，當果敢而已，不美之。
		</region>
	</paragraph>
	<paragraph index="13">
		<region typus="original" subtype="" id="748" explains="">
不敢以取強。
		</region>
	</paragraph>
	<paragraph index="14">
		<region typus="comment" subtype="" id="749" explains="748">
不以果敢取強大之名也。
		</region>
	</paragraph>
	<paragraph index="15">
		<region typus="original" subtype="" id="750" explains="">
果而勿矜，
		</region>
	</paragraph>
	<paragraph index="16">
		<region typus="comment" subtype="" id="751" explains="750">
當果敢謙卑，勿自矜大也。
		</region>
	</paragraph>
	<paragraph index="17">
		<region typus="original" subtype="" id="752" explains="">
果而勿伐，
		</region>
	</paragraph>
	<paragraph index="18">
		<region typus="comment" subtype="" id="753" explains="752">
當果敢推讓，勿自伐取其美也。
		</region>
	</paragraph>
	<paragraph index="19">
		<region typus="original" subtype="" id="754" explains="">
果而勿驕，
		</region>
	</paragraph>
	<paragraph index="20">
		<region typus="comment" subtype="" id="755" explains="754">
驕，欺也。果敢勿以驕欺人。
		</region>
	</paragraph>
	<paragraph index="21">
		<region typus="original" subtype="" id="756" explains="">
果而不得已，
		</region>
	</paragraph>
	<paragraph index="22">
		<region typus="comment" subtype="" id="757" explains="756">
當果敢至誠，不當逼迫不得已也。
		</region>
	</paragraph>
	<paragraph index="23">
		<region typus="original" subtype="" id="758" explains="">
果而勿強，
		</region>
	</paragraph>
	<paragraph index="24">
		<region typus="comment" subtype="" id="759" explains="758">
果敢勿以為強兵、堅甲以欺凌人也。
		</region>
	</paragraph>
	<paragraph index="25">
		<region typus="original" subtype="" id="760" explains="">
物壯則老，
		</region>
	</paragraph>
	<paragraph index="26">
		<region typus="comment" subtype="" id="761" explains="760">
草木壯極則枯落，人壯極則衰老也。言強者不可以久。
		</region>
	</paragraph>
	<paragraph index="27">
		<region typus="original" subtype="" id="762" explains="">
是謂不道。
		</region>
	</paragraph>
	<paragraph index="28">
		<region typus="comment" subtype="" id="763" explains="762">
枯老者，坐不行道也。
		</region>
	</paragraph>
	<paragraph index="29">
		<region typus="original" subtype="" id="764" explains="">
不道早已。
		</region>
	</paragraph>
	<paragraph index="30">
		<region typus="comment" subtype="" id="765" explains="764">
不行道者早死。
		</region>
	</paragraph>
</text>
