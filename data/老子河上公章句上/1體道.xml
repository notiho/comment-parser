<?xml version='1.0' encoding='UTF-8'?>
<text title="老子河上公章句上" section="體道" juan="1" original_title="道德經">
	<paragraph index="0">
		<region typus="original" subtype="title" id="0" explains="">
老子河上公章句上 體道
		</region>
	</paragraph>
	<paragraph index="1">
		<region typus="original" subtype="" id="1" explains="">
道可道，
		</region>
	</paragraph>
	<paragraph index="2">
		<region typus="comment" subtype="" id="2" explains="1">
謂經術政教之道也。
		</region>
	</paragraph>
	<paragraph index="3">
		<region typus="original" subtype="" id="3" explains="">
非常道。
		</region>
	</paragraph>
	<paragraph index="4">
		<region typus="comment" subtype="" id="4" explains="3">
非自然生長之道也。常道當以無為養神，無事安民，含光藏暉，滅跡匿端，不可稱道。
		</region>
	</paragraph>
	<paragraph index="5">
		<region typus="original" subtype="" id="5" explains="">
名可名，
		</region>
	</paragraph>
	<paragraph index="6">
		<region typus="comment" subtype="" id="6" explains="5">
謂富貴尊榮，高世之名也。
		</region>
	</paragraph>
	<paragraph index="7">
		<region typus="original" subtype="" id="7" explains="">
非常名。
		</region>
	</paragraph>
	<paragraph index="8">
		<region typus="comment" subtype="" id="8" explains="7">
非自然常在之名也。常名當如嬰兒之未言，雞子之未分，明珠在蚌中，美玉處石間，內雖昭昭，外如愚頑。
		</region>
	</paragraph>
	<paragraph index="9">
		<region typus="original" subtype="" id="9" explains="">
無名，天地之始。
		</region>
	</paragraph>
	<paragraph index="10">
		<region typus="comment" subtype="" id="10" explains="9">
無名者謂道，道無形，故不可名也。始者道本也，吐氣布化，出於虛無，為天地本始也。
		</region>
	</paragraph>
	<paragraph index="11">
		<region typus="original" subtype="" id="11" explains="">
有名，萬物之母。
		</region>
	</paragraph>
	<paragraph index="12">
		<region typus="comment" subtype="" id="12" explains="11">
有名謂天地。天地有形位、有陰陽、有柔剛，是其有名也。萬物母者，天地含氣生萬物，長大成熟，如母之養子也。
		</region>
	</paragraph>
	<paragraph index="13">
		<region typus="original" subtype="" id="13" explains="">
故常無欲，以觀其妙；
		</region>
	</paragraph>
	<paragraph index="14">
		<region typus="comment" subtype="" id="14" explains="13">
妙，要也。人常能無欲，則可以觀道之要，要謂一也。一出布名道，讚敘明是非。
		</region>
	</paragraph>
	<paragraph index="15">
		<region typus="original" subtype="" id="15" explains="">
常有欲，以觀其徼。
		</region>
	</paragraph>
	<paragraph index="16">
		<region typus="comment" subtype="" id="16" explains="15">
徼，歸也。常有欲之人，可以觀世俗之所歸趣也。
		</region>
	</paragraph>
	<paragraph index="17">
		<region typus="original" subtype="" id="17" explains="">
此兩者，同出而異名，
		</region>
	</paragraph>
	<paragraph index="18">
		<region typus="comment" subtype="" id="18" explains="17">
兩者，謂有欲無欲也。同出者，同出人心也。而異名者，所名各異也。名無欲者長存，名有欲者亡身也。
		</region>
	</paragraph>
	<paragraph index="19">
		<region typus="original" subtype="" id="19" explains="">
同謂之玄，
		</region>
	</paragraph>
	<paragraph index="20">
		<region typus="comment" subtype="" id="20" explains="19">
玄，天也。言有欲之人與無欲之人，同受氣於天也。
		</region>
	</paragraph>
	<paragraph index="21">
		<region typus="original" subtype="" id="21" explains="">
玄之又玄，
		</region>
	</paragraph>
	<paragraph index="22">
		<region typus="comment" subtype="" id="22" explains="21">
天中復有天也。稟氣有厚薄，得中和滋液，則生賢聖，得錯亂污辱，則生貪淫也。
		</region>
	</paragraph>
	<paragraph index="23">
		<region typus="original" subtype="" id="23" explains="">
眾妙之門。
		</region>
	</paragraph>
	<paragraph index="24">
		<region typus="comment" subtype="" id="24" explains="23">
能知天中復有天，稟氣有厚薄，除情去慾守中和，是謂知道要之門戶也。
		</region>
	</paragraph>
</text>
