<?xml version='1.0' encoding='UTF-8'?>
<text title="老子河上公章句上" section="檢慾" juan="1" original_title="道德經">
	<paragraph index="0">
		<region typus="original" subtype="title" id="255" explains="">
老子河上公章句上 檢慾
		</region>
	</paragraph>
	<paragraph index="1">
		<region typus="original" subtype="" id="256" explains="">
五色令人目盲；
		</region>
	</paragraph>
	<paragraph index="2">
		<region typus="comment" subtype="" id="257" explains="256">
貪淫好色，則傷精失明也。
		</region>
	</paragraph>
	<paragraph index="3">
		<region typus="original" subtype="" id="258" explains="">
五音令人耳聾；
		</region>
	</paragraph>
	<paragraph index="4">
		<region typus="comment" subtype="" id="259" explains="258">
好聽五音，則和氣去心，不能聽無聲之聲。
		</region>
	</paragraph>
	<paragraph index="5">
		<region typus="original" subtype="" id="260" explains="">
五味令人口爽；
		</region>
	</paragraph>
	<paragraph index="6">
		<region typus="comment" subtype="" id="261" explains="260">
爽，亡也。人嗜於五味於口，則口亡，言失於道也。
		</region>
	</paragraph>
	<paragraph index="7">
		<region typus="original" subtype="" id="262" explains="">
馳騁畋獵，令人心發狂，
		</region>
	</paragraph>
	<paragraph index="8">
		<region typus="comment" subtype="" id="263" explains="262">
人精神好安靜，馳騁呼吸，精神散亡，故發狂也。
		</region>
	</paragraph>
	<paragraph index="9">
		<region typus="original" subtype="" id="264" explains="">
難得之貨，令人行妨。
		</region>
	</paragraph>
	<paragraph index="10">
		<region typus="comment" subtype="" id="265" explains="264">
妨，傷也。難得之貨，謂金銀珠玉，心貪意欲，不知饜足，則行傷身辱也。
		</region>
	</paragraph>
	<paragraph index="11">
		<region typus="original" subtype="" id="266" explains="">
是以聖人為腹，
		</region>
	</paragraph>
	<paragraph index="12">
		<region typus="comment" subtype="" id="267" explains="266">
守五性，去六情，節志氣，養神明。
		</region>
	</paragraph>
	<paragraph index="13">
		<region typus="original" subtype="" id="268" explains="">
不為目，
		</region>
	</paragraph>
	<paragraph index="14">
		<region typus="comment" subtype="" id="269" explains="268">
目不妄視，妄視洩精於外。
		</region>
	</paragraph>
	<paragraph index="15">
		<region typus="original" subtype="" id="270" explains="">
故去彼取此。
		</region>
	</paragraph>
	<paragraph index="16">
		<region typus="comment" subtype="" id="271" explains="270">
去彼目之妄視，取此腹之養性。
		</region>
	</paragraph>
</text>
