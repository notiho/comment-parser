<?xml version='1.0' encoding='UTF-8'?>
<text title="老子河上公章句上" section="象元" juan="1" original_title="道德經">
	<paragraph index="0">
		<region typus="original" subtype="title" id="604" explains="">
老子河上公章句上 象元
		</region>
	</paragraph>
	<paragraph index="1">
		<region typus="original" subtype="" id="605" explains="">
有物混成，先天地生。
		</region>
	</paragraph>
	<paragraph index="2">
		<region typus="comment" subtype="" id="606" explains="605">
謂道無形，混沌而成萬物，乃在天地之前。
		</region>
	</paragraph>
	<paragraph index="3">
		<region typus="original" subtype="" id="607" explains="">
寂兮寥兮，獨立而不改，
		</region>
	</paragraph>
	<paragraph index="4">
		<region typus="comment" subtype="" id="608" explains="607">
寂者，無音聲。寥者，空無形。獨立者，無匹雙。不改者，化有常。
		</region>
	</paragraph>
	<paragraph index="5">
		<region typus="original" subtype="" id="609" explains="">
周行而不殆，
		</region>
	</paragraph>
	<paragraph index="6">
		<region typus="comment" subtype="" id="610" explains="609">
道通行天地，無所不入，在陽不焦，託蔭不腐，無不貫穿，而不危怠也。
		</region>
	</paragraph>
	<paragraph index="7">
		<region typus="original" subtype="" id="611" explains="">
可以為天下母。
		</region>
	</paragraph>
	<paragraph index="8">
		<region typus="comment" subtype="" id="612" explains="611">
道育養萬物精氣，如母之養子。
		</region>
	</paragraph>
	<paragraph index="9">
		<region typus="original" subtype="" id="613" explains="">
吾不知其名，字之曰道，
		</region>
	</paragraph>
	<paragraph index="10">
		<region typus="comment" subtype="" id="614" explains="613">
我不見道之形容，不知當何以名之，見萬物皆從道所生，故字之曰道。
		</region>
	</paragraph>
	<paragraph index="11">
		<region typus="original" subtype="" id="615" explains="">
強為之名曰大。
		</region>
	</paragraph>
	<paragraph index="12">
		<region typus="comment" subtype="" id="616" explains="615">
不知其名，強曰大者，高而無上，羅而無外，無不包容，故曰大也。
		</region>
	</paragraph>
	<paragraph index="13">
		<region typus="original" subtype="" id="617" explains="">
大曰逝，
		</region>
	</paragraph>
	<paragraph index="14">
		<region typus="comment" subtype="" id="618" explains="617">
其為大，非若天常在上，非若地常在下，乃復逝去，無常處所也。
		</region>
	</paragraph>
	<paragraph index="15">
		<region typus="original" subtype="" id="619" explains="">
逝曰遠，
		</region>
	</paragraph>
	<paragraph index="16">
		<region typus="comment" subtype="" id="620" explains="619">
言遠者，窮乎無窮，布氣天地，無所不通也。
		</region>
	</paragraph>
	<paragraph index="17">
		<region typus="original" subtype="" id="621" explains="">
遠曰反。
		</region>
	</paragraph>
	<paragraph index="18">
		<region typus="comment" subtype="" id="622" explains="621">
言其遠不越絕，乃復反在人身也。
		</region>
	</paragraph>
	<paragraph index="19">
		<region typus="original" subtype="" id="623" explains="">
故道大，天大，地大，王亦大。
		</region>
	</paragraph>
	<paragraph index="20">
		<region typus="comment" subtype="" id="624" explains="623">
道大者，包羅天地，無所不容也。天大者，無所不蓋也。地大者，無所不載也。王大者，無所不制也。
		</region>
	</paragraph>
	<paragraph index="21">
		<region typus="original" subtype="" id="625" explains="">
域中有四大，
		</region>
	</paragraph>
	<paragraph index="22">
		<region typus="comment" subtype="" id="626" explains="625">
四大，道、天、地、王也。凡有稱有名，則非其極也。言道則有所由，有所由然後謂之為道，然則是道稱中之大也，不若無稱之大也，無稱不可而得為名，曰域也。天地王皆在乎無稱之內也，故曰域中有四大者也。
		</region>
	</paragraph>
	<paragraph index="23">
		<region typus="original" subtype="" id="627" explains="">
而王居其一焉。
		</region>
	</paragraph>
	<paragraph index="24">
		<region typus="comment" subtype="" id="628" explains="627">
八極之內有四大，王居其一也。
		</region>
	</paragraph>
	<paragraph index="25">
		<region typus="original" subtype="" id="629" explains="">
人法地，
		</region>
	</paragraph>
	<paragraph index="26">
		<region typus="comment" subtype="" id="630" explains="629">
人當法地安靜和柔也，種之得五穀，掘之得甘泉，勞而不怨也，有功而不置也。
		</region>
	</paragraph>
	<paragraph index="27">
		<region typus="original" subtype="" id="631" explains="">
地法天，
		</region>
	</paragraph>
	<paragraph index="28">
		<region typus="comment" subtype="" id="632" explains="631">
天澹泊不動，施而不求報，生長萬物，無所收取。
		</region>
	</paragraph>
	<paragraph index="29">
		<region typus="original" subtype="" id="633" explains="">
天法道，
		</region>
	</paragraph>
	<paragraph index="30">
		<region typus="comment" subtype="" id="634" explains="633">
道清靜不言，陰行精氣，萬物自成也。
		</region>
	</paragraph>
	<paragraph index="31">
		<region typus="original" subtype="" id="635" explains="">
道法自然。
		</region>
	</paragraph>
	<paragraph index="32">
		<region typus="comment" subtype="" id="636" explains="635">
道性自然，無所法也。
		</region>
	</paragraph>
</text>
