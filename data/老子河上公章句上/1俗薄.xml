<?xml version='1.0' encoding='UTF-8'?>
<text title="老子河上公章句上" section="俗薄" juan="1" original_title="道德經">
	<paragraph index="0">
		<region typus="original" subtype="title" id="413" explains="">
老子河上公章句上 俗薄
		</region>
	</paragraph>
	<paragraph index="1">
		<region typus="original" subtype="" id="414" explains="">
大道廢，有仁義。
		</region>
	</paragraph>
	<paragraph index="2">
		<region typus="comment" subtype="" id="415" explains="414">
大道之時，家有孝子，戶有忠信，仁義不見也。大道廢不用，惡逆生，乃有仁義可傳道。
		</region>
	</paragraph>
	<paragraph index="3">
		<region typus="original" subtype="" id="416" explains="">
智慧出，有大偽。
		</region>
	</paragraph>
	<paragraph index="4">
		<region typus="comment" subtype="" id="417" explains="416">
智慧之君賤德而貴言，賤質而貴文，下則應之以為大偽姦詐。
		</region>
	</paragraph>
	<paragraph index="5">
		<region typus="original" subtype="" id="418" explains="">
六親不和，有孝慈。
		</region>
	</paragraph>
	<paragraph index="6">
		<region typus="comment" subtype="" id="419" explains="418">
六紀絕，親戚不合，乃有孝慈相牧養也。
		</region>
	</paragraph>
	<paragraph index="7">
		<region typus="original" subtype="" id="420" explains="">
國家昏亂，有忠臣。
		</region>
	</paragraph>
	<paragraph index="8">
		<region typus="comment" subtype="" id="421" explains="420">
政令不明，上下相怨，邪僻爭權，乃有忠臣匡正其君也。此言天下太平不知仁，人盡無欲不知廉，各自潔己不知貞。大道之世，仁義沒，孝慈滅，猶日中盛明，眾星失光。
		</region>
	</paragraph>
</text>
