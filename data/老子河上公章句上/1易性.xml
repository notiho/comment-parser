<?xml version='1.0' encoding='UTF-8'?>
<text title="老子河上公章句上" section="易性" juan="1" original_title="道德經">
	<paragraph index="0">
		<region typus="original" subtype="title" id="165" explains="">
老子河上公章句上 易性
		</region>
	</paragraph>
	<paragraph index="1">
		<region typus="original" subtype="" id="166" explains="">
上善若水。
		</region>
	</paragraph>
	<paragraph index="2">
		<region typus="comment" subtype="" id="167" explains="166">
上善之人，如水之性。
		</region>
	</paragraph>
	<paragraph index="3">
		<region typus="original" subtype="" id="168" explains="">
水善利萬物而不爭，
		</region>
	</paragraph>
	<paragraph index="4">
		<region typus="comment" subtype="" id="169" explains="168">
水在天為霧露，在地為源泉也。
		</region>
	</paragraph>
	<paragraph index="5">
		<region typus="original" subtype="" id="170" explains="">
處眾人之所惡，
		</region>
	</paragraph>
	<paragraph index="6">
		<region typus="comment" subtype="" id="171" explains="170">
眾人惡卑濕垢濁，水獨靜流居之也。
		</region>
	</paragraph>
	<paragraph index="7">
		<region typus="original" subtype="" id="172" explains="">
故幾於道。
		</region>
	</paragraph>
	<paragraph index="8">
		<region typus="comment" subtype="" id="173" explains="172">
水性幾於道同。
		</region>
	</paragraph>
	<paragraph index="9">
		<region typus="original" subtype="" id="174" explains="">
居善地，
		</region>
	</paragraph>
	<paragraph index="10">
		<region typus="comment" subtype="" id="175" explains="174">
水性善喜於地，草木之上即流而下，有似於牝動而下人也。
		</region>
	</paragraph>
	<paragraph index="11">
		<region typus="original" subtype="" id="176" explains="">
心善淵，
		</region>
	</paragraph>
	<paragraph index="12">
		<region typus="comment" subtype="" id="177" explains="176">
水深空虛，淵深清明。
		</region>
	</paragraph>
	<paragraph index="13">
		<region typus="original" subtype="" id="178" explains="">
與善仁，
		</region>
	</paragraph>
	<paragraph index="14">
		<region typus="comment" subtype="" id="179" explains="178">
萬物得水以生。與，虛不與盈也。
		</region>
	</paragraph>
	<paragraph index="15">
		<region typus="original" subtype="" id="180" explains="">
言善信，
		</region>
	</paragraph>
	<paragraph index="16">
		<region typus="comment" subtype="" id="181" explains="180">
水內影照形，不失其情也。
		</region>
	</paragraph>
	<paragraph index="17">
		<region typus="original" subtype="" id="182" explains="">
正善治，
		</region>
	</paragraph>
	<paragraph index="18">
		<region typus="comment" subtype="" id="183" explains="182">
無有不洗，清且平也。
		</region>
	</paragraph>
	<paragraph index="19">
		<region typus="original" subtype="" id="184" explains="">
事善能，
		</region>
	</paragraph>
	<paragraph index="20">
		<region typus="comment" subtype="" id="185" explains="184">
能方能圓，曲直隨形。
		</region>
	</paragraph>
	<paragraph index="21">
		<region typus="original" subtype="" id="186" explains="">
動善時。
		</region>
	</paragraph>
	<paragraph index="22">
		<region typus="comment" subtype="" id="187" explains="186">
夏散冬凝，應期而動，不失天時。
		</region>
	</paragraph>
	<paragraph index="23">
		<region typus="original" subtype="" id="188" explains="">
夫唯不爭，
		</region>
	</paragraph>
	<paragraph index="24">
		<region typus="comment" subtype="" id="189" explains="188">
壅之則止，決之則流，聽從人也。
		</region>
	</paragraph>
	<paragraph index="25">
		<region typus="original" subtype="" id="190" explains="">
故無尤。
		</region>
	</paragraph>
	<paragraph index="26">
		<region typus="comment" subtype="" id="191" explains="190">
水性如是，故天下無有怨尤水者也。
		</region>
	</paragraph>
</text>
