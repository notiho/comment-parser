<?xml version='1.0' encoding='UTF-8'?>
<text title="老子河上公章句上" section="顯德" juan="1" original_title="道德經">
	<paragraph index="0">
		<region typus="original" subtype="title" id="328" explains="">
老子河上公章句上 顯德
		</region>
	</paragraph>
	<paragraph index="1">
		<region typus="original" subtype="" id="329" explains="">
古之善為士者，
		</region>
	</paragraph>
	<paragraph index="2">
		<region typus="comment" subtype="" id="330" explains="329">
謂得道之君也。
		</region>
	</paragraph>
	<paragraph index="3">
		<region typus="original" subtype="" id="331" explains="">
微妙玄通，
		</region>
	</paragraph>
	<paragraph index="4">
		<region typus="comment" subtype="" id="332" explains="331">
玄，天也。言其志節玄妙，精與天通也。
		</region>
	</paragraph>
	<paragraph index="5">
		<region typus="original" subtype="" id="333" explains="">
深不可識。
		</region>
	</paragraph>
	<paragraph index="6">
		<region typus="comment" subtype="" id="334" explains="333">
道德深遠，不可識知，內視若盲，反聽若聾，莫知所長。
		</region>
	</paragraph>
	<paragraph index="7">
		<region typus="original" subtype="" id="335" explains="">
夫唯不可識，故強為之容。
		</region>
	</paragraph>
	<paragraph index="8">
		<region typus="comment" subtype="" id="336" explains="335">
謂下句也。
		</region>
	</paragraph>
	<paragraph index="9">
		<region typus="original" subtype="" id="337" explains="">
與兮若冬涉川；
		</region>
	</paragraph>
	<paragraph index="10">
		<region typus="comment" subtype="" id="338" explains="337">
舉事輒加重慎與。與兮若冬涉川，心難之也。
		</region>
	</paragraph>
	<paragraph index="11">
		<region typus="original" subtype="" id="339" explains="">
猶兮若畏四鄰；
		</region>
	</paragraph>
	<paragraph index="12">
		<region typus="comment" subtype="" id="340" explains="339">
其進退猶猶如拘制，若人犯法，畏四鄰知之也。
		</region>
	</paragraph>
	<paragraph index="13">
		<region typus="original" subtype="" id="341" explains="">
儼兮其若容；
		</region>
	</paragraph>
	<paragraph index="14">
		<region typus="comment" subtype="" id="342" explains="341">
如客畏主人，儼然無所造作也。
		</region>
	</paragraph>
	<paragraph index="15">
		<region typus="original" subtype="" id="343" explains="">
渙兮若冰之將釋，
		</region>
	</paragraph>
	<paragraph index="16">
		<region typus="comment" subtype="" id="344" explains="343">
渙者，解散。釋者，消亡。除情去欲，日以空虛。
		</region>
	</paragraph>
	<paragraph index="17">
		<region typus="original" subtype="" id="345" explains="">
敦兮其若朴，
		</region>
	</paragraph>
	<paragraph index="18">
		<region typus="comment" subtype="" id="346" explains="345">
敦者，質厚。朴者，形未分。內守精神，外無文采也。
		</region>
	</paragraph>
	<paragraph index="19">
		<region typus="original" subtype="" id="347" explains="">
曠兮其若谷；
		</region>
	</paragraph>
	<paragraph index="20">
		<region typus="comment" subtype="" id="348" explains="347">
曠者，寬大。谷者，空虛。不有德功名，無所不包也。
		</region>
	</paragraph>
	<paragraph index="21">
		<region typus="original" subtype="" id="349" explains="">
渾兮其若濁。
		</region>
	</paragraph>
	<paragraph index="22">
		<region typus="comment" subtype="" id="350" explains="349">
渾者，守本真，濁者，不照然。與眾合同，不自專也。
		</region>
	</paragraph>
	<paragraph index="23">
		<region typus="original" subtype="" id="351" explains="">
孰能濁以靜之，徐清。
		</region>
	</paragraph>
	<paragraph index="24">
		<region typus="comment" subtype="" id="352" explains="351">
孰，誰也。誰能知水之濁止而靜之，徐徐自清也。
		</region>
	</paragraph>
	<paragraph index="25">
		<region typus="original" subtype="" id="353" explains="">
孰能安以久動之，徐生。
		</region>
	</paragraph>
	<paragraph index="26">
		<region typus="comment" subtype="" id="354" explains="353">
誰能安靜以久，徐徐以長生也。
		</region>
	</paragraph>
	<paragraph index="27">
		<region typus="original" subtype="" id="355" explains="">
保此道者，不欲盈。
		</region>
	</paragraph>
	<paragraph index="28">
		<region typus="comment" subtype="" id="356" explains="355">
保此徐生之道，不欲奢泰盈溢。
		</region>
	</paragraph>
	<paragraph index="29">
		<region typus="original" subtype="" id="357" explains="">
夫惟不盈，故能蔽不新成。
		</region>
	</paragraph>
	<paragraph index="30">
		<region typus="comment" subtype="" id="358" explains="357">
夫為不盈滿之人，能守蔽不為新成。蔽者，匿光榮也。新成者，貴功名。
		</region>
	</paragraph>
</text>
