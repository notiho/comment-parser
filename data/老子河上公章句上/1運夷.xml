<?xml version='1.0' encoding='UTF-8'?>
<text title="老子河上公章句上" section="運夷" juan="1" original_title="道德經">
	<paragraph index="0">
		<region typus="original" subtype="title" id="192" explains="">
老子河上公章句上 運夷
		</region>
	</paragraph>
	<paragraph index="1">
		<region typus="original" subtype="" id="193" explains="">
持而盈之，不如其已。
		</region>
	</paragraph>
	<paragraph index="2">
		<region typus="comment" subtype="" id="194" explains="193">
盈，滿也。已，止也。持滿必傾，不如止也。
		</region>
	</paragraph>
	<paragraph index="3">
		<region typus="original" subtype="" id="195" explains="">
揣而銳之，不可長保。
		</region>
	</paragraph>
	<paragraph index="4">
		<region typus="comment" subtype="" id="196" explains="195">
揣，治也。先揣之，後必棄捐。
		</region>
	</paragraph>
	<paragraph index="5">
		<region typus="original" subtype="" id="197" explains="">
金玉滿堂，莫之能守。
		</region>
	</paragraph>
	<paragraph index="6">
		<region typus="comment" subtype="" id="198" explains="197">
嗜慾傷神，財多累身。
		</region>
	</paragraph>
	<paragraph index="7">
		<region typus="original" subtype="" id="199" explains="">
富貴而驕，自遺其咎。
		</region>
	</paragraph>
	<paragraph index="8">
		<region typus="comment" subtype="" id="200" explains="199">
夫富當賑貧，貴當憐賤，而反驕恣，必被禍患也。
		</region>
	</paragraph>
	<paragraph index="9">
		<region typus="original" subtype="" id="201" explains="">
功成、名遂、身退，天之道。
		</region>
	</paragraph>
	<paragraph index="10">
		<region typus="comment" subtype="" id="202" explains="201">
言人所為，功成事立，名蹟稱遂，不退身避位，則遇於害，此乃天之常道也。譬如日中則移，月滿則虧，物盛則衰，樂極則哀。
		</region>
	</paragraph>
</text>
