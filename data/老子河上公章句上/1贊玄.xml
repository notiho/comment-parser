<?xml version='1.0' encoding='UTF-8'?>
<text title="老子河上公章句上" section="贊玄" juan="1" original_title="道德經">
	<paragraph index="0">
		<region typus="original" subtype="title" id="297" explains="">
老子河上公章句上 贊玄
		</region>
	</paragraph>
	<paragraph index="1">
		<region typus="original" subtype="" id="298" explains="">
視之不見名曰夷，
		</region>
	</paragraph>
	<paragraph index="2">
		<region typus="comment" subtype="" id="299" explains="298">
無色曰夷。言一無采色，不可得視而見之。
		</region>
	</paragraph>
	<paragraph index="3">
		<region typus="original" subtype="" id="300" explains="">
聽之不聞名曰希，
		</region>
	</paragraph>
	<paragraph index="4">
		<region typus="comment" subtype="" id="301" explains="300">
無聲曰希。言一無音聲，不可得聽而聞之。
		</region>
	</paragraph>
	<paragraph index="5">
		<region typus="original" subtype="" id="302" explains="">
搏之不得名曰微。
		</region>
	</paragraph>
	<paragraph index="6">
		<region typus="comment" subtype="" id="303" explains="302">
無形曰微。言一無形體，不可摶持而得之。
		</region>
	</paragraph>
	<paragraph index="7">
		<region typus="original" subtype="" id="304" explains="">
此三者不可致詰，
		</region>
	</paragraph>
	<paragraph index="8">
		<region typus="comment" subtype="" id="305" explains="304">
三者，謂夷、希、微也。不可致詰者，夫無色、無聲、無形，口不能言，書不能傳，當受之以靜，求之以神，不可問詰而得之也。
		</region>
	</paragraph>
	<paragraph index="9">
		<region typus="original" subtype="" id="306" explains="">
故混而為一。
		</region>
	</paragraph>
	<paragraph index="10">
		<region typus="comment" subtype="" id="307" explains="306">
混，合也。故合於三名之為一。
		</region>
	</paragraph>
	<paragraph index="11">
		<region typus="original" subtype="" id="308" explains="">
其上不皦，
		</region>
	</paragraph>
	<paragraph index="12">
		<region typus="comment" subtype="" id="309" explains="308">
言一在天上，不皦。皦，光明。
		</region>
	</paragraph>
	<paragraph index="13">
		<region typus="original" subtype="" id="310" explains="">
其下不昧。
		</region>
	</paragraph>
	<paragraph index="14">
		<region typus="comment" subtype="" id="311" explains="310">
言一在天下，不昧。昧，有所闇冥。
		</region>
	</paragraph>
	<paragraph index="15">
		<region typus="original" subtype="" id="312" explains="">
繩繩不可名，
		</region>
	</paragraph>
	<paragraph index="16">
		<region typus="comment" subtype="" id="313" explains="312">
繩繩者，動行無窮級也。不可名者，非一色也，不可以青黃白黑別，非一聲也，不可以宮商角徵羽聽，非一形也，不可以長短大小度之也。
		</region>
	</paragraph>
	<paragraph index="17">
		<region typus="original" subtype="" id="314" explains="">
復歸於無物。
		</region>
	</paragraph>
	<paragraph index="18">
		<region typus="comment" subtype="" id="315" explains="314">
物，質也。復當歸之於無質。
		</region>
	</paragraph>
	<paragraph index="19">
		<region typus="original" subtype="" id="316" explains="">
是謂無狀之狀，
		</region>
	</paragraph>
	<paragraph index="20">
		<region typus="comment" subtype="" id="317" explains="316">
言一無形狀，而能為萬物作形狀也。
		</region>
	</paragraph>
	<paragraph index="21">
		<region typus="original" subtype="" id="318" explains="">
無物之象，
		</region>
	</paragraph>
	<paragraph index="22">
		<region typus="comment" subtype="" id="319" explains="318">
一無物質，而為萬物設形象也。
		</region>
	</paragraph>
	<paragraph index="23">
		<region typus="original" subtype="" id="320" explains="">
是謂惚恍。
		</region>
	</paragraph>
	<paragraph index="24">
		<region typus="comment" subtype="" id="321" explains="320">
言一忽忽恍恍者，若存若亡，不可見之也。
		</region>
	</paragraph>
	<paragraph index="25">
		<region typus="original" subtype="" id="322" explains="">
迎之不見其首，
		</region>
	</paragraph>
	<paragraph index="26">
		<region typus="comment" subtype="" id="323" explains="322">
一無端末，不可預待也。除情去欲，一自歸之也。
		</region>
	</paragraph>
	<paragraph index="27">
		<region typus="original" subtype="" id="324" explains="">
隨之不見其後，
		</region>
	</paragraph>
	<paragraph index="28">
		<region typus="comment" subtype="" id="325" explains="324">
言一無影跡，不可得而看。
		</region>
	</paragraph>
	<paragraph index="29">
		<region typus="original" subtype="" id="326" explains="">
執古之道，以御今之有，
		</region>
	</paragraph>
	<paragraph index="30">
		<region typus="comment" subtype="" id="327" explains="326">
聖人執守古道，生一以御物，知今當有一也。能知古始，是謂道紀。人能知上古本始有一，是謂知道綱紀也。
		</region>
	</paragraph>
</text>
