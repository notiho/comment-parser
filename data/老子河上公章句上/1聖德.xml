<?xml version='1.0' encoding='UTF-8'?>
<text title="老子河上公章句上" section="聖德" juan="1" original_title="道德經">
	<paragraph index="0">
		<region typus="original" subtype="title" id="805" explains="">
老子河上公章句上 聖德
		</region>
	</paragraph>
	<paragraph index="1">
		<region typus="original" subtype="" id="806" explains="">
道常無名，
		</region>
	</paragraph>
	<paragraph index="2">
		<region typus="comment" subtype="" id="807" explains="806">
道能陰能陽，能弛能張，能存能亡，故無常名也。
		</region>
	</paragraph>
	<paragraph index="3">
		<region typus="original" subtype="" id="808" explains="">
樸雖小，天下莫能臣也。
		</region>
	</paragraph>
	<paragraph index="4">
		<region typus="comment" subtype="" id="809" explains="808">
道樸雖小，微妙無形，天下不敢有臣使道者也。
		</region>
	</paragraph>
	<paragraph index="5">
		<region typus="original" subtype="" id="810" explains="">
侯王若能守之，萬物將自賓。
		</region>
	</paragraph>
	<paragraph index="6">
		<region typus="comment" subtype="" id="811" explains="810">
侯王若能守道無為，萬物將自賓，服從於德也。
		</region>
	</paragraph>
	<paragraph index="7">
		<region typus="original" subtype="" id="812" explains="">
天地相合，以降甘露，
		</region>
	</paragraph>
	<paragraph index="8">
		<region typus="comment" subtype="" id="813" explains="812">
侯王動作能與天相應和，天即降下甘露善瑞也。
		</region>
	</paragraph>
	<paragraph index="9">
		<region typus="original" subtype="" id="814" explains="">
民莫之令而自均。
		</region>
	</paragraph>
	<paragraph index="10">
		<region typus="comment" subtype="" id="815" explains="814">
天降甘露善瑞，則萬物莫有教令之者，皆自均調若一也。
		</region>
	</paragraph>
	<paragraph index="11">
		<region typus="original" subtype="" id="816" explains="">
始制有名，
		</region>
	</paragraph>
	<paragraph index="12">
		<region typus="comment" subtype="" id="817" explains="816">
始，道也。有名，萬物也。道無名能制於有名，無形，能制於有形也。
		</region>
	</paragraph>
	<paragraph index="13">
		<region typus="original" subtype="" id="818" explains="">
名亦既有，
		</region>
	</paragraph>
	<paragraph index="14">
		<region typus="comment" subtype="" id="819" explains="818">
既，盡也。有名之物，盡有情欲，叛道離德，故身毀辱也。
		</region>
	</paragraph>
	<paragraph index="15">
		<region typus="original" subtype="" id="820" explains="">
天亦將知之。
		</region>
	</paragraph>
	<paragraph index="16">
		<region typus="comment" subtype="" id="821" explains="820">
人能法道行德，天亦將自知之。
		</region>
	</paragraph>
	<paragraph index="17">
		<region typus="original" subtype="" id="822" explains="">
知之，所以不殆。
		</region>
	</paragraph>
	<paragraph index="18">
		<region typus="comment" subtype="" id="823" explains="822">
天知之，則神靈祐助，不復危怠。
		</region>
	</paragraph>
	<paragraph index="19">
		<region typus="original" subtype="" id="824" explains="">
譬道之在天下，猶川谷之與江海。
		</region>
	</paragraph>
	<paragraph index="20">
		<region typus="comment" subtype="" id="825" explains="824">
譬言道之在天下，與人相應和，如川谷與江海相流通也。
		</region>
	</paragraph>
</text>
