<?xml version='1.0' encoding='UTF-8'?>
<text title="老子河上公章句上" section="反朴" juan="1" original_title="道德經">
	<paragraph index="0">
		<region typus="original" subtype="title" id="687" explains="">
老子河上公章句上 反朴
		</region>
	</paragraph>
	<paragraph index="1">
		<region typus="original" subtype="" id="688" explains="">
知其雄，守其雌，為天下谿。
		</region>
	</paragraph>
	<paragraph index="2">
		<region typus="comment" subtype="" id="689" explains="688">
雄以喻尊，雌以喻卑。人雖自知其尊顯，當復守之以卑微，去雄之強梁，就雌之柔和，如是則天下歸之，如水流入深谿也。
		</region>
	</paragraph>
	<paragraph index="3">
		<region typus="original" subtype="" id="690" explains="">
為天下谿，常德不離，
		</region>
	</paragraph>
	<paragraph index="4">
		<region typus="comment" subtype="" id="691" explains="690">
人能謙下如深谿，則德常在，不復離於己。
		</region>
	</paragraph>
	<paragraph index="5">
		<region typus="original" subtype="" id="692" explains="">
復歸於嬰兒。
		</region>
	</paragraph>
	<paragraph index="6">
		<region typus="comment" subtype="" id="693" explains="692">
當復歸志於嬰兒，惷然而無所知也。
		</region>
	</paragraph>
	<paragraph index="7">
		<region typus="original" subtype="" id="694" explains="">
知其白守其黑，為天下式。
		</region>
	</paragraph>
	<paragraph index="8">
		<region typus="comment" subtype="" id="695" explains="694">
白以喻昭昭，黑以喻默默。人雖自知昭昭，明白當復守之以默默，如闇昧無所見，如是則可為天下法式，則德常在。
		</region>
	</paragraph>
	<paragraph index="9">
		<region typus="original" subtype="" id="696" explains="">
為天下式，常德不忒，
		</region>
	</paragraph>
	<paragraph index="10">
		<region typus="comment" subtype="" id="697" explains="696">
人能為天下法式，則德常在於己，不復差忒。
		</region>
	</paragraph>
	<paragraph index="11">
		<region typus="original" subtype="" id="698" explains="">
復歸於無極。
		</region>
	</paragraph>
	<paragraph index="12">
		<region typus="comment" subtype="" id="699" explains="698">
德不差忒，則常生久壽，歸身於無窮極也。
		</region>
	</paragraph>
	<paragraph index="13">
		<region typus="original" subtype="" id="700" explains="">
知其榮，守其辱，為天下谷。
		</region>
	</paragraph>
	<paragraph index="14">
		<region typus="comment" subtype="" id="701" explains="700">
榮以喻尊貴，辱以喻污濁。人能知己之有榮貴，當復守之以污濁，如是則天下歸之，如水流入深谷也。
		</region>
	</paragraph>
	<paragraph index="15">
		<region typus="original" subtype="" id="702" explains="">
為天下谷，常德乃足。
		</region>
	</paragraph>
	<paragraph index="16">
		<region typus="comment" subtype="" id="703" explains="702">
足，止也。人能為天下谷，則德乃常止於己。
		</region>
	</paragraph>
	<paragraph index="17">
		<region typus="original" subtype="" id="704" explains="">
復歸於樸。
		</region>
	</paragraph>
	<paragraph index="18">
		<region typus="comment" subtype="" id="705" explains="704">
復當歸身於質樸，不復為文飾。
		</region>
	</paragraph>
	<paragraph index="19">
		<region typus="original" subtype="" id="706" explains="">
樸散則為器，
		</region>
	</paragraph>
	<paragraph index="20">
		<region typus="comment" subtype="" id="707" explains="706">
器，用也。萬物之樸散則為器用也。若道散則為神明，流為日月，分為五行也。
		</region>
	</paragraph>
	<paragraph index="21">
		<region typus="original" subtype="" id="708" explains="">
聖人用之則為官長。
		</region>
	</paragraph>
	<paragraph index="22">
		<region typus="comment" subtype="" id="709" explains="708">
聖人升用則為百官之元長也。
		</region>
	</paragraph>
	<paragraph index="23">
		<region typus="original" subtype="" id="710" explains="">
故大制不割。
		</region>
	</paragraph>
	<paragraph index="24">
		<region typus="comment" subtype="" id="711" explains="710">
聖人用之則以大道制御天下，無所傷割，治身則以大道制御情欲，不害精神也。
		</region>
	</paragraph>
</text>
