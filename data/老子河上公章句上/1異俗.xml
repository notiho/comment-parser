<?xml version='1.0' encoding='UTF-8'?>
<text title="老子河上公章句上" section="異俗" juan="1" original_title="道德經">
	<paragraph index="0">
		<region typus="original" subtype="title" id="447" explains="">
老子河上公章句上 異俗
		</region>
	</paragraph>
	<paragraph index="1">
		<region typus="original" subtype="" id="448" explains="">
絕學，
		</region>
	</paragraph>
	<paragraph index="2">
		<region typus="comment" subtype="" id="449" explains="448">
絕學不真，不合道文。
		</region>
	</paragraph>
	<paragraph index="3">
		<region typus="original" subtype="" id="450" explains="">
無憂。
		</region>
	</paragraph>
	<paragraph index="4">
		<region typus="comment" subtype="" id="451" explains="450">
除浮華則無憂患也。
		</region>
	</paragraph>
	<paragraph index="5">
		<region typus="original" subtype="" id="452" explains="">
唯之與阿，相去幾何。
		</region>
	</paragraph>
	<paragraph index="6">
		<region typus="comment" subtype="" id="453" explains="452">
同為應對而相去幾何。疾時賤質而貴文。
		</region>
	</paragraph>
	<paragraph index="7">
		<region typus="original" subtype="" id="454" explains="">
善之與惡，相去若何。
		</region>
	</paragraph>
	<paragraph index="8">
		<region typus="comment" subtype="" id="455" explains="454">
善者稱譽，惡者諫諍，能相去何如。疾時惡忠直，用邪佞也。
		</region>
	</paragraph>
	<paragraph index="9">
		<region typus="original" subtype="" id="456" explains="">
人之所畏，不可不畏。
		</region>
	</paragraph>
	<paragraph index="10">
		<region typus="comment" subtype="" id="457" explains="456">
人謂道人也。人所畏者，畏不絕學之君也。不可不畏，近令色，殺仁賢。
		</region>
	</paragraph>
	<paragraph index="11">
		<region typus="original" subtype="" id="458" explains="">
荒兮其未央哉！
		</region>
	</paragraph>
	<paragraph index="12">
		<region typus="comment" subtype="" id="459" explains="458">
或言世俗人荒亂，欲進學為文，未央止也。
		</region>
	</paragraph>
	<paragraph index="13">
		<region typus="original" subtype="" id="460" explains="">
眾人熙熙，
		</region>
	</paragraph>
	<paragraph index="14">
		<region typus="comment" subtype="" id="461" explains="460">
熙熙，放淫多情欲也。
		</region>
	</paragraph>
	<paragraph index="15">
		<region typus="original" subtype="" id="462" explains="">
如享太牢，
		</region>
	</paragraph>
	<paragraph index="16">
		<region typus="comment" subtype="" id="463" explains="462">
如飢思太牢之具，意無足時也。
		</region>
	</paragraph>
	<paragraph index="17">
		<region typus="original" subtype="" id="464" explains="">
如春登臺。
		</region>
	</paragraph>
	<paragraph index="18">
		<region typus="comment" subtype="" id="465" explains="464">
春，陰陽交通，萬物感動，登台觀之，意志淫淫然。
		</region>
	</paragraph>
	<paragraph index="19">
		<region typus="original" subtype="" id="466" explains="">
我獨怕兮其未兆，
		</region>
	</paragraph>
	<paragraph index="20">
		<region typus="comment" subtype="" id="467" explains="466">
我獨怕然安靜，未有情慾之形兆也。
		</region>
	</paragraph>
	<paragraph index="21">
		<region typus="original" subtype="" id="468" explains="">
如嬰兒之未孩。
		</region>
	</paragraph>
	<paragraph index="22">
		<region typus="comment" subtype="" id="469" explains="468">
如小兒未能答偶人時也。
		</region>
	</paragraph>
	<paragraph index="23">
		<region typus="original" subtype="" id="470" explains="">
乘乘兮若無所歸。
		</region>
	</paragraph>
	<paragraph index="24">
		<region typus="comment" subtype="" id="471" explains="470">
我乘乘如窮鄙，無所歸就。
		</region>
	</paragraph>
	<paragraph index="25">
		<region typus="original" subtype="" id="472" explains="">
眾人皆有餘，
		</region>
	</paragraph>
	<paragraph index="26">
		<region typus="comment" subtype="" id="473" explains="472">
眾人餘財以為奢，餘智以為詐。
		</region>
	</paragraph>
	<paragraph index="27">
		<region typus="original" subtype="" id="474" explains="">
而我獨若遺。
		</region>
	</paragraph>
	<paragraph index="28">
		<region typus="comment" subtype="" id="475" explains="474">
我獨如遺棄，似於不足也。
		</region>
	</paragraph>
	<paragraph index="29">
		<region typus="original" subtype="" id="476" explains="">
我愚人之心也哉，
		</region>
	</paragraph>
	<paragraph index="30">
		<region typus="comment" subtype="" id="477" explains="476">
不與俗人相隨，守一不移，如愚人之心也。
		</region>
	</paragraph>
	<paragraph index="31">
		<region typus="original" subtype="" id="478" explains="">
沌沌兮。
		</region>
	</paragraph>
	<paragraph index="32">
		<region typus="comment" subtype="" id="479" explains="478">
無所分別。
		</region>
	</paragraph>
	<paragraph index="33">
		<region typus="original" subtype="" id="480" explains="">
俗人昭昭，
		</region>
	</paragraph>
	<paragraph index="34">
		<region typus="comment" subtype="" id="481" explains="480">
明且達也。
		</region>
	</paragraph>
	<paragraph index="35">
		<region typus="original" subtype="" id="482" explains="">
我獨若昏。
		</region>
	</paragraph>
	<paragraph index="36">
		<region typus="comment" subtype="" id="483" explains="482">
如闇昧也。
		</region>
	</paragraph>
	<paragraph index="37">
		<region typus="original" subtype="" id="484" explains="">
俗人察察，
		</region>
	</paragraph>
	<paragraph index="38">
		<region typus="comment" subtype="" id="485" explains="484">
察察，急且疾也。
		</region>
	</paragraph>
	<paragraph index="39">
		<region typus="original" subtype="" id="486" explains="">
我獨悶悶。
		</region>
	</paragraph>
	<paragraph index="40">
		<region typus="comment" subtype="" id="487" explains="486">
悶悶，無所割截。
		</region>
	</paragraph>
	<paragraph index="41">
		<region typus="original" subtype="" id="488" explains="">
忽兮若海，
		</region>
	</paragraph>
	<paragraph index="42">
		<region typus="comment" subtype="" id="489" explains="488">
我獨忽忽，如江海之流，莫知其所窮極也。
		</region>
	</paragraph>
	<paragraph index="43">
		<region typus="original" subtype="" id="490" explains="">
漂兮若無所止。
		</region>
	</paragraph>
	<paragraph index="44">
		<region typus="comment" subtype="" id="491" explains="490">
我獨漂漂，若飛若揚，無所止也，志意在神域也。
		</region>
	</paragraph>
	<paragraph index="45">
		<region typus="original" subtype="" id="492" explains="">
眾人皆有以，
		</region>
	</paragraph>
	<paragraph index="46">
		<region typus="comment" subtype="" id="493" explains="492">
以，有為也。
		</region>
	</paragraph>
	<paragraph index="47">
		<region typus="original" subtype="" id="494" explains="">
而我獨頑，
		</region>
	</paragraph>
	<paragraph index="48">
		<region typus="comment" subtype="" id="495" explains="494">
我獨無為。
		</region>
	</paragraph>
	<paragraph index="49">
		<region typus="original" subtype="" id="496" explains="">
似鄙。
		</region>
	</paragraph>
	<paragraph index="50">
		<region typus="comment" subtype="" id="497" explains="496">
鄙，似若不逮也。
		</region>
	</paragraph>
	<paragraph index="51">
		<region typus="original" subtype="" id="498" explains="">
我獨異於人，
		</region>
	</paragraph>
	<paragraph index="52">
		<region typus="comment" subtype="" id="499" explains="498">
我獨與人異也。
		</region>
	</paragraph>
	<paragraph index="53">
		<region typus="original" subtype="" id="500" explains="">
而貴食母。
		</region>
	</paragraph>
	<paragraph index="54">
		<region typus="comment" subtype="" id="501" explains="500">
食，用也。母，道也。我獨貴用道也。
		</region>
	</paragraph>
</text>
