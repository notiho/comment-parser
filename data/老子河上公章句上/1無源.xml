<?xml version='1.0' encoding='UTF-8'?>
<text title="老子河上公章句上" section="無源" juan="1" original_title="道德經">
	<paragraph index="0">
		<region typus="original" subtype="title" id="95" explains="">
老子河上公章句上 無源
		</region>
	</paragraph>
	<paragraph index="1">
		<region typus="original" subtype="" id="96" explains="">
道沖而用之，
		</region>
	</paragraph>
	<paragraph index="2">
		<region typus="comment" subtype="" id="97" explains="96">
沖，中也。道匿名藏譽，其用在中。
		</region>
	</paragraph>
	<paragraph index="3">
		<region typus="original" subtype="" id="98" explains="">
或不盈，
		</region>
	</paragraph>
	<paragraph index="4">
		<region typus="comment" subtype="" id="99" explains="98">
或，常也。道常謙虛不盈滿。
		</region>
	</paragraph>
	<paragraph index="5">
		<region typus="original" subtype="" id="100" explains="">
淵乎似萬物之宗。
		</region>
	</paragraph>
	<paragraph index="6">
		<region typus="comment" subtype="" id="101" explains="100">
道淵深不可知，似為萬物之宗祖。
		</region>
	</paragraph>
	<paragraph index="7">
		<region typus="original" subtype="" id="102" explains="">
挫其銳，
		</region>
	</paragraph>
	<paragraph index="8">
		<region typus="comment" subtype="" id="103" explains="102">
銳，進也。人欲銳精進取功名，當挫止之，法道不自見也。
		</region>
	</paragraph>
	<paragraph index="9">
		<region typus="original" subtype="" id="104" explains="">
解其紛，
		</region>
	</paragraph>
	<paragraph index="10">
		<region typus="comment" subtype="" id="105" explains="104">
紛，結恨也。當念道無為以解釋。
		</region>
	</paragraph>
	<paragraph index="11">
		<region typus="original" subtype="" id="106" explains="">
和其光，
		</region>
	</paragraph>
	<paragraph index="12">
		<region typus="comment" subtype="" id="107" explains="106">
言雖有獨見之明，當知闇昧，不當以擢亂人也。
		</region>
	</paragraph>
	<paragraph index="13">
		<region typus="original" subtype="" id="108" explains="">
同其塵。
		</region>
	</paragraph>
	<paragraph index="14">
		<region typus="comment" subtype="" id="109" explains="108">
當與眾庶同垢塵，不當自別殊。
		</region>
	</paragraph>
	<paragraph index="15">
		<region typus="original" subtype="" id="110" explains="">
湛兮似若存。
		</region>
	</paragraph>
	<paragraph index="16">
		<region typus="comment" subtype="" id="111" explains="110">
言當湛然安靜，故能長存不亡。
		</region>
	</paragraph>
	<paragraph index="17">
		<region typus="original" subtype="" id="112" explains="">
吾不知誰之子，
		</region>
	</paragraph>
	<paragraph index="18">
		<region typus="comment" subtype="" id="113" explains="112">
老子言：我不知，道所從生。
		</region>
	</paragraph>
	<paragraph index="19">
		<region typus="original" subtype="" id="114" explains="">
象帝之先。
		</region>
	</paragraph>
	<paragraph index="20">
		<region typus="comment" subtype="" id="115" explains="114">
道自在天帝之前，此言道乃先天地之生也。至今在者，以能安靜湛然，不勞煩，欲使人修身法道。
		</region>
	</paragraph>
</text>
