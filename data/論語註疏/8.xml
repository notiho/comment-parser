<?xml version='1.0' encoding='UTF-8'?>
<text title="論語註疏" section="泰伯" juan="8" original_title="論語">
	<paragraph index="0">
		<region typus="summary" subtype="" id="1384" explains="">
疏正義曰：此篇論禮讓仁孝之德，賢人君子之風，勸學立身，守道為政，歎美正樂，鄙薄小人，遂稱堯、舜及禹、文王、武王。以前篇論孔子之行，此篇首末載賢聖之德，故以為次也。
		</region>
	</paragraph>
	<paragraph index="1">
		<region typus="original" subtype="" id="1385" explains="">
子曰：「泰伯，其可謂至德也已矣。三以天下讓，民無得而稱焉。」
		</region>
		<region typus="comment" subtype="" id="1386" explains="1385">
（王曰：「泰伯，周太王之長子。次弟仲雍，少弟季曆。季曆賢，又生聖子文王昌，昌必有天下，故泰伯以天下三讓於王季。其讓隱，故無得而稱言之者，所以為至德也。」）
		</region>
	</paragraph>
	<paragraph index="2">
		<region typus="comment" subtype="疏_prefix" id="1387" explains="">
疏子曰：「泰伯，其可謂至德也已矣。三以天下讓，民無得而稱焉。」
		</region>
		<region typus="comment" subtype="疏_body" id="1388" explains="1385">
○正義曰：此章論泰伯讓位之德也。泰伯，周太王之長子。次弟仲雍，少弟季曆。季曆賢，又生聖子文王昌，昌必有天下，故泰伯三以天下讓於王季。其讓隱，故民無得而稱言之者，故所以為至德，而孔子美之也。鄭玄注云：「泰伯，周太王之長子。次子仲雍，次子季曆。太王見季曆賢，又生文王，有聖人表，故欲立之而未有命。太王疾，太伯因適吳、越采藥，太王歿而不返，季曆為喪主，一讓也。季曆赴之，不來奔喪，二讓也。免喪之後，遂斷髮文身，三讓也。三讓之美，皆隱蔽不著，故人無得而稱焉。」
		</region>
	</paragraph>
	<paragraph index="3">
		<region typus="comment" subtype="注_prefix" id="1389" explains="">
注「 王曰」至「至德也」。
		</region>
		<region typus="comment" subtype="注_body" id="1390" explains="1386">
○正義曰：云「泰伯，周太王之長子云云」者，《史記· 吳世家》云：「泰伯弟仲雍，皆周太王之子，而王季曆之兄也。季曆賢，而有聖子昌，太王欲立季曆以及昌，於是泰伯、仲雍二人乃奔荊蠻，文身斷髮，示不可用，以辟季曆。季曆果立，是為王季，而昌為文王。泰伯之奔荊蠻，自號句吳。荊蠻義之，從而歸之千餘家，立為吳泰伯。泰伯卒，無子，弟仲雍立，是為吳仲雍。仲雍卒，子季簡立。季簡卒，子叔達立。叔達卒，子周章立。是時周武王克殷，求太伯、仲雍之後，得周章。周章已君吳，因而封之。乃封周章弟虞仲於周之北故夏墟，是為虞仲，列為諸侯。」是泰伯讓位之事也。
		</region>
	</paragraph>
	<paragraph index="4">
		<region typus="original" subtype="" id="1391" explains="">
子曰：「恭而無禮則勞，慎而無禮則葸，
		</region>
		<region typus="comment" subtype="" id="1392" explains="1391">
（「葸，畏懼之貌，言慎而不以禮節之，則常畏懼。」）
		</region>
		<region typus="original" subtype="" id="1393" explains="">
勇而無禮則亂，直而無禮則絞。
		</region>
		<region typus="comment" subtype="" id="1394" explains="1393">
（馬曰：「絞，絞刺也。」）
		</region>
		<region typus="original" subtype="" id="1395" explains="">
君子篤於親則民興於仁，故舊不遺則民不偷。」
		</region>
		<region typus="comment" subtype="" id="1396" explains="1395">
（包曰：「興，起也。君能厚於親屬，不遺忘其故舊，行之美者，則民皆化之，起為仁厚之行，不偷薄。」）
		</region>
	</paragraph>
	<paragraph index="5">
		<region typus="comment" subtype="疏_prefix" id="1397" explains="">
疏「 子曰」至「不偷」。
		</region>
		<region typus="comment" subtype="疏_body" id="1398" explains="1391,1393,1395">
○正義曰：此章貴禮也。「子曰：恭而無禮則勞」者，勞謂困苦，言人為恭孫，而無禮以節之，則自困苦。「慎而無禮則葸」者，葸，畏懼之貌。言慎而不以禮節之，則常畏懼也。「勇而無禮則亂」者，亂謂逆惡。言人勇而不以禮節之，則為亂矣。「直而無禮則絞」者，正曲為直。絞謂絞刺也。言人而為直，不以禮節，則絞刺人之非也。「君子篤於親則民興於仁，故舊不遺則民不偷」者，君子，人君也。篤，厚也。興，起也。偷，薄也。言君能厚於親屬，則民化之，起為仁行，相親友也。君不遺忘其故舊，故民德歸厚不偷薄也。
		</region>
	</paragraph>
	<paragraph index="6">
		<region typus="original" subtype="" id="1399" explains="">
曾子有疾，召門弟子曰：「啟予足，啟予手。
		</region>
		<region typus="comment" subtype="" id="1400" explains="1399">
（鄭曰：「啟，開也。曾子以為受身體於父母，不敢毀傷，故使弟子開衾而視之也。」）
		</region>
		<region typus="original" subtype="" id="1401" explains="">
《詩》云：『戰戰兢兢，如臨深淵，如履薄冰。』
		</region>
		<region typus="comment" subtype="" id="1402" explains="1401">
（孔曰：「言此《詩》者，喻已常戒慎，恐有所毀傷。」）
		</region>
		<region typus="original" subtype="" id="1403" explains="">
而今而後，吾知免夫。小子！」
		</region>
		<region typus="comment" subtype="" id="1404" explains="1403">
（周曰：「乃今日後，我自知免於患難矣。小子，弟子也。呼之者，欲使聽識其言。」）
		</region>
	</paragraph>
	<paragraph index="7">
		<region typus="comment" subtype="疏_prefix" id="1405" explains="">
疏「 曾子」至「小子」。
		</region>
		<region typus="comment" subtype="疏_body" id="1406" explains="1399,1401,1403">
○正義曰：此章言曾子之孝，不敢毀傷也。「曾子有疾，召門弟子曰：啟予足，啟予手」者，啟，開也。曾子以為受身體於父母，不敢毀傷，故有疾恐死，召其門弟子，使開衾而視之，以明無毀傷也。「《詩》云：戰戰兢兢，如臨深淵，如履薄冰」者，《小雅·小旻篇》文也。戰戰，恐懼。兢兢，戒慎。臨深，恐墜。履薄，恐陷。曾子言此詩者，喻己常戒慎，恐有所毀傷也。「而今而後，吾知免夫。小子」者，小子，弟子也。言乃今日後，自知免於患難矣。呼弟子者，欲使聽識其言也。
		</region>
	</paragraph>
	<paragraph index="8">
		<region typus="original" subtype="" id="1407" explains="">
曾子有疾，孟敬子問之。
		</region>
		<region typus="comment" subtype="" id="1408" explains="1407">
（馬曰：「孟敬子，魯大夫仲孫捷。」）
		</region>
		<region typus="original" subtype="" id="1409" explains="">
曾子言曰：「鳥之將死，其鳴也哀。人之將死，其言也善。
		</region>
		<region typus="comment" subtype="" id="1410" explains="1409">
（包曰：「欲戒敬子，言我將死，言善可用。」）
		</region>
		<region typus="original" subtype="" id="1411" explains="">
君子所貴乎道者三：動容貌，斯遠暴慢矣；正顏色，斯近信矣；出辭氣，斯遠鄙倍矣。
		</region>
		<region typus="comment" subtype="" id="1412" explains="1411">
（鄭曰：「此道謂禮也。動容貌，能濟濟蹌蹌，則人不敢暴慢之；正顏色，能矜莊嚴栗，則人不敢欺詐之；出辭氣，能順而說之，則無惡戾之言入於耳。」）
		</region>
		<region typus="original" subtype="" id="1413" explains="">
籩豆之事，則有司存。」
		</region>
		<region typus="comment" subtype="" id="1414" explains="1413">
（包曰：「敬子忽大務小，故又戒之以此。籩豆，禮器。」）
		</region>
	</paragraph>
	<paragraph index="9">
		<region typus="comment" subtype="疏_prefix" id="1415" explains="">
疏「 曾子」至「司存」。
		</region>
		<region typus="comment" subtype="疏_body" id="1416" explains="1407,1409,1411,1413">
○正義曰：此章貴禮也。「曾子有疾，孟敬子問之」者，來問疾也。「曾子言曰：鳥之將死，其鳴也哀。人之將死，其言也善」者，曾子因敬子來問已疾，將欲戒之，先以此言告之，言我將死，言善可用也。「君子所貴乎道者三：動容貌斯遠暴慢矣，正顏色斯近信矣，出辭氣斯遠鄙倍矣」者，此其所戒之辭也。道，謂禮也。言君子所崇貴乎禮者有三事也：動容貌，能濟濟蹌蹌，則人不敢暴慢之；正顏色，能矜莊嚴栗，則人不敢欺誕之；出辭氣，能順而說之，則無鄙惡倍戾之言入於耳也。人之相接，先見容貌，次觀顏色，次交言語，故三者相次而言也。暴慢鄙倍，同是惡事，故俱云遠。信是善事，故云近也。「籩豆之事，則有司存」者，敬子輕忽大事，務行小事，故又戒之以此。籩豆，禮器也。言執籩豆行禮之事，則有所主者存焉。此乃事之小者，無用親之。
		</region>
	</paragraph>
	<paragraph index="10">
		<region typus="comment" subtype="注_prefix" id="1417" explains="">
注「孟敬子，魯大夫仲孫捷」。
		</region>
		<region typus="comment" subtype="注_body" id="1418" explains="1408">
○正義曰：鄭玄注《檀弓》云：「敬子，武伯之子，名捷。」是也。
		</region>
	</paragraph>
	<paragraph index="11">
		<region typus="comment" subtype="注_prefix" id="1419" explains="">
注「包曰：欲戒敬子，言我將死，言善可用」。
		</region>
		<region typus="comment" subtype="注_body" id="1420" explains="1410">
○正義曰：案《春秋左氏傳》魏顆父病困，命使殺妾以殉。又晉趙孟、孝伯並將死，其語偷。又晉程鄭問降階之道，鄭然明以將死而有惑疾。此等並是將死之時，其言皆變常。而曾子云「人之將死，其言也善」者，但人之疾患有深有淺，淺則神正，深則神亂。故魏顆父初欲嫁妾是其神正之時。曾子云「其言也善」，是其未困之日。且曾子，賢人，至困猶善。其中庸已下，未有疾病，天奪之魄，苟欲偷生，則趙孟、孝伯、程鄭之徒不足怪也。
		</region>
	</paragraph>
	<paragraph index="12">
		<region typus="comment" subtype="注_prefix" id="1421" explains="">
注「籩豆，禮器」。
		</region>
		<region typus="comment" subtype="注_body" id="1422" explains="1414">
○正義曰：《周禮·天官》：「籩人掌四籩之實。」「醢人掌四豆之實。」鄭注云：「籩，竹器如豆者，其容實皆四升。」《釋器》云：「木豆謂之豆。竹豆謂之籩。」豆盛菹醢，籩盛棗栗，以供祭祀享燕，故云禮器也。
		</region>
	</paragraph>
	<paragraph index="13">
		<region typus="original" subtype="" id="1423" explains="">
曾子曰：「以能問於不能，以多問於寡，有若無，實若虛，犯而不校，
		</region>
		<region typus="comment" subtype="" id="1424" explains="1423">
（包曰：「校，報也。言見侵犯不報。」）
		</region>
		<region typus="original" subtype="" id="1425" explains="">
昔者吾友嚐從事於斯矣。」
		</region>
		<region typus="comment" subtype="" id="1426" explains="1425">
（馬曰：「友，謂顏淵。」）
		</region>
	</paragraph>
	<paragraph index="14">
		<region typus="comment" subtype="疏_prefix" id="1427" explains="">
疏「 曾子」至「斯矣」。
		</region>
		<region typus="comment" subtype="疏_body" id="1428" explains="1423,1425">
○正義曰：此章稱顏淵之德行也。「曾子曰：以能問於不能，以多問於寡，有若無，實若虛，犯而不校」者，校，報也。言其好學持謙，見侵犯而不報也。「昔者吾友嚐從事於斯矣」者，曾子云：「 昔時我同誌之友顏淵嚐從事於斯矣。」言能行此上之事也。
		</region>
	</paragraph>
	<paragraph index="15">
		<region typus="original" subtype="" id="1429" explains="">
曾子曰：「可以讬六尺之孤，
		</region>
		<region typus="comment" subtype="" id="1430" explains="1429">
（孔曰：「六尺之孤，幼少之君。」）
		</region>
		<region typus="original" subtype="" id="1431" explains="">
可以寄百里之命，
		</region>
		<region typus="comment" subtype="" id="1432" explains="1431">
（孔曰：「攝君之政令。」）
		</region>
		<region typus="original" subtype="" id="1433" explains="">
臨大節而不可奪也，
		</region>
		<region typus="comment" subtype="" id="1434" explains="1433">
（大節，安國家，定社稷。奪，不可傾奪。）
		</region>
		<region typus="original" subtype="" id="1435" explains="">
君子人與？君子人也。
		</region>
	</paragraph>
	<paragraph index="16">
		<region typus="comment" subtype="疏_prefix" id="1436" explains="">
疏「曾子」至「人也」。
		</region>
		<region typus="comment" subtype="疏_body" id="1437" explains="1429,1431,1433,1435">
○正義曰：此章論君子德行也。「曾子曰：可以讬六尺之孤」者，謂可委讬以幼少之君也。若周公、霍光也。「可以寄百里之命」者，謂君在亮陰，可當國攝君之政令也。「臨大節而不可奪也」者，奪，謂傾奪。大節，謂安國家，定社稷。言事有可以安國家，定社稷，臨時固守，群眾不可傾奪也。「君子人與？君子人也」者，言能此已上之事，可以謂之君子人與？與者，疑而未定之辭。審而察之，能此上事者，可謂君子，無複疑也，故又云君子人也。
		</region>
	</paragraph>
	<paragraph index="17">
		<region typus="comment" subtype="注_prefix" id="1438" explains="">
注「孔曰：六尺之孤，幼少之君」。
		</region>
		<region typus="comment" subtype="注_body" id="1439" explains="1430">
○正義曰：鄭玄注此云：「六尺之孤，年十五已下。」言「已下」者，正謂十四已下亦可寄讬，非謂六尺可通十四已下。鄭知六尺年十五者，以《周禮·鄉大夫職》云：「國中自七尺以及六十，野自六尺以及六十有五，皆征之。」以其國中七尺為二十，對六十，野云六尺對六十五，晚校五年，明知六尺與七尺早校五年，故以六尺為十五也。
		</region>
	</paragraph>
	<paragraph index="18">
		<region typus="original" subtype="" id="1440" explains="">
曾子曰：「士不可以不弘毅，任重而道遠。
		</region>
		<region typus="comment" subtype="" id="1441" explains="1440">
（包曰：「弘，大也。毅，強而能斷也。士弘毅，然後能負重任，致遠路。」）
		</region>
		<region typus="original" subtype="" id="1442" explains="">
仁以為己任，不亦重乎？死而後已，不亦遠乎？」
		</region>
		<region typus="comment" subtype="" id="1443" explains="1442">
（孔曰：「以仁為己任，重莫重焉。死而後已，遠莫遠焉。」）
		</region>
	</paragraph>
	<paragraph index="19">
		<region typus="comment" subtype="疏_prefix" id="1444" explains="">
疏「 曾子」至「遠乎」。
		</region>
		<region typus="comment" subtype="疏_body" id="1445" explains="1440,1442">
○正義曰：此章明士行也。「曾子曰：士不可以不弘毅，任重而道遠」者，弘，大也。毅，強而能斷也。言士能弘毅，然後能負重任，致遠路也。「仁以為己任，不亦重乎？死而後已，不亦遠乎」者，複明任重道遠之事也。言仁以為己任，人鮮克舉之，是他物之重，莫重於此焉。他人行仁，則日月至焉而已矣。士則死而後已，是遠莫遠焉。
		</region>
	</paragraph>
	<paragraph index="20">
		<region typus="original" subtype="" id="1446" explains="">
子曰：「興於《詩》，
		</region>
		<region typus="comment" subtype="" id="1447" explains="1446">
（包曰：「興，起也。言脩身當先學《詩》。」）
		</region>
		<region typus="original" subtype="" id="1448" explains="">
立於禮，
		</region>
		<region typus="comment" subtype="" id="1449" explains="1448">
（包曰：「禮者，所以立身。」）
		</region>
		<region typus="original" subtype="" id="1450" explains="">
成於樂。
		</region>
		<region typus="comment" subtype="" id="1451" explains="1450">
（包曰：「樂所以成性。」）
		</region>
	</paragraph>
	<paragraph index="21">
		<region typus="comment" subtype="疏_prefix" id="1452" explains="">
疏「子曰：興於《詩》，立於禮，成於樂」。
		</region>
		<region typus="comment" subtype="疏_body" id="1453" explains="1446,1448,1450">
○正義曰：此章記人立身成德之法也。興，起也。言人脩身，當先起於《詩》也。立身必須學禮，成性在於學樂。不學《詩》，無以言。不學禮，無以立。既學《詩》、《禮》，然後樂以成之也。
		</region>
	</paragraph>
	<paragraph index="22">
		<region typus="original" subtype="" id="1454" explains="">
子曰：「民可使由之，不可使知之。」
		</region>
		<region typus="comment" subtype="" id="1455" explains="1454">
（由，用也。可使用而不可使知者，百姓能日用而不能知。）
		</region>
	</paragraph>
	<paragraph index="23">
		<region typus="comment" subtype="疏_prefix" id="1456" explains="">
疏「子曰：民可使由之，不可使知之」。
		</region>
		<region typus="comment" subtype="疏_body" id="1457" explains="1454">
○正義曰：此章言聖人之道深遠，人不易知也。由，用也。「民可使用之，而不可使知之」者，以百姓能日用而不能知故也。
		</region>
	</paragraph>
	<paragraph index="24">
		<region typus="original" subtype="" id="1458" explains="">
子曰：「好勇疾貧，亂也。
		</region>
		<region typus="comment" subtype="" id="1459" explains="1458">
（包曰：「好勇之人而患疾已貧賤者，必將為亂。」）
		</region>
		<region typus="original" subtype="" id="1460" explains="">
人而不仁，疾之已甚，亂也。」
		</region>
		<region typus="comment" subtype="" id="1461" explains="1460">
（包曰：「疾惡太甚，亦使其為亂。」）
		</region>
	</paragraph>
	<paragraph index="25">
		<region typus="comment" subtype="疏_prefix" id="1462" explains="">
疏「子曰：好勇疾貧，亂也。人而不仁，疾之已甚，亂也」。
		</region>
		<region typus="comment" subtype="疏_body" id="1463" explains="1458,1460">
○正義曰：此章說小人之行也。言好勇之人患疾己貧者，必將為逆亂也。人若本性不仁，則當以禮孫接，不可深疾之。若疾惡太甚，亦使為亂也。
		</region>
	</paragraph>
	<paragraph index="26">
		<region typus="original" subtype="" id="1464" explains="">
子曰：「如有周公之才之美，使驕且吝，其餘不足觀也已矣。」
		</region>
		<region typus="comment" subtype="" id="1465" explains="1464">
（孔曰：「周公者，周公旦。」）
		</region>
	</paragraph>
	<paragraph index="27">
		<region typus="comment" subtype="疏_prefix" id="1466" explains="">
疏「子曰：如有周公之才之美，使驕且吝，其餘不足觀也已」。
		</region>
		<region typus="comment" subtype="疏_body" id="1467" explains="1464">
○正義曰：此章戒人驕吝也。周公，周公旦也，大聖之人也，才美兼備。設人有周公之才美，使為驕矜，且鄙吝，其餘雖有善行，不足觀也。言為鄙吝所揜棄也。
		</region>
	</paragraph>
	<paragraph index="28">
		<region typus="comment" subtype="注_prefix" id="1468" explains="">
注「周公者，周公旦」。
		</region>
		<region typus="comment" subtype="注_body" id="1469" explains="1465">
○正義曰：以春秋之世別有周公，此孔子極言其才美而云周公，恐與彼相嫌，故注者明之。
		</region>
	</paragraph>
	<paragraph index="29">
		<region typus="original" subtype="" id="1470" explains="">
子曰：「三年學，不至於穀，不易得也。」
		</region>
		<region typus="comment" subtype="" id="1471" explains="1470">
（孔曰：「穀，善也。言人三歲學，不至於善，不可得言必無也，所以勸人學。」）
		</region>
	</paragraph>
	<paragraph index="30">
		<region typus="comment" subtype="疏_prefix" id="1472" explains="">
疏「子曰：三年學，不至於穀，不易得也」。
		</region>
		<region typus="comment" subtype="疏_body" id="1473" explains="1470">
○正義曰：此章勸學也。穀，善也。言人勤學三歲，必至於善。若三歲學，不至於善，不可得言必無也，所以勸人學也。
		</region>
	</paragraph>
	<paragraph index="31">
		<region typus="original" subtype="" id="1474" explains="">
子曰：「篤信好學，守死善道。危邦不入，亂邦不居。天下有道則見，無道則隱。
		</region>
		<region typus="comment" subtype="" id="1475" explains="1474">
（包曰：「言行當常然。危邦不入，始欲往。亂邦不居，今欲去。亂謂臣弑君，子弑父。危者，將亂之兆。」）
		</region>
		<region typus="original" subtype="" id="1476" explains="">
邦有道，貧且賤焉，恥也。邦無道，富且貴焉，恥也。」
		</region>
	</paragraph>
	<paragraph index="32">
		<region typus="comment" subtype="疏_prefix" id="1477" explains="">
疏「 子曰」至「恥也」。
		</region>
		<region typus="comment" subtype="疏_body" id="1478" explains="1474,1476">
○正義曰：此章勸人守道也。「子曰：篤信好學」者，言厚於誠信而好學問也。「守死善道」者，守節至死，不離善道也。「危邦不入，亂邦不居」者，亂謂臣弑君，子弑父。危者，將亂之兆也。不入，謂始欲往，見其亂兆，不複入也。不居，謂今欲去，見其已亂，則遂去之也。「天下有道則見，無道則隱」者，言值明君則當出仕，遇闇主則當隱遯。「邦有道，貧且賤焉，恥也」者，恥其不得明君之祿也。「邦無道，富且貴焉，恥也」者，恥食汙君之祿，以致富貴也。言人之為行，當常如此。
		</region>
	</paragraph>
	<paragraph index="33">
		<region typus="original" subtype="" id="1479" explains="">
子曰：「不在其位；不謀其政。」
		</region>
		<region typus="comment" subtype="" id="1480" explains="1479">
（孔曰：「欲各專一於其職。」）
		</region>
	</paragraph>
	<paragraph index="34">
		<region typus="comment" subtype="疏_prefix" id="1481" explains="">
疏「子曰：不在其位，不謀其政」。
		</region>
		<region typus="comment" subtype="疏_body" id="1482" explains="1479">
○正義曰：此章戒人侵官也。言不在此位，則不得謀此位之政。欲使各專一守於其本職也。
		</region>
	</paragraph>
	<paragraph index="35">
		<region typus="original" subtype="" id="1483" explains="">
子曰：「師摯之始，《關雎》之亂，洋洋乎盈耳哉！」
		</region>
		<region typus="comment" subtype="" id="1484" explains="1483">
（鄭曰：「師摯，魯大師之名。始，猶首也。周道衰微，鄭、衛之音作，正樂廢而失節。魯大師摯識《關雎》之聲，而首理其亂，有洋洋盈耳，聽而美之。」）
		</region>
	</paragraph>
	<paragraph index="36">
		<region typus="comment" subtype="疏_prefix" id="1485" explains="">
疏「 子曰：師摯之始，《關雎》之亂，洋洋乎盈耳哉！」
		</region>
		<region typus="comment" subtype="疏_body" id="1486" explains="1483">
正義曰：此章美正樂之音也。師摯，魯太師名也。始猶首也。《關雎》，《周南》篇名，正樂之首章也。周道衰微，鄭、衛之音作，正樂廢而失節。魯太師摯識《關雎》之聲，而首理其亂者，洋洋盈耳，聽而美之。
		</region>
	</paragraph>
	<paragraph index="37">
		<region typus="original" subtype="" id="1487" explains="">
子曰：「狂而不直，
		</region>
		<region typus="comment" subtype="" id="1488" explains="1487">
（孔曰：「狂者，進取宜直。」）
		</region>
		<region typus="original" subtype="" id="1489" explains="">
侗而不願，
		</region>
		<region typus="comment" subtype="" id="1490" explains="1489">
（孔曰：「侗，未成器之人，宜謹願。」）
		</region>
		<region typus="original" subtype="" id="1491" explains="">
悾悾而不信，
		</region>
		<region typus="comment" subtype="" id="1492" explains="1491">
（包曰：「悾悾，愨也，宜可信。」）
		</region>
		<region typus="original" subtype="" id="1493" explains="">
吾不知之矣。」
		</region>
		<region typus="comment" subtype="" id="1494" explains="1493">
（孔曰：「言皆與常度反，我不知之。」）
		</region>
	</paragraph>
	<paragraph index="38">
		<region typus="comment" subtype="疏_prefix" id="1495" explains="">
疏「子曰：狂而不直，侗而不願，悾悾而不信，吾不知之矣」。
		</region>
		<region typus="comment" subtype="疏_body" id="1496" explains="1487,1489,1491,1493">
○正義曰：此章孔子疾小人之性與常度反也。狂者，進取宜直，而乃不直。侗，未成器之人，宜謹願，而乃不願。悾悾，愨也，謹愨之人，宜信，而乃不信。此等之人，皆與常度反，我不知之也。
		</region>
	</paragraph>
	<paragraph index="39">
		<region typus="original" subtype="" id="1497" explains="">
子曰：「學如不及，猶恐失之。」
		</region>
		<region typus="comment" subtype="" id="1498" explains="1497">
（學自外入，至熟乃可長久。如不及，猶恐失之。）
		</region>
	</paragraph>
	<paragraph index="40">
		<region typus="comment" subtype="疏_prefix" id="1499" explains="">
疏「子曰：學如不及，猶恐失之」。
		</region>
		<region typus="comment" subtype="疏_body" id="1500" explains="1497">
○正義曰：此章勸學也。言學自外入，至熟乃可長久，故勤學汲汲，如不及，猶恐失之也，何況怠惰而不汲汲者乎？
		</region>
	</paragraph>
	<paragraph index="41">
		<region typus="original" subtype="" id="1501" explains="">
子曰：「巍巍乎，舜、禹之有天下也，而不與焉。」
		</region>
		<region typus="comment" subtype="" id="1502" explains="1501">
（美舜、禹也。言已不與求天下而得之。巍巍，高大之稱。）
		</region>
	</paragraph>
	<paragraph index="42">
		<region typus="comment" subtype="疏_prefix" id="1503" explains="">
疏「子曰：巍巍乎，舜、禹之有天下也，而不與焉」。
		</region>
		<region typus="comment" subtype="疏_body" id="1504" explains="1501">
○正義曰：此章美舜、禹也。巍巍，高大之稱。言舜、禹之有天下，自以功德受禪，不與求而得之，所以其德巍巍然高大也。
		</region>
	</paragraph>
	<paragraph index="43">
		<region typus="original" subtype="" id="1505" explains="">
子曰：「大哉，堯之為君也！巍巍乎，唯天為大，唯堯則之。
		</region>
		<region typus="comment" subtype="" id="1506" explains="1505">
（孔曰：「則，法也。美堯能法天而行化。」）
		</region>
		<region typus="original" subtype="" id="1507" explains="">
蕩蕩乎，民無能名焉。
		</region>
		<region typus="comment" subtype="" id="1508" explains="1507">
（包曰：「蕩蕩，廣遠之稱。言其布德廣遠，民無能識其名焉。」）
		</region>
		<region typus="original" subtype="" id="1509" explains="">
巍巍乎，其有成功也。
		</region>
		<region typus="comment" subtype="" id="1510" explains="1509">
（功成化隆，高大巍巍。）
		</region>
		<region typus="original" subtype="" id="1511" explains="">
煥乎，其有文章。
		</region>
		<region typus="comment" subtype="" id="1512" explains="1511">
（煥，明也。其立文垂製又著明。）
		</region>
	</paragraph>
	<paragraph index="44">
		<region typus="comment" subtype="疏_prefix" id="1513" explains="">
疏「 子曰」至「文章」。
		</region>
		<region typus="comment" subtype="疏_body" id="1514" explains="1505,1507,1509,1511">
○正義曰：此章歎美堯也。「子曰：大哉，堯之為君也！巍巍乎，惟天為大，唯堯則之」者，則，法也。言大矣哉，堯之為君也！聰明文思，其德高大。巍巍然有形之中，唯天為大，萬物資始，四時行焉，唯堯能法此天道而行其化焉。「蕩蕩乎，民無能名焉」者，蕩蕩，廣遠之稱。言其布德廣遠，民無能識其名者焉。「巍巍乎，其有成功也」者，言其治民功成化隆，高大巍巍然。「煥乎，其有文章」者，煥，明也。言其立文垂製又著明也。
		</region>
	</paragraph>
	<paragraph index="45">
		<region typus="original" subtype="" id="1515" explains="">
舜有臣五人而天下治。
		</region>
		<region typus="comment" subtype="" id="1516" explains="1515">
（孔曰：「禹、稷、契、皋陶、伯益。」）
		</region>
		<region typus="original" subtype="" id="1517" explains="">
武王曰：「予有亂臣十人。」
		</region>
		<region typus="comment" subtype="" id="1518" explains="1517">
（馬曰：「亂，治也。治官者十人，謂周公旦、召公奭、太公望、畢公、榮公、太顛、閎夭、散宜生、南宮適，其一人謂文母。」）
		</region>
		<region typus="original" subtype="" id="1519" explains="">
孔子曰：「才難，不其然乎？唐、虞之際，於斯為盛。有婦人焉，九人而已。
		</region>
		<region typus="comment" subtype="" id="1520" explains="1519">
（孔曰：「唐者，堯號。虞者，舜號。際者，堯舜交會之間。斯，此也。言堯、舜交會之間，比於周，周最盛，多賢才，然尚有一婦人，其餘九人而已。大才難得，豈不然乎。」）
		</region>
		<region typus="original" subtype="" id="1521" explains="">
三分天下有其二，以服事殷。周之德，可謂至德也已矣。」
		</region>
		<region typus="comment" subtype="" id="1522" explains="1521">
（包曰：「殷紂淫亂，文王為西伯而有聖德，天下歸周者三分有二，而猶以服事殷，故謂之至德。」）
		</region>
	</paragraph>
	<paragraph index="46">
		<region typus="comment" subtype="疏_prefix" id="1523" explains="">
疏「舜有」至「已矣」。
		</region>
		<region typus="comment" subtype="疏_body" id="1524" explains="1515,1517,1519,1521">
○正義曰：此章論大才難得也。「舜有臣五人而天下治」者，言帝舜時，有大才之臣五人，而天下大治。五人者，禹也，稷也，契也，皋陶也，伯益也。「武王曰：予有亂臣十人」者，亂，治也。周武王曰：我有治官之臣十人者，謂周公旦也，召公奭也，太公望也，畢公也，榮公也，太顛也，閎夭也，散宜生也，南宮適也，其一人謂文母也。「孔子曰：才難，不其然乎？唐、虞之際，於斯為盛。有婦人焉，九人而已」 者，記者舉舜及武王之時大才之人於上，遂載孔子之言於下。唐者，堯號。虞者，舜號。際者，堯舜交會之間也。斯，此也。言堯、舜交會之間，比於此周，周最為盛，多賢才也，然尚有一婦人，其餘九人而已。大才難得，豈不然乎？」三分天下有其二，以服事殷。周之德，其可謂至德也已矣」者，此孔子因美周文王有至聖之德也。言殷紂淫亂，文王為西伯而有聖德，天下歸周者三分有二，而猶以服事殷，故謂之至德也。
		</region>
	</paragraph>
	<paragraph index="47">
		<region typus="comment" subtype="注_prefix" id="1525" explains="">
注「 孔曰：禹、稷、契、皋陶，伯益」。
		</region>
		<region typus="comment" subtype="注_body" id="1526" explains="1516">
○正義曰：案《史記》及《舜典》，禹名文命，鯀之子也，舜命作司空，平水土之官也。稷，名棄，帝嚳之子也，舜命為後稷，布種百穀之官也。契亦帝嚳之子也，佐禹治水有功，舜命作司徒，布五教之官也。皋陶，字廷堅，顓頊之後，舜命作士，理官也。伯益，皋陶之子，舜命作虞官，掌山澤之官也。
		</region>
	</paragraph>
	<paragraph index="48">
		<region typus="comment" subtype="注_prefix" id="1527" explains="">
注「馬曰」至「文母」。
		</region>
		<region typus="comment" subtype="注_body" id="1528" explains="1518">
○正義曰：云「亂，治也」。《釋詁》文。云「十人，謂周公旦」以下者，先儒相傳為此說也。案《史記·世家》云：周公名旦，武王之弟也，封於魯，食菜於周，謂之周公。召公名奭，與周同姓，封於燕，食邑於召，謂之召公。「太公望，呂尚也，東海上人。其先祖嚐為四嶽，佐禹平水土甚有功。虞、夏之際，封於呂。本姓薑氏，從其封姓，故曰呂尚。呂尚蓋嚐窮困，年老矣，以魚釣好周西伯。西伯將獵，卜之，曰『所獲非龍非彨（？知切），非虎非熊，所獲霸王之輔』。於是周西伯獵，果遇太公於渭之陽，與語大說，曰：『自吾先君太公曰：當有聖人適周，周以興。子真是邪？吾太公望子久矣。』故號之曰太公望，載與俱歸，立為太師」。劉向《別錄》曰：「師之，尚之，父之，故曰師尚父。」父亦男子之美號。《孫子兵法》曰：「周之興也，呂牙在殷。」則牙又是其名字。武王已平商而王天下，封師尚父於齊。畢、榮皆國名，入為天子公卿。畢公，文王庶子。太、閎、散、南宮皆氏。顛、夭、宜生、適皆名也。文母，文王之後，大姒也，從夫之諡，武王之母，謂之文母。《周南》、《召南》言後妃夫人者，皆是也。
		</region>
	</paragraph>
	<paragraph index="49">
		<region typus="comment" subtype="注_prefix" id="1529" explains="">
注「孔曰」 至「然乎」。
		</region>
		<region typus="comment" subtype="注_body" id="1530" explains="1516,1518,1520">
○正義曰：云「唐者，堯號。虞者，舜號」者，《史記》諸書皆言，堯、帝嚳之子，帝摯之弟，嚳崩，摯立。摯崩，乃傳位於堯。《書傳》云：「堯年十六，以唐侯升為天子。」遂以為號，或謂之陶唐氏。《書》曰：「 惟彼陶唐。」《世本》云：「帝堯為陶唐氏。」韋昭云：「陶唐皆國名，猶湯稱殷商也。」案經傳，契居商，故湯以商為國號。後盤庚遷殷，故殷、商雙舉。曆檢《書傳》，未聞帝堯居陶而以陶冠唐。蓋以二字為名，所稱或單或複也。舜之為虞，猶禹之為夏。《外傳》稱禹氏曰有夏，則如舜氏曰有虞。顓頊已來，地為國號，而舜有天下號曰有虞氏，是地名也。王肅云：「虞，地也。」皇甫謐云：「堯以二女妻舜，封之於虞，今河東太陽山西虞地是也。」然則舜居虞地，以虞為氏。堯封之虞，為諸侯。及王天下，遂為天子之號。故從微至著，常稱虞氏。
		</region>
	</paragraph>
	<paragraph index="50">
		<region typus="comment" subtype="注_prefix" id="1531" explains="">
注「包曰」至「至德」。
		</region>
		<region typus="comment" subtype="注_body" id="1532" explains="1522">
○正義曰：云「殷紂淫亂」者，紂為淫亂，《書傳》備言，若《泰誓》云「沈湎冒色，敢行暴虐」之類是也。云「文王為西伯而有聖德」者，鄭玄《詩譜》云：「周之先公曰太王者，避狄難，自豳始遷焉，而脩德建王業。商王帝乙之初，命其子王季為西伯。至紂，又命文王典治南國江漢汝墳之諸侯，是謂文王，繼父之業為西伯也。」殷之州長曰伯，謂為雍州伯也。《周禮》「八命作牧」，殷之州牧蓋亦八命。如《旱麓》傳云：「九命然後錫以鬯圭瓚。」 《孔叢》云：「羊容問於子思，曰：『古之帝王中分天下而二公治之，謂之二伯。周自後稷封為王者之後，大王、王季皆為諸侯，奚得為西伯乎？』子思曰：『吾聞諸子夏云，殷王帝乙之時，王季以九命作伯於西，受圭瓚鬯之錫，故文王因之，得專征伐。』」此諸侯為伯，猶周、召分陝。皇甫謐亦云：「王季於帝乙殷王之時，賜九命為西長，始受圭瓚鬯。」 皆以為王季受九命作東西大伯。鄭不見《孔叢》之書，《旱麓》之箋不言九命，則以王季為州伯也。文王亦為州伯，故《西伯戡黎》注云：「文王為雍州之伯，南兼梁、荊，在西，故曰西伯。」文王之德優於王季，文王尚為州伯，明王季亦為州伯也。《楚辭·天問》曰：「伯昌號衰，秉鞭作牧。」王逸注云：「伯謂文王也。鞭以喻政，言紂號令既衰，文王執鞭持政為雍州牧。」《天問》，屈原所作，去聖未遠，謂文王為牧，明非大伯也，所以不從毛說。言「至紂又命文王」者，既以繼父為伯，又命之使兼治南國江漢汝墳之諸侯。《周本紀》云：「季曆娶大任，生昌，有聖瑞。古公曰：『我世當有興者，其在昌乎？』」後果受命為文王也。云「天下歸周者三分有二，而猶服事殷」者，鄭玄又云：「於時三分天下有其二，以服事殷，故雍、梁、荊、豫、徐、楊之人鹹被其德而從之。」 鄭既引《論語》三分有二，故據《禹貢》州名指而言之，雍、梁、荊、豫、徐、楊歸文王，其餘冀、青、兗屬紂，九州而有其六，是為三分有其二也。《書傳》云：「文王率諸侯以事紂。」是猶服事殷也。紂惡貫盈，文王不忍誅伐，猶服事之，故謂之至德也。
		</region>
	</paragraph>
	<paragraph index="51">
		<region typus="original" subtype="" id="1533" explains="">
子曰：「禹，吾無間然矣。
		</region>
		<region typus="comment" subtype="" id="1534" explains="1533">
（孔曰：「孔子推禹功德之盛美，言己不能複間其間。」）
		</region>
		<region typus="original" subtype="" id="1535" explains="">
菲飲食而致孝乎鬼神，
		</region>
		<region typus="comment" subtype="" id="1536" explains="1535">
（馬曰：「菲，薄也。致孝鬼神，祭祀豐絜。」）
		</region>
		<region typus="original" subtype="" id="1537" explains="">
惡衣服而致美乎黻冕，
		</region>
		<region typus="comment" subtype="" id="1538" explains="1537">
（孔曰：「損其常服，以盛祭服。」）
		</region>
		<region typus="original" subtype="" id="1539" explains="">
卑宮室而盡力乎溝洫。
		</region>
		<region typus="comment" subtype="" id="1540" explains="1539">
（包曰：「方裏為井，井間有溝，溝廣深四尺。十里為成，成間有洫，洫廣深八尺。」）
		</region>
		<region typus="original" subtype="" id="1541" explains="">
禹，吾無間然矣。」
		</region>
	</paragraph>
	<paragraph index="52">
		<region typus="comment" subtype="疏_prefix" id="1542" explains="">
疏「 子曰」至「然矣」。
		</region>
		<region typus="comment" subtype="疏_body" id="1543" explains="1533,1535,1537,1539,1541">
正義曰：此章美夏禹之功德也。「子曰：禹，吾無間然矣」者，間謂間廁。孔子推禹功德之盛美，言已不能複間其間也。「菲飲食而致孝乎鬼神」者，此下言其無間之三事也。菲，薄也。薄己飲食，致孝鬼神，令祭祀之物豐多絜靜也。「惡衣服而致美乎黻冕」者，黻冕，皆祭服也。言禹降損其常服，以盛美其祭服也。「卑宮室而盡力乎溝洫」者，溝洫，田間通水之道也。言禹卑下所居之宮室，而盡力以治田間之溝洫也。以常人之情，飲食務於肥，濃禹則淡薄之；衣服好其華美，禹則粗惡之；宮室多尚高廣，禹則卑下之。飲食，鬼神所享，故云致孝；祭服備其采章，故云致美，溝洫人功所為，故云盡力也。「禹，吾無間然矣」者，美之深，故再言之。
		</region>
	</paragraph>
	<paragraph index="53">
		<region typus="comment" subtype="注_prefix" id="1544" explains="">
注「孔曰：損其常服，以盛祭服」。
		</region>
		<region typus="comment" subtype="注_body" id="1545" explains="1538">
○正義曰：鄭玄注此云：「黻，是祭服之衣。冕，其冠也。」《左傳》「晉侯以黻冕命士會」亦當然也。黻，蔽膝也。祭服謂之黻，其他謂之韠，俱以韋為之，製同而色異。韠，各從裳色。黻，其色皆赤，尊卑以深淺為異，天子純朱，諸侯黃朱，大夫赤而已。大夫以上，冕服悉皆有黻，故禹言黻冕。《左傳》亦言黻冕，但冕服自有尊卑耳。《周禮·司服》云：「王之服，祀昊天上帝則服大裘而冕，祀五帝亦如之，享先王則袞冕，享先公饗射則鷩冕，祀四望山川則毳冕，祭社稷五祀則希冕，祭群小祀則玄冕。」「孤之服，自希冕而下。」《左傳》士會黻冕，當是希冕也。此禹之黻冕，則六冕皆是也。
		</region>
	</paragraph>
	<paragraph index="54">
		<region typus="comment" subtype="注_prefix" id="1546" explains="">
注「包曰」至「八尺」。
		</region>
		<region typus="comment" subtype="注_body" id="1547" explains="1540">
○正義曰：「方裏為井，井間有溝，溝廣深四尺。十里為成，成間有洫，洫廣深八尺」者，案《考工記》：「匠人為溝洫。耜廣五寸，二耜為耦。一耦之伐，廣尺深尺謂之畎。田首倍之，廣二尺深二尺謂之遂。九夫為井，井間廣四尺深四尺謂之溝。方十里為成，成間廣八尺深八尺謂之洫。方百里為同，同間廣二尋深二仞謂之澮。」鄭注云：「此畿內采地之製。九夫為井。井者，方一里，九夫所治之田也。采地製井田異於鄉遂及公邑。三夫為屋。屋，具也。一井之中，三屋九夫，三三相具以出賦稅。共治溝也，方十里為成，成中容一甸，甸方八里出田稅，緣邊一里治洫。方百里為同，同中容四都六十四成，方八十里出田稅，緣邊十里治澮。」是溝洫之法也。
		</region>
	</paragraph>
</text>
