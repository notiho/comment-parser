<?xml version='1.0' encoding='UTF-8'?>
<text title="論語註疏" section="子路" juan="13" original_title="論語">
	<paragraph index="0">
		<region typus="summary" subtype="" id="2382" explains="">
疏正義曰：此篇論善人君子為邦教民、仁政孝弟、中行常德，皆治國脩身之要，大意與前篇相類，且回也入室，由也升堂，故以為次也。
		</region>
	</paragraph>
	<paragraph index="1">
		<region typus="original" subtype="" id="2383" explains="">
子路問政。子曰：「先之，勞之。」
		</region>
		<region typus="comment" subtype="" id="2384" explains="2383">
（孔曰：「先導之以德，使民信之，然後勞之。《易》曰：『說以先民，民忘其勞。』」）
		</region>
		<region typus="original" subtype="" id="2385" explains="">
請益。曰：「無倦。」
		</region>
		<region typus="comment" subtype="" id="2386" explains="2385">
（孔曰：「子路嫌其少，故請益。曰無倦者，行此上事，無倦則可。」）
		</region>
	</paragraph>
	<paragraph index="2">
		<region typus="comment" subtype="疏_prefix" id="2387" explains="">
疏「 子路問政」至「無倦」。
		</region>
		<region typus="comment" subtype="疏_body" id="2388" explains="2383,2385">
○正義曰：此章言政先德澤也。「子曰：先之勞之」者，言為德政者，先導之以德，使民信之，然後可以政役之事勞之，則民從其令也。「請益」者，子路嫌其少，故更請益之。「曰：無倦」者，夫子言行此上事無倦怠則可也。
		</region>
	</paragraph>
	<paragraph index="3">
		<region typus="comment" subtype="注_prefix" id="2389" explains="">
注「《易》曰：說以先民，民忘其勞」。
		</region>
		<region typus="comment" subtype="注_body" id="2390" explains="2384">
○正義曰：此《周易·兌卦·彖辭》文也。言先以說豫撫民，然後使之從事，則民皆竭力，忘其勞苦也。引之以證先之、勞之之義也。
		</region>
	</paragraph>
	<paragraph index="4">
		<region typus="original" subtype="" id="2391" explains="">
仲弓為季氏宰，問政。子曰：「先有司，
		</region>
		<region typus="comment" subtype="" id="2392" explains="2391">
（王曰：「言為政當先任有司而後責其事。」）
		</region>
		<region typus="original" subtype="" id="2393" explains="">
赦小過，舉賢才。」曰：「焉知賢才而舉之？」曰：「舉爾所知，爾所不知，人其舍諸？」
		</region>
		<region typus="comment" subtype="" id="2394" explains="2393">
（孔曰：「女所不知者，人將自舉其所知，則賢才無遺。」）
		</region>
	</paragraph>
	<paragraph index="5">
		<region typus="comment" subtype="疏_prefix" id="2395" explains="">
疏「 仲弓」至「舍諸」。
		</region>
		<region typus="comment" subtype="疏_body" id="2396" explains="2391,2393">
○正義曰：此章言政在舉賢也。「仲弓為季氏宰，問政」者，冉雍為季氏家宰，而問政於夫子也。「子曰：先有司，赦小過，舉賢才」者，有司，屬吏也。言為政當先委任屬吏，各有所司，而後責其成事。赦放小過，寬則得眾也。舉用賢才，使官得其人，野無遺逸，是政之善也。「曰：焉知賢才而舉之」者，仲弓聞使舉賢，意言賢才難可偏知，故複問曰：「安知賢才而得舉用之也？」「曰：舉爾所知。爾所不知，人其舍諸」者，舍，置也。諸，之也。夫子教之曰：「但舉女之所知。女所不知，人將自舉之，其肯置之而不舉乎？「既各舉其所知，則賢才無遺。
		</region>
	</paragraph>
	<paragraph index="6">
		<region typus="original" subtype="" id="2397" explains="">
子路曰：「衛君待子而為政，子將奚先？」
		</region>
		<region typus="comment" subtype="" id="2398" explains="2397">
（包曰：「問往將何所先行。」）
		</region>
		<region typus="original" subtype="" id="2399" explains="">
子曰：「 必也正名乎！」
		</region>
		<region typus="comment" subtype="" id="2400" explains="2399">
（馬曰：「正百事之名。」）
		</region>
		<region typus="original" subtype="" id="2401" explains="">
子路曰：「有是哉，子之迂也！奚其正？」
		</region>
		<region typus="comment" subtype="" id="2402" explains="2401">
（包曰：「迂猶遠也。言孔子之言遠於事。」）
		</region>
		<region typus="original" subtype="" id="2403" explains="">
子曰：「野哉，由也！
		</region>
		<region typus="comment" subtype="" id="2404" explains="2403">
（孔曰：「野猶不達。」）
		</region>
		<region typus="original" subtype="" id="2405" explains="">
君子於其所不知，蓋闕如也。
		</region>
		<region typus="comment" subtype="" id="2406" explains="2405">
（包曰：「君子於其所不知，當闕而勿據。今由不知正名之義，而謂之迂遠。」）
		</region>
		<region typus="original" subtype="" id="2407" explains="">
名不正則言不順，言不順則事不成，事不成則禮樂不興，禮樂不興則刑罰不中，
		</region>
		<region typus="comment" subtype="" id="2408" explains="2407">
（孔曰：「禮以安上，樂以移風，二者不行，則有淫刑濫罰。」）
		</region>
		<region typus="original" subtype="" id="2409" explains="">
刑罰不中則民無所錯手足，故君子名之必可言也，言之必可行也。
		</region>
		<region typus="comment" subtype="" id="2410" explains="2409">
（王曰：「所名之事必可得而明言，所言之事必可得而遵行。」）
		</region>
		<region typus="original" subtype="" id="2411" explains="">
君子於其言，無所苟而已矣。」
		</region>
	</paragraph>
	<paragraph index="7">
		<region typus="comment" subtype="疏_prefix" id="2412" explains="">
疏「子路」至「而已矣」。
		</region>
		<region typus="comment" subtype="疏_body" id="2413" explains="2397,2399,2401,2403,2405,2407,2409,2411">
○正義曰：此章論政在正名也。「子路曰：衛君待子而為政，子將奚先」者，奚，何也。案《世家》：孔子自楚反乎衛，是時衛君輒父不得立，在外，諸侯數以為讓，而孔子弟子多仕於衛，衛君欲得孔子為政，故子路問之曰：「往將何以先行？」「子曰：必也正名乎」者，言將先正百事之名也。「子路曰：有是哉，子之迂也！奚其正」者，迂猶遠也。子路言：「豈有若是哉，夫子之言遠於事也！何其正名乎？」「子曰：野哉，由也」者，野猶不達也。夫子見子路言迂，故曰：「 不達理哉，此仲由也！」「君子於其所不知，蓋闕如也」者，此責子路不知正名之義而便言迂遠也。言君子於其所不知，蓋當闕而勿據。今由不知正名之義而便謂之迂遠，不亦野哉。「名不正則言不順，言不順則事不成，事不成則禮樂不興，禮樂不興則刑罰不中，刑罰不中則民無所錯手足」者，此孔子更陳正名之理也。夫事以順成，名由言舉。名若不正則言不順序，言不順序則政事不成。政事不成，則君不安於上，風不移於下，是禮樂不興行也。禮樂不行，則有淫刑濫罰，故不中也。刑罰枉濫，民則蹐地局天，動罹刑網，故無所錯其手足也。「故君子名之必可言也，言之必可行也。君子於其言，無所苟而已矣」者，此又言正名之事，非為苟且也。君子名此事，必使可明言，言此事必可遵行。君子於其所言，無苟且。若名之不可言，言之不可行，是苟且而言也。
		</region>
	</paragraph>
	<paragraph index="8">
		<region typus="comment" subtype="注_prefix" id="2414" explains="">
注「孔曰」 至「濫罰」。
		</region>
		<region typus="comment" subtype="注_body" id="2415" explains="2404,2406,2408">
○正義曰：云「禮以安上，樂以移風」者，《孝經·廣要道章》文，言禮所以正君臣父子之別，明男女長幼之序，故可以安上化下，風移俗易。先入樂聲，變隨人心，正由君德，正之與變，因樂而彰，故可以移風易俗也。云「二者不行，則有淫刑濫罰」者，《禮運》云：「禮者，所以治政安君也。政不正則君位危，君位危則大臣倍，小臣竊。刑肅而俗敝，則法無常。」又《樂記》曰：「五刑不用，百姓無患，天子不怒，如此則樂達矣。」故禮樂二者不行，則刑罰淫濫而不中也。
		</region>
	</paragraph>
	<paragraph index="9">
		<region typus="comment" subtype="注_prefix" id="2416" explains="">
注「王曰」至「遵行」。
		</region>
		<region typus="comment" subtype="注_body" id="2417" explains="2410">
○正義曰：云「所名之事必可得而明言」者，若禮，人名不以國，以國則廢名，是不可明言也。云「所言之事必可得而遵行」者，《緇衣》曰：「可言也，不可行，君子弗言也。可行也，不可言，君子弗行也。」熊氏云：「君子賢人可行，不可言作凡人法。若曾子有母之喪，水漿不入於口七日，不可言說以為法，是不可遵行也。」是以可明言，可遵行，而後君子名言之也。
		</region>
	</paragraph>
	<paragraph index="10">
		<region typus="original" subtype="" id="2418" explains="">
樊遲請學稼。子曰：「吾不如老農。」請學為圃。曰：「吾不如老圃。」
		</region>
		<region typus="comment" subtype="" id="2419" explains="2418">
（馬曰：「樹五穀曰稼。樹菜蔬曰圃。」）
		</region>
		<region typus="original" subtype="" id="2420" explains="">
樊遲出。子曰：「小人哉，樊須也！上好禮，則民莫敢不敬。上好義，則民莫敢不服。上好信，則民莫敢不用情。
		</region>
		<region typus="comment" subtype="" id="2421" explains="2420">
（孔曰：「情，情實也。言民化於上，各以實應。」）
		</region>
		<region typus="original" subtype="" id="2422" explains="">
夫如是，則四方之民繈負其子而至矣，焉用稼！」
		</region>
		<region typus="comment" subtype="" id="2423" explains="2422">
（包曰：「禮義與信，足以成德，何用學稼以教民乎？負者以器曰繈。」）
		</region>
	</paragraph>
	<paragraph index="11">
		<region typus="comment" subtype="疏_prefix" id="2424" explains="">
疏「 樊遲」至「用稼」。
		</region>
		<region typus="comment" subtype="疏_body" id="2425" explains="2418,2420,2422">
○正義曰：此章言禮義忠信為治民之要。「樊遲請學稼」者，樹五穀曰稼。弟子樊須謂於夫子，學播種之法，欲以教民也。「子曰：吾不如老農」者，孔子怒其不學禮義而學稼種，故拒之，曰：「稼種之事，吾不如久老之農夫也。」「請學為圃」者，樹菜蔬曰圃。樊遲又請於夫子，學樹藝菜蔬之法。「曰：吾不如老圃」者，亦拒其請也，言：「樹藝菜蔬之法，吾不如久老為圃者。」「樊遲出。子曰：小人哉，樊須也」者，樊遲既請而出，夫子與諸弟子言曰：「小人哉，此樊須也！」謂其不學禮義而學農圃，故曰小人也。「上好禮，則民莫敢不敬。上好義，則民莫敢不服。上好信，則民莫敢不用情」者，孔子遂言禮義與信可以教民也。禮毋不敬，故上好行禮，則民化之，莫敢不敬也。人聞義則服，故上好行義，則民莫敢不服也。以信待物，物亦以實應之，故上若好信，則民莫不用其情。情猶情實也。言民於上，各以實應也。夫如是，則四方之民繈負其子而至矣。「焉用稼」者，此又言夫禮義與信足以成德化民，如是則四方之民感化自來，皆以繈器背負其子而至矣，何用學稼以教民乎？
		</region>
	</paragraph>
	<paragraph index="12">
		<region typus="comment" subtype="注_prefix" id="2426" explains="">
注「樹五穀曰稼。樹菜蔬曰圃」。
		</region>
		<region typus="comment" subtype="注_body" id="2427" explains="2419">
○正義曰：樹者，種殖之名。五穀者，黍稷麻麥豆也。《周禮注》云：「種穀曰稼，如嫁女以有所生也。」《周禮·大宰職》云：「園圃，毓草木。」注云：「樹果蓏曰圃。園，其樊也。」然則園者，外畔藩蘺之名。其內之地，種樹菜果，則謂之圃。蔬則菜也。鄭玄《周禮注》云：「百草根實可食者。」《釋天》云：「蔬不熟為饉。」郭璞曰：「凡草菜可食者通名為蔬。」
		</region>
	</paragraph>
	<paragraph index="13">
		<region typus="comment" subtype="注_prefix" id="2428" explains="">
注「負者以器曰繈」。
		</region>
		<region typus="comment" subtype="注_body" id="2429" explains="2423">
○正義曰：《博物誌》云：「織縷為之，廣八尺，長丈二，以約小兒於背。」
		</region>
	</paragraph>
	<paragraph index="14">
		<region typus="original" subtype="" id="2430" explains="">
子曰：「誦《詩》三百，授之以政，不達；使於四方，不能專對，雖多，亦奚以為？」
		</region>
		<region typus="comment" subtype="" id="2431" explains="2430">
（專猶獨也。）
		</region>
	</paragraph>
	<paragraph index="15">
		<region typus="comment" subtype="疏_prefix" id="2432" explains="">
疏「子曰：誦《詩》三百，授之以政，不達；使於四方，不能專對，雖多，亦奚以為？」
		</region>
		<region typus="comment" subtype="疏_body" id="2433" explains="2430">
○正義曰：此章言人之才學貴於適用。若多學而不能用，則如不學也。誦謂諷誦。《周禮注》云：「倍文曰諷。以聲節之曰誦。《詩》有《國風》、《雅》、《頌》，凡三百五篇，皆言天子諸侯之政也。古者使適四方，有會同之事，皆賦《詩》以見意。今有人能諷誦《詩》文三百篇之多，若授之以政，使居位治民，而不能通達；使於四方，不能獨對，諷誦雖多，亦何以為。言無所益也。
		</region>
	</paragraph>
	<paragraph index="16">
		<region typus="original" subtype="" id="2434" explains="">
子曰：「其身正，不令而行。其身不正，雖令不從。」
		</region>
		<region typus="comment" subtype="" id="2435" explains="2434">
（令，教令也。）
		</region>
	</paragraph>
	<paragraph index="17">
		<region typus="comment" subtype="疏_prefix" id="2436" explains="">
疏「子曰：其身正，不令而行。其身不正，雖令不從」。
		</region>
		<region typus="comment" subtype="疏_body" id="2437" explains="2434">
○正義曰：此章言為政者當以身先也。言上之人，其身若正，不在教令，民自觀化而行之。其身若不正，雖教令滋章，民亦不從也。
		</region>
	</paragraph>
	<paragraph index="18">
		<region typus="original" subtype="" id="2438" explains="">
子曰：「魯、衛之政，兄弟也」。
		</region>
		<region typus="comment" subtype="" id="2439" explains="2438">
（包曰：「魯，周公之封。衛，康叔之封。周公、康叔既為兄弟，康叔睦於周公，其國之政亦如兄弟。」）
		</region>
	</paragraph>
	<paragraph index="19">
		<region typus="comment" subtype="疏_prefix" id="2440" explains="">
疏「子曰：魯、衛之政，兄弟也」。
		</region>
		<region typus="comment" subtype="疏_body" id="2441" explains="2438">
○正義曰：此章孔子評論魯、衛二國之政相似，如周公、康叔之為兄弟也。魯、周公之封。衛，康叔之封。周公、康叔既為兄弟，康叔睦於周公，其國之政亦如兄弟也。
		</region>
	</paragraph>
	<paragraph index="20">
		<region typus="original" subtype="" id="2442" explains="">
子謂衛公子荊，「善居室。
		</region>
		<region typus="comment" subtype="" id="2443" explains="2442">
（王曰：「荊與蘧瑗、史鰌並為君子。」）
		</region>
		<region typus="original" subtype="" id="2444" explains="">
始有，曰『苟合矣』；少有，曰『苟完矣』；富有，曰『苟美矣』。
		</region>
	</paragraph>
	<paragraph index="21">
		<region typus="comment" subtype="疏_prefix" id="2445" explains="">
疏「 子謂」至「美矣」。
		</region>
		<region typus="comment" subtype="疏_body" id="2446" explains="2442,2444">
○正義曰：此章孔子稱謂衛公子荊有君子之德也。「善居室」者，言居家理也。「始有，曰苟合矣」者，家始富有，不言己才能所致，但曰苟且聚合也。「少有，曰苟完矣」者，又少有增多，但曰苟且完全矣。「富有，曰苟美矣」者，富有大備，但曰苟且有此富美耳，終無泰侈之心也。
		</region>
	</paragraph>
	<paragraph index="22">
		<region typus="comment" subtype="注_prefix" id="2447" explains="">
注「 王曰：荊與蘧瑗、史鰌並為君子」。
		</region>
		<region typus="comment" subtype="注_body" id="2448" explains="2443">
○正義曰：案《左傳》襄二十九年，「吳公子劄來聘。遂適衛，說蘧瑗、史狗、史鰌、公子荊、公叔發、公子朝，曰：『衛多君子，未有患也。』」是與蘧瑗、史鰌並為君子也。
		</region>
	</paragraph>
	<paragraph index="23">
		<region typus="original" subtype="" id="2449" explains="">
子適衛，冉有仆。
		</region>
		<region typus="comment" subtype="" id="2450" explains="2449">
（孔曰：「孔子之衛，冉有禦。」）
		</region>
		<region typus="original" subtype="" id="2451" explains="">
子曰：「庶矣哉！」
		</region>
		<region typus="comment" subtype="" id="2452" explains="2451">
（孔曰：「 庶，眾也。言衛人眾多。」）
		</region>
		<region typus="original" subtype="" id="2453" explains="">
冉有曰：「既庶矣，又何加焉？」曰：「富之。」 曰：「既富矣，又何加焉？」曰：「教之。」
		</region>
	</paragraph>
	<paragraph index="24">
		<region typus="comment" subtype="疏_prefix" id="2454" explains="">
疏「 子適」至「教之」。
		</region>
		<region typus="comment" subtype="疏_body" id="2455" explains="2449,2451,2453">
○正義曰：此章言治民之法也。「子適衛，冉有仆」者，適，之也。孔子之衛，冉有為仆以禦車也。「子曰：庶矣哉」者，庶，眾也。至衛境，見衛人眾多，故孔子歎美之。冉有曰：「既庶矣，又何加焉」者，言民既眾多，複何加益也。「曰：富之」者，孔子言當施舍薄斂，使之衣食足也。「曰：既富矣，又何加焉」者，冉有言民既饒足，複何加益之。「曰：教之」者，孔子言當教以義方，使知禮節也。
		</region>
	</paragraph>
	<paragraph index="25">
		<region typus="original" subtype="" id="2456" explains="">
子曰：「苟有用我者，期月而已可也，三年有成。」
		</region>
		<region typus="comment" subtype="" id="2457" explains="2456">
（孔曰：「言誠有用我於政事者，期月而可以行其政教，必三年乃有成功。」）
		</region>
	</paragraph>
	<paragraph index="26">
		<region typus="comment" subtype="疏_prefix" id="2458" explains="">
疏「子曰：苟有用我者，期月而已可也，三年有成」。
		</region>
		<region typus="comment" subtype="疏_body" id="2459" explains="2456">
○正義曰：此章孔子自言為政之道也。苟，誠也。期月，周月也，謂周一年之十二月也。孔子言誠有用我於政事者，期月而可以行其政教，必滿三年乃有成功也。
		</region>
	</paragraph>
	<paragraph index="27">
		<region typus="original" subtype="" id="2460" explains="">
子曰：「『善人為邦百年，亦可以勝殘去殺矣。』
		</region>
		<region typus="comment" subtype="" id="2461" explains="2460">
（王曰：「勝殘，殘暴之人使不為惡也。去殺，不用刑殺也。」）
		</region>
		<region typus="original" subtype="" id="2462" explains="">
誠哉是言也！」
		</region>
		<region typus="comment" subtype="" id="2463" explains="2462">
（孔曰：「古有此言，孔子信之。」）
		</region>
	</paragraph>
	<paragraph index="28">
		<region typus="comment" subtype="疏_prefix" id="2464" explains="">
疏「 子曰：『善人為邦百年，亦可以勝殘去殺矣。』誠哉是言也」。
		</region>
		<region typus="comment" subtype="疏_body" id="2465" explains="2460,2462">
○正義曰：此章言善人君子治國至於百年以來，亦可以勝殘暴之人，使不為惡，去刑殺而不用矣。「誠哉是言」者，古有此言，孔子信之，故曰：「誠哉是言也。」
		</region>
	</paragraph>
	<paragraph index="29">
		<region typus="original" subtype="" id="2466" explains="">
子曰：「如有王者，必世而後仁。」
		</region>
		<region typus="comment" subtype="" id="2467" explains="2466">
（孔曰：「三十年曰世。如有受命王者，必三十年仁政乃成。」）
		</region>
	</paragraph>
	<paragraph index="30">
		<region typus="comment" subtype="疏_prefix" id="2468" explains="">
疏「子曰：如有王者，必世而後仁」。
		</region>
		<region typus="comment" subtype="疏_body" id="2469" explains="2466">
○正義曰：三十年曰世。此章言如有受天命而王天下者，必三十年仁政乃成也。
		</region>
	</paragraph>
	<paragraph index="31">
		<region typus="original" subtype="" id="2470" explains="">
子曰：「苟正其身矣於從政乎？何有不能正其身如正人何
		</region>
	</paragraph>
	<paragraph index="32">
		<region typus="comment" subtype="疏_prefix" id="2471" explains="">
疏子曰：「苟正其身矣，於從政乎何有？不能正其身，如正人何？」
		</region>
		<region typus="comment" subtype="疏_body" id="2472" explains="2470">
○正義曰：此章言政者正也，欲正他人，在先正其身也。苟，誠也。誠能自正其身，則於從政乎何有？言不難也。若自不能正其身，則雖令不從。「如正人何」，言必不能正人也。
		</region>
	</paragraph>
	<paragraph index="33">
		<region typus="original" subtype="" id="2473" explains="">
冉子退朝。
		</region>
		<region typus="comment" subtype="" id="2474" explains="2473">
（周曰：「謂罷朝於魯君。」）
		</region>
		<region typus="original" subtype="" id="2475" explains="">
子曰：「何晏也？」對曰：「有政。」
		</region>
		<region typus="comment" subtype="" id="2476" explains="2475">
（馬曰：「政者，有所改更匡正。」）
		</region>
		<region typus="original" subtype="" id="2477" explains="">
子曰：「其事也。
		</region>
		<region typus="comment" subtype="" id="2478" explains="2477">
（馬曰：「事者，凡行常事。」）
		</region>
		<region typus="original" subtype="" id="2479" explains="">
如有政，雖不吾以，吾其與聞之。」
		</region>
		<region typus="comment" subtype="" id="2480" explains="2479">
（馬曰：「如有政，非常之事，我為大夫，雖不見任用，必當與聞之。」）
		</region>
	</paragraph>
	<paragraph index="34">
		<region typus="comment" subtype="疏_prefix" id="2481" explains="">
疏「 冉子」至「聞之」。
		</region>
		<region typus="comment" subtype="疏_body" id="2482" explains="2473,2475,2477,2479">
○正義曰：此章明政、事之別也。「冉子退朝」者，時冉有臣於季氏。朝廷曰退，謂罷朝於魯君也。「子曰：何晏也」者，晏，晚也。孔子訝其退朝晚，故問之。「對曰：有政」者，冉子言，有所改更匡正之政，故退晚也。「子曰：其事也。如有政，雖不吾以，吾其與聞之」者，孔子言，女之所謂政者，但凡行常事耳。設如有大政非常之事，我為大夫，雖不見任用，必當與聞之也。
		</region>
	</paragraph>
	<paragraph index="35">
		<region typus="comment" subtype="注_prefix" id="2483" explains="">
注「周曰：謂罷朝於魯君」。
		</region>
		<region typus="comment" subtype="注_body" id="2484" explains="2474">
○正義曰：周氏以為，夫子云「雖不吾以，吾其與聞」，皆論若朝之事，故云罷朝於魯君。鄭玄以冉有臣於季氏，故以朝為季氏之朝。《少儀》云：「朝廷曰退。」謂於朝廷之中，若欲散還，則稱曰退。以近君為進，還私遠君為退朝。此退朝謂罷朝也。
		</region>
	</paragraph>
	<paragraph index="36">
		<region typus="comment" subtype="注_prefix" id="2485" explains="">
注「 馬曰：事者，凡行常事」。
		</region>
		<region typus="comment" subtype="注_body" id="2486" explains="2478">
○正義曰：案昭二十五年《左傳》曰：「為政事、庸力、行務以從四時。」杜預曰：「在君為政，在臣為事。」杜意據此文，時冉子仕於季氏，稱季氏有政，孔子謂之為事，是在君為政，在臣為事也。何晏以為，仲尼稱孝友是亦為政，明其政、事通言，但隨事大小異其名耳，故不同鄭、杜之說，而取周、馬之言，以朝為魯君之朝，以事為君之凡行常事也。
		</region>
	</paragraph>
	<paragraph index="37">
		<region typus="original" subtype="" id="2487" explains="">
定公問：「一言而可以興邦，有諸？」孔子對曰：「言不可以若是，其幾也。
		</region>
		<region typus="comment" subtype="" id="2488" explains="2487">
（王曰：「以其大要，一言不能正興國。幾，近也。有近一言可以興國。」）
		</region>
		<region typus="original" subtype="" id="2489" explains="">
人之言曰：『為君難，為臣不易。』如知為君之難也，不幾乎一言而興邦乎？」
		</region>
		<region typus="comment" subtype="" id="2490" explains="2489">
（孔曰：「事不可以一言而成。如知此，則可近也。」）
		</region>
		<region typus="original" subtype="" id="2491" explains="">
曰：「一言而喪邦，有諸？」孔子對曰：「言不可以若是，其幾也。人之言曰：『予無樂乎為君，唯其言而莫予違也。』
		</region>
		<region typus="comment" subtype="" id="2492" explains="2491">
（孔曰：「言無樂於為君。所樂者，唯樂其言而不見違。」）
		</region>
		<region typus="original" subtype="" id="2493" explains="">
如其善而莫之違也，不亦善乎？如不善而莫之違也。不幾乎一言而喪邦乎？」
		</region>
		<region typus="comment" subtype="" id="2494" explains="2493">
（孔曰：「人君所言善，無違之者，則善也。所言不善，而無敢違之者，則近一言而喪國。」）
		</region>
	</paragraph>
	<paragraph index="38">
		<region typus="comment" subtype="疏_prefix" id="2495" explains="">
疏「 定公」至「邦乎」。
		</region>
		<region typus="comment" subtype="疏_body" id="2496" explains="2487,2489,2491,2493">
○正義曰：此章言為君之道也。「定公問：一言而可以興邦，有諸」者，魯君定公問於孔子，為君之道，有一言善而可以興其國，有之乎？孔子對曰：「言不可以若是，其幾也」者，幾，近也。孔子以其大要，一言不能正興國，故云言不可以若是。有近一言可以興國者，故云其幾也。「人之言曰：『為君難，為臣不易。』如知為君之難也，不幾乎一言而興邦乎」者，此孔子稱其近興國之一言也。事不可以一言而成，如人君知此為君難，此則可近也。「曰：一言而喪邦，有諸」者，定公又問曰：「人君一言不善而致亡國，有之乎？」「孔子對曰：言不可以若是，其幾也」者，亦言有近一言可以亡國也。「人之言曰：『予無樂乎為君，唯其言而莫予違也」者，此舉近亡國之一言也。言我無樂於為君，所樂者，唯樂其言而不見違也。「如其善而莫之違也，不亦善乎？如不善而莫之違也，不幾乎一言而喪邦乎」 者，此孔子又評其理，言人君所言善，無違之者，則善也。所言不善，而無敢違之者，則近一言而亡國也。
		</region>
	</paragraph>
	<paragraph index="39">
		<region typus="original" subtype="" id="2497" explains="">
葉公問政。子曰：「近者說，遠者來。」
		</region>
	</paragraph>
	<paragraph index="40">
		<region typus="comment" subtype="疏_prefix" id="2498" explains="">
疏「葉公」至「者來」。
		</region>
		<region typus="comment" subtype="疏_body" id="2499" explains="2497">
○正義曰：此章楚葉縣公問為政之法於孔子也。子曰：「當施惠於近者，使之喜說，則遠者當慕化而來也。」
		</region>
	</paragraph>
	<paragraph index="41">
		<region typus="original" subtype="" id="2500" explains="">
子夏為莒父宰，問政。
		</region>
		<region typus="comment" subtype="" id="2501" explains="2500">
（鄭曰：「舊說云：莒父，魯下邑。」）
		</region>
		<region typus="original" subtype="" id="2502" explains="">
子曰：「無欲速，無見小利。欲速則不達，見小利大大事不成。」
		</region>
		<region typus="comment" subtype="" id="2503" explains="2502">
（孔曰：「事不可以速成，而欲其速則不達矣。小利妨大，則大事不成。」）
		</region>
	</paragraph>
	<paragraph index="42">
		<region typus="comment" subtype="疏_prefix" id="2504" explains="">
疏「 子夏」至「不成」。
		</region>
		<region typus="comment" subtype="疏_body" id="2505" explains="2500,2502">
○正義曰：此章弟子子夏為魯下邑莒父之宰，問為政之法於夫子也。「子曰：無欲速，無見小利」者，言事有程期，無欲速成，當存大體，無見小利也。「欲速則不達，見小利則大事不成」者，此又言其欲速、見小利害政之意。若事不可以速成者，而欲其速，則其事不達矣。務見小利而行之，則妨大政，故大事不成也。
		</region>
	</paragraph>
	<paragraph index="43">
		<region typus="original" subtype="" id="2506" explains="">
葉公語孔子曰：「吾黨有直躬者，
		</region>
		<region typus="comment" subtype="" id="2507" explains="2506">
（孔曰：「直躬，直身而行。」）
		</region>
		<region typus="original" subtype="" id="2508" explains="">
其父攘羊，而子證之。」
		</region>
		<region typus="comment" subtype="" id="2509" explains="2508">
（周曰：「有因而盜曰攘。」）
		</region>
		<region typus="original" subtype="" id="2510" explains="">
孔子曰：「吾黨之直者異於是。父為子隱，子為父隱，直在其中矣。」
		</region>
	</paragraph>
	<paragraph index="44">
		<region typus="comment" subtype="疏_prefix" id="2511" explains="">
疏「葉公」至「中矣」。
		</region>
		<region typus="comment" subtype="疏_body" id="2512" explains="2506,2508,2510">
○正義曰：此章明為直之禮也。「葉公語孔子曰：吾黨有直躬者」，躬，身也。言吾鄉黨中有直身而行者。「其父攘羊，而子證之」者，此所直行之事也。有因而盜曰攘。言因羊來入己家，父即取之，而子言於失羊之主，證父之盜。葉公以此子為直行，而誇於孔子也。「孔子曰：吾黨之直者異於是。父為子隱，子為父隱，直在其中矣」者，孔子言此，以拒葉公也。言吾黨之直者，異於此證父之直也，子苟有過，父為隱之，則慈也；父苟有過，子為隱之，則孝也。孝慈則忠，忠則直也，故曰直在其中矣。今律，大功以上得相容隱，告言父祖者入十惡，則典禮亦爾。而葉公以證父為直者，江熙云：「葉公見聖人之訓，動有隱諱，故舉直躬，欲以此言毀訾儒教，抗衡中國。夫子答之，辭正而義切，荊蠻之豪喪其誇矣。」
		</region>
	</paragraph>
	<paragraph index="45">
		<region typus="original" subtype="" id="2513" explains="">
樊遲問仁。子曰：「居處恭，執事敬，與人忠。雖之夷狄，不可棄也。」
		</region>
		<region typus="comment" subtype="" id="2514" explains="2513">
（包曰：「雖之夷狄無禮義之處，猶不可棄去而不行。」）
		</region>
	</paragraph>
	<paragraph index="46">
		<region typus="comment" subtype="疏_prefix" id="2515" explains="">
疏「 樊遲」至「棄也」。
		</region>
		<region typus="comment" subtype="疏_body" id="2516" explains="2513">
○正義曰：此章明仁者之行也。弟子樊遲問仁於孔子。「子曰：居處恭，執事敬，與人忠。雖之夷狄，不可棄也」者，言凡人居處多放恣，執事則懈惰，與人交則不盡忠。唯仁者居處恭謹，執事敬慎，忠以與人也。此恭敬及忠，雖之適夷狄無禮義之處，亦不可棄而不行也。
		</region>
	</paragraph>
	<paragraph index="47">
		<region typus="original" subtype="" id="2517" explains="">
子貢問曰：「何如斯可謂之士矣？」子曰：「行已有恥，
		</region>
		<region typus="comment" subtype="" id="2518" explains="2517">
（孔曰：「有恥者，有所不為。」）
		</region>
		<region typus="original" subtype="" id="2519" explains="">
使於四方，不辱君命，可謂士矣。」曰：「敢問其次。」曰：「宗族稱孝焉，鄉黨稱弟焉。」曰：「敢問其次。」曰：「言必信，行必果，硜硜然小人哉！抑亦可以為次矣。」
		</region>
		<region typus="comment" subtype="" id="2520" explains="2519">
（鄭曰：「行必果，所欲行必果敢為之。硜硜者，小人之貌也。抑亦其次，言可以為次。」）
		</region>
		<region typus="original" subtype="" id="2521" explains="">
曰：「今之從政者何如？」子曰：「噫！斗筲之人，何足算也？」
		</region>
		<region typus="comment" subtype="" id="2522" explains="2521">
（鄭曰：「噫，心不平之聲。筲，竹器，容斗二升。算，數也。」）
		</region>
	</paragraph>
	<paragraph index="48">
		<region typus="comment" subtype="疏_prefix" id="2523" explains="">
疏「 子貢」至「算也」。
		</region>
		<region typus="comment" subtype="疏_body" id="2524" explains="2517,2519,2521">
○正義曰：此章明士行也。「子貢問曰：何如斯可謂之士矣」者，士，有德之稱，故子貢問於孔子曰：「其行如何，斯可謂之士矣！」「子曰：行已有恥，使於四方，不辱君命，可謂士矣」者，此答士之高行也。言行已之道，若有不善，恥而不為。為臣奉命出使，能遭時製宜，不辱君命。有此二行，可謂士矣。「曰：敢問其次」者，子貢複問士之為行次此於二者云何。「曰：宗族稱孝焉，鄉黨稱弟焉」者，此孔子複為言其士行之次也。宗族，同宗族屬也。善事父母為孝，宗族內親，見其孝而稱之。善事長上為弟，鄉黨差遠，見其弟而稱之也。「曰：敢問其次」者，子貢又問更有何行可次於此也。「曰：言必信，行必果，硜硜然小人哉！抑亦可以為次矣」者，孔子又為言其次也。若人不能信以行義，而言必執信。行不能相時度宜，所欲行者，必果敢為之。硜硜然者，小人之貌也。言此二行，雖非君子所為，乃硜硜然小人耳。抑，辭也。抑亦其次，言可以為次也。「曰：今之從政者何如」者，子貢複問今之從政之士其行何如也。「子曰：噫！斗筲之人，何足算也」 者，噫，心不平之聲。斗，量名，容十升。筲，竹器，容斗二升。算，數也。孔子時見從政者皆無士行，唯小器耳，故心不平之，而曰：「噫！今斗筲小器之人，何足數也！」言不足數，故不述其行。
		</region>
	</paragraph>
	<paragraph index="49">
		<region typus="original" subtype="" id="2525" explains="">
子曰：「不得中行而與之，必也狂、狷乎！
		</region>
		<region typus="comment" subtype="" id="2526" explains="2525">
（包曰：「中行，行能得其中者。言不得中行，則欲得狂、狷者。」）
		</region>
		<region typus="original" subtype="" id="2527" explains="">
狂者進取，狷者有所不為也。」
		</region>
		<region typus="comment" subtype="" id="2528" explains="2527">
（包曰：「狂者進取於善道，狷者守節無為，欲得此二人者，以時多進退，取其恒一。」）
		</region>
	</paragraph>
	<paragraph index="50">
		<region typus="comment" subtype="疏_prefix" id="2529" explains="">
疏「 子曰」至「為也」。
		</region>
		<region typus="comment" subtype="疏_body" id="2530" explains="2525,2527">
○正義曰：此章孔子疾時人不純一也。「子曰：不得中行而與之，必也狂、狷乎」者，中行，行能得其中者也。言既不得中行之人而與之同處，必也得狂、狷之人可也。「狂者進取，狷者有所不為」 者，此說狂、狷之行也。狂者進取於善道，知進而不知退；狷者守節無為，應進而退也，二者俱不得中而性恒一。欲得此二人者，以時多進退，取其恒一也。
		</region>
	</paragraph>
	<paragraph index="51">
		<region typus="original" subtype="" id="2531" explains="">
子曰：「南人有言曰：『人而無恒，不可以作巫醫。」
		</region>
		<region typus="comment" subtype="" id="2532" explains="2531">
（孔曰：「南人，南國之人。」 鄭曰：「言巫醫不能治無恒之人。」）
		</region>
		<region typus="original" subtype="" id="2533" explains="">
善夫！」
		</region>
		<region typus="comment" subtype="" id="2534" explains="2533">
（包曰：「善南人之言也。」）
		</region>
		<region typus="original" subtype="" id="2535" explains="">
「 不恒其德，或承之羞」。
		</region>
		<region typus="comment" subtype="" id="2536" explains="2535">
（孔曰：「此《易·恒卦》之辭，言德無常則羞辱承之。」）
		</region>
		<region typus="original" subtype="" id="2537" explains="">
子曰：「不占而已矣。」
		</region>
		<region typus="comment" subtype="" id="2538" explains="2537">
（鄭曰：「《易》所以占吉凶，無恒之人，《易》所不占。」）
		</region>
	</paragraph>
	<paragraph index="52">
		<region typus="comment" subtype="疏_prefix" id="2539" explains="">
疏「 子曰」至「已矣」。
		</region>
		<region typus="comment" subtype="疏_body" id="2540" explains="2531,2533,2535,2537">
○正義曰：此章疾性行無恒之人也。「子曰：南人有言曰：『人而無恒，不可以作巫醫』」者，南人，南國之人也。巫主接神除邪，醫主療病。南國之人尝有言曰：「人而性行無恒，不可以為巫醫。」言巫醫不能治無恒之人也。「善夫」者，孔子善南人之言有徵也。「不恒其德，或承之羞」者，此《易·恒卦》之辭，孔子引之，言德無恒則羞辱承之也。「子曰：不占而已」者，孔子既言《易》文，又言夫《易》所以占吉凶，無恒之人，易所不占也。
		</region>
	</paragraph>
	<paragraph index="53">
		<region typus="comment" subtype="注_prefix" id="2541" explains="">
注「孔曰」至「承之」。
		</region>
		<region typus="comment" subtype="注_body" id="2542" explains="2532,2534,2536">
○正義曰：云「此《易·恒卦》之辭」者，謂此經所言，是《易·恒卦》九三爻辭也。王弼云：「處三陽之中，居下體之上，處上體之下。上不全尊，下不全卑，中不在體，體在乎恒，而分無所定，無恒者也。德行無恒，自相違錯，不可致詰，故或承之羞也。」
		</region>
	</paragraph>
	<paragraph index="54">
		<region typus="original" subtype="" id="2543" explains="">
子曰：「君子和而不同，小人同而不和。」
		</region>
		<region typus="comment" subtype="" id="2544" explains="2543">
（君子心和，然其所見各異，故曰不同。小人所嗜好者同，然各爭利，故曰不和。）
		</region>
	</paragraph>
	<paragraph index="55">
		<region typus="comment" subtype="疏_prefix" id="2545" explains="">
疏「子曰：君子和而不同，小人同而不和」。
		</region>
		<region typus="comment" subtype="疏_body" id="2546" explains="2543">
○正義曰：此章別君子小人誌行不同之事也。君子心和，然其所見各異，故曰不同。小人所嗜好者則同，然各爭利，故曰不和。
		</region>
	</paragraph>
	<paragraph index="56">
		<region typus="original" subtype="" id="2547" explains="">
子貢問曰：「鄉人皆好之，何如？」子曰：「未可也。」「鄉人皆惡之，何如？」子曰：「未可也。不如鄉人之善者好之，其不善者惡之。」
		</region>
		<region typus="comment" subtype="" id="2548" explains="2547">
（孔曰：「善人善己，惡人惡己，是善善明，惡惡著。」）
		</region>
	</paragraph>
	<paragraph index="57">
		<region typus="comment" subtype="疏_prefix" id="2549" explains="">
疏「 子貢」至「惡之」。
		</region>
		<region typus="comment" subtype="疏_body" id="2550" explains="2547">
○正義曰：此章別好惡。「子貢問曰：鄉人皆好之，何如」者，言有一人為一鄉之所愛好，此人何如？可謂善人乎？「子曰：未可也」者，言未可為善。或一鄉皆惡，此人與之同黨，故為眾所稱，是以未可。「鄉人皆惡之，何如」者，此子貢又問夫子，既鄉人皆好未可為善，若鄉人眾共憎惡此人，何如？可謂善人乎？「子曰：未可也」者，言亦未可為善。或一鄉皆善，此人獨惡，故為眾所疾，是以未可。「不如鄉人之善者好之，其不善者惡之」者，孔子既皆不可其問，自為說其善人也。言鄉之善人善之，惡人惡之，真善人也。
		</region>
	</paragraph>
	<paragraph index="58">
		<region typus="comment" subtype="注_prefix" id="2551" explains="">
注「孔曰」至「惡著」。
		</region>
		<region typus="comment" subtype="注_body" id="2552" explains="2548">
○正義曰：言鄉人皆好之，是善善不明；鄉人皆惡之，是惡惡不著。若鄉人之善者善之，惡者惡之，則是善善分明，惡惡顯著也。
		</region>
	</paragraph>
	<paragraph index="59">
		<region typus="original" subtype="" id="2553" explains="">
子曰：「君子易事而難說也。
		</region>
		<region typus="comment" subtype="" id="2554" explains="2553">
（孔曰：「不責備於一人，故易事。」）
		</region>
		<region typus="original" subtype="" id="2555" explains="">
說之不以道，不說也。及其使人也，器之。
		</region>
		<region typus="comment" subtype="" id="2556" explains="2555">
（孔曰：「度才而官之。」）
		</region>
		<region typus="original" subtype="" id="2557" explains="">
小人難事而易說也。說之雖不以道，說也。及其使人也，求備焉。」
		</region>
	</paragraph>
	<paragraph index="60">
		<region typus="comment" subtype="疏_prefix" id="2558" explains="">
疏「子曰」至「備焉」。
		</region>
		<region typus="comment" subtype="疏_body" id="2559" explains="2553,2555,2557">
○正義曰：此章論君子小人不同之事也。「子曰：『君子易事而難說也』」者，言君子不責備於一人，故易事。不受妄說，故難說也。「說之不以道，不說也。及其使人也，器之」者，此覆明難說、易事之理，言君子有正德，若人說已不以道而妄說，則不喜說也，是以難說。度人才器而官之，不責備，故易事。「小人難事而易說也」者，小人反君子故也。「說之雖不以道，說也。及其使人也，求備焉」者，此覆明易說、難事之理，以小人為人說媚，雖不以道而妄說之，亦喜說，故易說也。及其使人也，責備於一人焉，故難事也。
		</region>
	</paragraph>
	<paragraph index="61">
		<region typus="original" subtype="" id="2560" explains="">
子曰：「君子泰而不驕，小人驕而不泰。」
		</region>
		<region typus="comment" subtype="" id="2561" explains="2560">
（君子自縱泰，似驕而不驕。小人拘忌，而實自驕矜。）
		</region>
	</paragraph>
	<paragraph index="62">
		<region typus="comment" subtype="疏_prefix" id="2562" explains="">
疏「子曰：君子泰而不驕，小人驕而不泰」。
		</region>
		<region typus="comment" subtype="疏_body" id="2563" explains="2560">
○正義曰：此章論君子小人禮濬不同之事也。君子自縱泰，似驕而實不驕。小人實自驕矜，而強自拘忌，不能寬泰也。
		</region>
	</paragraph>
	<paragraph index="63">
		<region typus="original" subtype="" id="2564" explains="">
子曰：「剛、毅、木、訥近仁。」
		</region>
		<region typus="comment" subtype="" id="2565" explains="2564">
（王曰：「剛無欲，毅果敢，木質樸，訥遲鈍。有斯四者，近於仁。」）
		</region>
	</paragraph>
	<paragraph index="64">
		<region typus="comment" subtype="疏_prefix" id="2566" explains="">
疏「子曰：剛、毅、木、訥近仁」。
		</region>
		<region typus="comment" subtype="疏_body" id="2567" explains="2564">
○正義曰：此章言有此四者之性行，近於仁道也。仁者靜，剛無欲亦靜，故剛近仁也。仁者必有勇，毅者果敢，故毅近仁也。仁者不尚華飾，木者質樸，故木近仁也。仁者其言也訒，訥者遲鈍，故訥近仁也。
		</region>
	</paragraph>
	<paragraph index="65">
		<region typus="original" subtype="" id="2568" explains="">
子路問曰：「何如斯可謂之士矣？」子曰：「切切偲偲，怡怡如也，可謂士矣。朋友切切偲偲，兄弟怡怡。」
		</region>
		<region typus="comment" subtype="" id="2569" explains="2568">
（馬曰：「切切偲偲，相切責之貌。怡怡，和順之貌。」）
		</region>
	</paragraph>
	<paragraph index="66">
		<region typus="comment" subtype="疏_prefix" id="2570" explains="">
疏「 子路」至「怡怡」。
		</region>
		<region typus="comment" subtype="疏_body" id="2571" explains="2568">
○正義曰：此章問士行也。「子路問曰：何如斯可謂之士矣」者，問士之行何如也。「子曰：切切偲偲，怡怡如也，可謂士也」者，此答士行也。「朋友切切偲偲，兄弟怡怡」者，此覆明其所施也。切切偲偲，相切責之貌。朋友以道義切差琢磨，故施於朋友也。怡怡，和順之貌。兄弟天倫，當相友恭，故怡怡施於兄弟也。
		</region>
	</paragraph>
	<paragraph index="67">
		<region typus="original" subtype="" id="2572" explains="">
子曰：「善人教民七年，亦可以即戎矣。」
		</region>
		<region typus="comment" subtype="" id="2573" explains="2572">
（包曰：「既，就也；戎，兵也，言以攻戰。」）
		</region>
	</paragraph>
	<paragraph index="68">
		<region typus="comment" subtype="疏_prefix" id="2574" explains="">
疏「子曰：善人教民七年，亦可以即戎矣」。
		</region>
		<region typus="comment" subtype="疏_body" id="2575" explains="2572">
○正義曰：此章言善人為政之法也。善人，謂君子也。即，就也。戎，兵也。言君子為政教民至於七年，使民知禮義與信，亦可以就兵戎攻戰之事也。言七年者，夫子以意言之耳。
		</region>
	</paragraph>
	<paragraph index="69">
		<region typus="original" subtype="" id="2576" explains="">
子曰：「以不教民戰，是謂棄之。」
		</region>
		<region typus="comment" subtype="" id="2577" explains="2576">
（馬曰：「言用不習之民，使之攻戰，必破敗，是謂棄之。」）
		</region>
	</paragraph>
	<paragraph index="70">
		<region typus="comment" subtype="疏_prefix" id="2578" explains="">
疏「子曰：以不教民戰，是謂棄之」。
		</region>
		<region typus="comment" subtype="疏_body" id="2579" explains="2576">
○正義曰：此章言用不習之民，使之攻戰，必致破敗，是謂棄之，若棄擲也。
		</region>
	</paragraph>
</text>
