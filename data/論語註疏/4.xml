<?xml version='1.0' encoding='UTF-8'?>
<text title="論語註疏" section="里仁" juan="4" original_title="論語">
	<paragraph index="0">
		<region typus="summary" subtype="" id="545" explains="">
疏正義曰：此篇明仁。仁者，善行之大名也。君子體仁，必能行禮樂，故以次前也。
		</region>
	</paragraph>
	<paragraph index="1">
		<region typus="original" subtype="" id="546" explains="">
子曰：「里仁為美。
		</region>
		<region typus="comment" subtype="" id="547" explains="546">
（鄭曰：「里者，民之所居。居於仁者之里，是為美。」）
		</region>
		<region typus="original" subtype="" id="548" explains="">
擇不處仁，焉得知？」
		</region>
		<region typus="comment" subtype="" id="549" explains="548">
（鄭曰：「求居而不處仁者之里，不得為有知。」）
		</region>
	</paragraph>
	<paragraph index="2">
		<region typus="comment" subtype="疏_prefix" id="550" explains="">
疏「 子曰」至「得知」。
		</region>
		<region typus="comment" subtype="疏_body" id="551" explains="546,548">
○正義曰：此章言居必擇仁也。「里仁為美」者，里，居也。仁者之所居處，謂之里仁。凡人之擇居，居於仁者之里，是為美也。「擇不處仁，焉得知」者，焉。猶安也。擇求居處，而不處仁者之里，安得為有知也？
		</region>
	</paragraph>
	<paragraph index="3">
		<region typus="original" subtype="" id="552" explains="">
子曰：「不仁者不可以久處約，
		</region>
		<region typus="comment" subtype="" id="553" explains="552">
（孔曰：「久困則為非。」）
		</region>
		<region typus="original" subtype="" id="554" explains="">
不可以長處樂。
		</region>
		<region typus="comment" subtype="" id="555" explains="554">
（孔曰：「必驕佚。」）
		</region>
		<region typus="original" subtype="" id="556" explains="">
仁者安仁，
		</region>
		<region typus="comment" subtype="" id="557" explains="556">
（包曰：「惟性仁者自然體之，故謂安仁。」）
		</region>
		<region typus="original" subtype="" id="558" explains="">
知者利仁。」
		</region>
		<region typus="comment" subtype="" id="559" explains="558">
（王曰：「知仁為美，故利而行之。」）
		</region>
	</paragraph>
	<paragraph index="4">
		<region typus="comment" subtype="疏_prefix" id="560" explains="">
疏「 子曰」至「利仁」。
		</region>
		<region typus="comment" subtype="疏_body" id="561" explains="552,554,556,558">
○正義曰：此章明仁性也。「不仁者不可以久處約」者，言不仁之人不可令久長處貧約，若久困則為非也。「不可以長處樂」者，言亦不可令久長處於富貴逸樂，若久長處樂，則必驕佚。「仁者安仁」者，謂天性仁者，自然安而行之也。「知者利仁」者，知能照識前事，知仁為美，故利而行之也。
		</region>
	</paragraph>
	<paragraph index="5">
		<region typus="comment" subtype="注_prefix" id="562" explains="">
注「 包曰」至「安仁」。
		</region>
		<region typus="comment" subtype="注_body" id="563" explains="557">
○正義曰：此《經》「仁者安仁，知者利仁」，與《表記》正同，理亦不異。云「唯性仁者自然體之」者，言天性仁者，非關利害，自然汎愛施生，體包仁道。《易•文言》曰「君子體仁，足以長人」是也。
		</region>
	</paragraph>
	<paragraph index="6">
		<region typus="comment" subtype="注_prefix" id="564" explains="">
注「王曰」至「行之」。
		</region>
		<region typus="comment" subtype="注_body" id="565" explains="559">
○正義曰：云「知仁為美，故利而行之」者，言有知謀者，貪利而行仁，有利則行，無利則止，非本情也。
		</region>
	</paragraph>
	<paragraph index="7">
		<region typus="original" subtype="" id="566" explains="">
子曰：「唯仁者能好人，能惡人。」
		</region>
		<region typus="comment" subtype="" id="567" explains="566">
（孔曰：「唯仁者能審人之所好惡。」）
		</region>
	</paragraph>
	<paragraph index="8">
		<region typus="comment" subtype="疏_prefix" id="568" explains="">
疏「子曰：唯仁者能好人，能惡人。」
		</region>
		<region typus="comment" subtype="疏_body" id="569" explains="566">
○正義曰：章，言唯有仁德者無私於物，故能審人之好惡也。
		</region>
	</paragraph>
	<paragraph index="9">
		<region typus="original" subtype="" id="570" explains="">
子曰：「苟誌於仁矣，無惡也。」
		</region>
		<region typus="comment" subtype="" id="571" explains="570">
（孔曰：「苟，誠也。言誠能誌於仁，則其餘終無惡。」）
		</region>
	</paragraph>
	<paragraph index="10">
		<region typus="comment" subtype="疏_prefix" id="572" explains="">
疏「子曰：苟誌於仁矣，無惡也」。
		</region>
		<region typus="comment" subtype="疏_body" id="573" explains="570">
○正義曰：苟，誠也。此章言誠能誌在於仁，則其餘行終無惡也。
		</region>
	</paragraph>
	<paragraph index="11">
		<region typus="original" subtype="" id="574" explains="">
子曰：「富與貴，是人之所欲也，不以其道得之，不處也。
		</region>
		<region typus="comment" subtype="" id="575" explains="574">
（孔曰：「不以其道得富貴，則仁者不處。」
		</region>
		<region typus="original" subtype="" id="576" explains="">
）貧與賤，是人之所惡也，不以其道得之，不去也。
		</region>
		<region typus="comment" subtype="" id="577" explains="576">
（時有否泰，故君子履道而反貧，賤此則不以其道得之，雖是人之所惡，不可違而去之。）
		</region>
		<region typus="original" subtype="" id="578" explains="">
君子去仁，惡乎成名？
		</region>
		<region typus="comment" subtype="" id="579" explains="578">
（孔曰：「惡乎成名者，不得成名為君子。」）
		</region>
		<region typus="original" subtype="" id="580" explains="">
君子無終食之間違仁，造次必於是，顛沛必於是。」
		</region>
		<region typus="comment" subtype="" id="581" explains="580">
（馬曰：「造次，急遽。顛沛，偃仆。雖急遽、偃仆不違仁。」）
		</region>
	</paragraph>
	<paragraph index="12">
		<region typus="comment" subtype="疏_prefix" id="582" explains="">
疏「 子曰」至「於是」。
		</region>
		<region typus="comment" subtype="疏_body" id="583" explains="574,576,578,580">
○正義曰：此章廣明仁行也。「富與貴是人之所欲也，不以其道得之，不處也」者，富者財多，貴者位高，此二者是人之所貪欲也，若不以其道而得之，雖是人之所欲，而仁者不處也。「貧與賤是人之所惡也，不以其道得之，不去也」者，乏財曰貧，無位曰賤，此二者是人之所嫌惡也，時有否泰，故君子履道而反貧賤，此則不以其道而得之，雖是人之所惡，而仁者不違而去之也。「君子去仁，惡乎成名」者，惡乎，猶於何也。言人欲為君子，唯行仁道乃得君子之名。若違去仁道，則於何得成名為君子乎？言去仁則不得成名為君子也。「君子無終食之間違仁」者，言仁不可斯須去身，故君子無食頃違去仁道也。「造次必於是，顛沛必於是」者，造次，急遽也；顛沛，偃仆也。言君子之人，雖身有急遽、偃仆之時，而必守於是仁道而不違去也。
		</region>
	</paragraph>
	<paragraph index="13">
		<region typus="comment" subtype="注_prefix" id="584" explains="">
注「 馬曰」至「違仁」。
		</region>
		<region typus="comment" subtype="注_body" id="585" explains="581">
○正義曰：云「造次，急遽」者，造次猶言草次。鄭玄云：「 倉卒也。」皆迫促暇之意，故云急遽。云「顛沛，偃仆」者，《說文》云：「偃，僵也。仆，頓也。」則偃是仰倒也，仆是踣倒也。雖遇此顛躓之時，亦不違仁也。
		</region>
	</paragraph>
	<paragraph index="14">
		<region typus="original" subtype="" id="586" explains="">
子曰：「我未見好仁者，惡不仁者。好仁者，無以尚之。
		</region>
		<region typus="comment" subtype="" id="587" explains="586">
（孔曰：「難複加也。」）
		</region>
		<region typus="original" subtype="" id="588" explains="">
惡不仁者，其為仁矣，不使不仁者加乎其身。
		</region>
		<region typus="comment" subtype="" id="589" explains="588">
（孔曰：「言惡不仁者，能使不仁者不加非義於已，不如好仁者無以尚之為優。」）
		</region>
		<region typus="original" subtype="" id="590" explains="">
有能一日用其力於仁矣乎？我未見力不足者。
		</region>
		<region typus="comment" subtype="" id="591" explains="590">
（孔曰：「言人無能一日用其力脩仁者耳。我未見欲為仁而力不足者。」）
		</region>
		<region typus="original" subtype="" id="592" explains="">
蓋有之矣，我未之見也。」
		</region>
		<region typus="comment" subtype="" id="593" explains="592">
（孔曰：「謙不欲盡誣時人言不能為仁，故云為能有爾，我未之見也。」）
		</region>
	</paragraph>
	<paragraph index="15">
		<region typus="comment" subtype="疏_prefix" id="594" explains="">
疏「 子曰」至「見也」。
		</region>
		<region typus="comment" subtype="疏_body" id="595" explains="586,588,590,592">
○正義曰：此章疾時無仁也。「我未見好仁者，惡不仁者」，孔子言，我未見性好仁者，亦未見能疾惡不仁者也。「好仁者，無以尚之」者，此覆說上好仁者也。尚，上也，言性好仁者，為德之最上，他行無以更上之，言難複加也。「惡不仁者，其為仁矣，不使不仁者加乎其身」，此覆說上惡不仁者也。言能疾惡不仁者，亦得為仁。但其行少劣，故曰其所為仁矣也，唯能不使不仁者加乎非義於已身也，不如好仁者無以尚之為優也。「有能一日用其力於仁矣乎」，言世不脩仁也，故曰有人能一日之間用其力於仁道矣乎，言人誠能一日用其力脩仁者耳。「我未見力不足」者，言德如毛，行仁甚易，我欲仁，斯仁至矣，何須用力，故曰我未見欲為仁而力不足者也。「蓋有之矣，我未之見也」者，此孔子謙，不欲盡誣時人言不能為仁，故曰蓋有能為之者矣，但我未之見也。
		</region>
	</paragraph>
	<paragraph index="16">
		<region typus="original" subtype="" id="596" explains="">
子曰：「人之過也，各於其黨。觀過，斯知仁矣。」
		</region>
		<region typus="comment" subtype="" id="597" explains="596">
（孔曰：「黨，黨類。小人不能為君子之行，非小人之過，當恕而勿責之。觀過，使賢愚各當其所，則為仁矣。」）
		</region>
	</paragraph>
	<paragraph index="17">
		<region typus="comment" subtype="疏_prefix" id="598" explains="">
疏「 子曰」至「仁矣」。
		</region>
		<region typus="comment" subtype="疏_body" id="599" explains="596">
○正義曰：此章言仁恕也。「人之過也，各於其黨」者，黨，黨類也。言人之為過也，君子小人各於其類也。「觀過，斯知仁矣」者，言觀人之過，使賢愚各當其所。若小人不能為君子之行，非小人之過，當恕而勿責之，斯知仁者之用心矣。
		</region>
	</paragraph>
	<paragraph index="18">
		<region typus="original" subtype="" id="600" explains="">
子曰：「朝聞道，夕死可矣。」
		</region>
		<region typus="comment" subtype="" id="601" explains="600">
（言將至死不聞世之有道。）
		</region>
	</paragraph>
	<paragraph index="19">
		<region typus="comment" subtype="疏_prefix" id="602" explains="">
疏「子曰：朝聞道，夕死可矣」。
		</region>
		<region typus="comment" subtype="疏_body" id="603" explains="600">
○正義曰：此章疾世無道也。設若早朝聞世有道，暮夕而死，可無恨矣。言將至死不聞世之有道也。
		</region>
	</paragraph>
	<paragraph index="20">
		<region typus="original" subtype="" id="604" explains="">
子曰：「士誌於道，而恥惡衣惡食者，未足與議也。」
		</region>
	</paragraph>
	<paragraph index="21">
		<region typus="comment" subtype="疏_prefix" id="605" explains="">
疏「子曰」至「議也」。
		</region>
		<region typus="comment" subtype="疏_body" id="606" explains="604">
○正義曰：此章言人當樂道固窮也。士者，人之有士行者也。言士雖誌在善道，而衣服飲食好其華美，恥其粗惡者，則是誌道不篤，故未足與言議於道也。
		</region>
	</paragraph>
	<paragraph index="22">
		<region typus="original" subtype="" id="607" explains="">
子曰：「君子之於天下也，無適也，無莫也，義之與比。」
		</region>
	</paragraph>
	<paragraph index="23">
		<region typus="comment" subtype="疏_prefix" id="608" explains="">
疏「子曰」至「與比」。
		</region>
		<region typus="comment" subtype="疏_body" id="609" explains="607">
○正義曰：此章貴義也。適，厚也。莫，薄也。比，親也。言君子於天下之人，無擇於富厚與窮薄者，但有義者則與相親也。
		</region>
	</paragraph>
	<paragraph index="24">
		<region typus="original" subtype="" id="610" explains="">
子曰：「君子懷德，
		</region>
		<region typus="comment" subtype="" id="611" explains="610">
（孔曰：「懷，安也。」）
		</region>
		<region typus="original" subtype="" id="612" explains="">
小人懷土，
		</region>
		<region typus="comment" subtype="" id="613" explains="612">
（孔曰：「重遷。」）
		</region>
		<region typus="original" subtype="" id="614" explains="">
君子懷刑，
		</region>
		<region typus="comment" subtype="" id="615" explains="614">
（孔曰：「安於法。」）
		</region>
		<region typus="original" subtype="" id="616" explains="">
小人懷惠。」
		</region>
		<region typus="comment" subtype="" id="617" explains="616">
（包曰：「惠，恩惠。」）
		</region>
	</paragraph>
	<paragraph index="25">
		<region typus="comment" subtype="疏_prefix" id="618" explains="">
疏「 子曰」至「懷惠」。
		</region>
		<region typus="comment" subtype="疏_body" id="619" explains="610,612,614,616">
○正義曰：此章言君子小人所安不同也。「君子懷德，小人懷土」者，懷，安也。君子執德不移，是安於德也。小人安安而不能遷者，難於遷徙，是安於土也。「君子懷刑，小人懷惠」者，刑，法製；惠，恩惠也。君子樂於法製齊民，是懷刑也。小人唯利是親，安於恩惠，是懷惠也。
		</region>
	</paragraph>
	<paragraph index="26">
		<region typus="original" subtype="" id="620" explains="">
子曰：「放於利而行，
		</region>
		<region typus="comment" subtype="" id="621" explains="620">
（孔曰：「放，依也。每事依利而行。」）
		</region>
		<region typus="original" subtype="" id="622" explains="">
多怨。」
		</region>
		<region typus="comment" subtype="" id="623" explains="622">
（孔曰：「取怨之道。」）
		</region>
	</paragraph>
	<paragraph index="27">
		<region typus="comment" subtype="疏_prefix" id="624" explains="">
疏「子曰：放於利而行，多怨」。
		</region>
		<region typus="comment" subtype="疏_body" id="625" explains="620,622">
○正義曰：此章惡利也。放，依也。言人每事依於財利而行，則是取怨之道也，故多為人所怨恨也。
		</region>
	</paragraph>
	<paragraph index="28">
		<region typus="original" subtype="" id="626" explains="">
子曰：「能以禮讓為國乎？何有？
		</region>
		<region typus="comment" subtype="" id="627" explains="626">
（何有者，言不難。）
		</region>
		<region typus="original" subtype="" id="628" explains="">
不能以禮讓為國，如禮何？
		</region>
		<region typus="comment" subtype="" id="629" explains="628">
（包曰：「如禮何者，言不能用禮。」）
		</region>
	</paragraph>
	<paragraph index="29">
		<region typus="comment" subtype="疏_prefix" id="630" explains="">
疏「 子曰」至「禮何」。
		</region>
		<region typus="comment" subtype="疏_body" id="631" explains="626,628">
○正義曰：此章言治國者必須禮讓也。「能以禮讓為國乎」者，為，猶治也。禮節民心，讓則不爭。言人君能以禮讓為教治其國乎？云「何有」者，謂以禮讓治國，何有其難。言不難也。「不能以禮讓為國」者，言人君不能明禮讓以治民也。「如禮何」者，言有禮而不能用，如此禮何！
		</region>
	</paragraph>
	<paragraph index="30">
		<region typus="original" subtype="" id="632" explains="">
子曰：「不患無位，患所以立。不患莫己知，求為可知也。」
		</region>
		<region typus="comment" subtype="" id="633" explains="632">
（包曰：「求善道而學行之，則人知已。」）
		</region>
	</paragraph>
	<paragraph index="31">
		<region typus="comment" subtype="疏_prefix" id="634" explains="">
疏「 子曰」至「知也」。
		</region>
		<region typus="comment" subtype="疏_body" id="635" explains="632">
○正義曰：此章勸學也。「不患無位」者，言不憂爵位也。「 患所以立」者，言但憂其無立身之才學耳。「不患莫己知」者，言不憂無人見知於己也。「求為可知也」者，言求善道而學行之，使已才學有可知重，則人知已也。
		</region>
	</paragraph>
	<paragraph index="32">
		<region typus="original" subtype="" id="636" explains="">
子曰：「參乎！吾道一以貫之。」曾子曰：「唯。」
		</region>
		<region typus="comment" subtype="" id="637" explains="636">
（孔曰：「直曉不問，故答曰唯。」）
		</region>
		<region typus="original" subtype="" id="638" explains="">
子出，門人問曰：「何謂也？」曾子曰：「夫子之道，忠恕而已矣。」
		</region>
	</paragraph>
	<paragraph index="33">
		<region typus="comment" subtype="疏_prefix" id="639" explains="">
疏「子曰」至「已矣」。
		</region>
		<region typus="comment" subtype="疏_body" id="640" explains="636,638">
○正義曰：此章明忠恕也。「子曰：參乎」者，呼曾子名，欲語之也。「吾道一以貫之」者，貫，統也。孔子語曾子言，我所行之道，唯用一理以統天下萬事之理也。「曾子曰：唯」者，曾子直曉其理，更不須問，故答曰唯。「子出」者，孔子出去也。「門人問曰：何謂也」者，門人，曾子弟子也。不曉夫子之言，故問於曾子也。「曾子曰：夫子之道，忠恕而已矣」者，答門人也。忠，謂盡中心也。恕，謂忖已度物也。言夫子之道，唯以忠恕一理，以統天下萬事之理，更無他法，故云而已矣。
		</region>
	</paragraph>
	<paragraph index="34">
		<region typus="original" subtype="" id="641" explains="">
子曰：「君子喻於義，小人喻於利。」
		</region>
		<region typus="comment" subtype="" id="642" explains="641">
（孔曰：「喻，猶曉也。」）
		</region>
	</paragraph>
	<paragraph index="35">
		<region typus="comment" subtype="疏_prefix" id="643" explains="">
疏「子曰：君子喻於義，小人喻於利」。
		</region>
		<region typus="comment" subtype="疏_body" id="644" explains="641">
○正義曰：此章明君子小人所曉不同也。喻，曉也。君子則曉於仁義，小人則曉於財利。
		</region>
	</paragraph>
	<paragraph index="36">
		<region typus="original" subtype="" id="645" explains="">
子曰：「見賢思齊焉，
		</region>
		<region typus="comment" subtype="" id="646" explains="645">
（包曰：「思與賢者等。」）
		</region>
		<region typus="original" subtype="" id="647" explains="">
見不賢而內自省也。」
		</region>
	</paragraph>
	<paragraph index="37">
		<region typus="comment" subtype="疏_prefix" id="648" explains="">
疏「子曰」至「省也」。
		</region>
		<region typus="comment" subtype="疏_body" id="649" explains="645,647">
○正義曰：此章勉人為高行也。見彼賢則思與之齊等，見彼不賢則內自省察得無如彼人乎。
		</region>
	</paragraph>
	<paragraph index="38">
		<region typus="original" subtype="" id="650" explains="">
子曰：「事父母幾諫，
		</region>
		<region typus="comment" subtype="" id="651" explains="650">
（包曰：「幾者，微也。當微諫，納善言於父母。」）
		</region>
		<region typus="original" subtype="" id="652" explains="">
見誌不從，又敬不違，勞而不怨。」
		</region>
		<region typus="comment" subtype="" id="653" explains="652">
（包曰：「見誌，見父母誌有不從已諫之色，則又當恭敬，不敢違父母意而遂已之諫。）
		</region>
	</paragraph>
	<paragraph index="39">
		<region typus="comment" subtype="疏_prefix" id="654" explains="">
疏「 子曰」至「不怨」。
		</region>
		<region typus="comment" subtype="疏_body" id="655" explains="650,652">
○正義曰：此並下四章，皆明孝事父母。「幾諫」者，幾，微也。父母有過，當微納善言以諫於父母也。「見誌不從，又敬不違」者，見父母誌有不從已諫之色，則又當恭敬，不敢違父母意而遂已之諫也。「勞而不怨」者，父母使已以勞辱之事，已當盡力服其勤，不得怨父母也。
		</region>
	</paragraph>
	<paragraph index="40">
		<region typus="original" subtype="" id="656" explains="">
子曰：「父母在，不遠遊，遊必有方。」
		</region>
		<region typus="comment" subtype="" id="657" explains="656">
（鄭曰：「方，猶常也。」）
		</region>
	</paragraph>
	<paragraph index="41">
		<region typus="comment" subtype="疏_prefix" id="658" explains="">
疏「子曰：父母在，不遠遊，遊必有方。」
		</region>
		<region typus="comment" subtype="疏_body" id="659" explains="656">
○正義曰：方，猶常也。父母既存，或時思欲見已，故不遠遊，遊必有常所，欲使父母呼己得即知其處也。設若告云詣甲，則不得更詣乙，恐父母呼已於甲處不見，則使父母憂也。
		</region>
	</paragraph>
	<paragraph index="42">
		<region typus="original" subtype="" id="660" explains="">
子曰：「三年無改於父之道，可謂孝矣。」
		</region>
		<region typus="comment" subtype="" id="661" explains="660">
（鄭曰：「孝子在喪，哀戚思慕，無所改於父之道，非心所忍為。」）
		</region>
	</paragraph>
	<paragraph index="43">
		<region typus="comment" subtype="疏_prefix" id="662" explains="">
疏「子曰：三年無改於父之道，可謂孝矣。」
		</region>
		<region typus="comment" subtype="疏_body" id="663" explains="660">
○正義曰：言孝子在父母喪三年之中，哀戚思慕，無所改於父之道，非心所忍為故也。此章與《學而篇》同，當是重出。《學而篇》是孔注，此是鄭注，本或二處皆有。
		</region>
	</paragraph>
	<paragraph index="44">
		<region typus="original" subtype="" id="664" explains="">
子曰：「父母之年，不可不知也，一則以喜，一則以懼。」
		</region>
		<region typus="comment" subtype="" id="665" explains="664">
（孔曰：「見其壽考則喜，見其衰老則懼。」）
		</region>
	</paragraph>
	<paragraph index="45">
		<region typus="comment" subtype="疏_prefix" id="666" explains="">
疏「子曰：父母之年，不可不知也。一則以喜，一則以懼」。
		</region>
		<region typus="comment" subtype="疏_body" id="667" explains="664">
○正義曰：言孝子當知父母之年也。其意有二：一則以父母年多，見其壽考則喜也；一則以父母年老，形必衰弱，見其衰老則憂懼也。
		</region>
	</paragraph>
	<paragraph index="46">
		<region typus="original" subtype="" id="668" explains="">
子曰：「古者言之不出，恥躬之不逮也。」
		</region>
		<region typus="comment" subtype="" id="669" explains="668">
（包曰：「古人之言不妄出口，為身行之將不及。」）
		</region>
	</paragraph>
	<paragraph index="47">
		<region typus="comment" subtype="疏_prefix" id="670" explains="">
疏「子曰：古者言之不出，恥躬之不逮也。」
		</region>
		<region typus="comment" subtype="疏_body" id="671" explains="668">
○正義曰：此章明慎言躬身也。逮，及也。言古人之言不妄出口，為身行之將不及故也。
		</region>
	</paragraph>
	<paragraph index="48">
		<region typus="original" subtype="" id="672" explains="">
子曰：「以約失之者鮮矣。」
		</region>
		<region typus="comment" subtype="" id="673" explains="672">
（孔曰：「俱不得中，奢則驕，佚招禍，儉約無憂患。」）
		</region>
	</paragraph>
	<paragraph index="49">
		<region typus="comment" subtype="疏_prefix" id="674" explains="">
疏「子曰」至「鮮矣」。
		</region>
		<region typus="comment" subtype="疏_body" id="675" explains="672">
○正義曰：此章貴儉。鮮，少也。得中合禮，為事乃善。設若奢儉俱不得中，奢則驕佚招禍，儉約無憂患，是以約致失者少也。
		</region>
	</paragraph>
	<paragraph index="50">
		<region typus="original" subtype="" id="676" explains="">
子曰：「君子欲訥於言而敏於行。」
		</region>
		<region typus="comment" subtype="" id="677" explains="676">
（包曰：「訥，遲鈍也。言欲遲而行欲疾。」）
		</region>
	</paragraph>
	<paragraph index="51">
		<region typus="comment" subtype="疏_prefix" id="678" explains="">
疏「子曰：君子欲訥於言而敏於行。」
		</region>
		<region typus="comment" subtype="疏_body" id="679" explains="676">
○正義曰：此章慎言貴行也。訥，遲鈍也。敏，疾也。言君子但欲遲鈍於言，敏疾於行，惡時人行不副言也。
		</region>
	</paragraph>
	<paragraph index="52">
		<region typus="original" subtype="" id="680" explains="">
子曰：「德不孤，必有鄰。」
		</region>
		<region typus="comment" subtype="" id="681" explains="680">
（方以類聚，同誌相求，故必有鄰，是以不孤。）
		</region>
	</paragraph>
	<paragraph index="53">
		<region typus="comment" subtype="疏_prefix" id="682" explains="">
疏「子曰：德不孤，必有鄰」。
		</region>
		<region typus="comment" subtype="疏_body" id="683" explains="680">
○正義曰：此章勉人脩德也。有德則人所慕仰，居不孤特，必有同誌相求與之為鄰也。
		</region>
	</paragraph>
	<paragraph index="54">
		<region typus="comment" subtype="注_prefix" id="684" explains="">
注「 方以」至「不孤」。
		</region>
		<region typus="comment" subtype="注_body" id="685" explains="681">
○正義曰：云「方以類聚」者，《周易•上係辭》文也。方，謂法術。性行各以類相聚也。云「同誌相求」者，《周易•乾卦•文言》也。言誌同者相求為朋友也。「故必有鄰，是以不孤」者，案《坤卦•文言》曰：「君子敬以直內，義以方外，敬義立而德不孤。」言身有敬義以接於人，則人亦敬義以應之，是亦德不孤也。
		</region>
	</paragraph>
	<paragraph index="55">
		<region typus="original" subtype="" id="686" explains="">
子遊曰：「事君數，斯辱矣。朋友數，斯疏矣。」
		</region>
		<region typus="comment" subtype="" id="687" explains="686">
（數，謂速數之數。）
		</region>
	</paragraph>
	<paragraph index="56">
		<region typus="comment" subtype="疏_prefix" id="688" explains="">
疏「子遊曰：事君數，斯辱矣。朋友數，斯疏矣」。
		</region>
		<region typus="comment" subtype="疏_body" id="689" explains="686">
○正義曰：此章明為臣結交，當以禮漸進也。數，謂速數。數則瀆而不敬，故事君數，斯致罪辱矣；朋友數，斯見疏薄矣。
		</region>
	</paragraph>
	<paragraph index="57">
		<region typus="comment" subtype="注_prefix" id="690" explains="">
注「數，謂速數之數」。
		</region>
		<region typus="comment" subtype="注_body" id="691" explains="687">
○正義曰：嫌讀為上聲去聲，故辨之。
		</region>
	</paragraph>
</text>
