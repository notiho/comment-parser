<?xml version='1.0' encoding='UTF-8'?>
<text title="論語註疏" section="子張" juan="19" original_title="論語">
	<paragraph index="0">
		<region typus="summary" subtype="" id="3650" explains="">
疏正義曰：此篇記士行、交情、仁人、勉學，或接聞夫子之語，或辨揚聖師之德，以其皆弟子所言，故善次諸篇之後。
		</region>
	</paragraph>
	<paragraph index="1">
		<region typus="original" subtype="" id="3651" explains="">
子張曰：「士見危致命，
		</region>
		<region typus="comment" subtype="" id="3652" explains="3651">
（孔曰：「致命，不愛其身。」）
		</region>
		<region typus="original" subtype="" id="3653" explains="">
見得思義，祭思敬，喪思哀，其可已矣。」
		</region>
	</paragraph>
	<paragraph index="2">
		<region typus="comment" subtype="疏_prefix" id="3654" explains="">
疏「 子張曰：士見危致命，見得思義，祭思敬，喪思哀，其可已矣」。
		</region>
		<region typus="comment" subtype="疏_body" id="3655" explains="3651,3653">
○正義曰：此章言士行也。士者，有德之稱，自卿大夫已下皆是。致命，謂不愛其身。子張言，為士者，見君有危難，不愛其身，致命以救之；見得利祿，思義然後取；有祭事，思盡其敬；有喪事，當盡其哀，有此行者，其可以為士已矣。
		</region>
	</paragraph>
	<paragraph index="3">
		<region typus="original" subtype="" id="3656" explains="">
子張曰：「執德不弘，信道不篤，焉能為有？焉能為亡？」
		</region>
		<region typus="comment" subtype="" id="3657" explains="3656">
（孔曰：「言無所輕重。」）
		</region>
	</paragraph>
	<paragraph index="4">
		<region typus="comment" subtype="疏_prefix" id="3658" explains="">
疏「 子張曰：執德不弘，信道不篤，焉能為有？焉能為亡？」
		</region>
		<region typus="comment" subtype="疏_body" id="3659" explains="3656">
○正義曰：此章言人行之不備者。弘，大也。篤，厚也。亡，無也。言人執守其德，不能弘大，雖信善道，不能篤厚，人之若此，雖存於世，何能為有而重？雖沒於世，何能為無而輕？言於世無所輕重也。
		</region>
	</paragraph>
	<paragraph index="5">
		<region typus="original" subtype="" id="3660" explains="">
子夏之門人問交於子張。
		</region>
		<region typus="comment" subtype="" id="3661" explains="3660">
（孔曰：「問與人交接之道。」）
		</region>
		<region typus="original" subtype="" id="3662" explains="">
子張曰：「子夏云何？」對曰：「子夏曰：『可者與之，其不可者拒之。』」子張曰：「異乎吾所聞。君子尊賢而容眾，嘉善而矜不能。我之大賢與，於人何所不容？我之不賢與，人將拒我，如之何其拒人也？」
		</region>
		<region typus="comment" subtype="" id="3663" explains="3662">
（包曰：「友交當如子夏，汎交當如子張。」）
		</region>
	</paragraph>
	<paragraph index="6">
		<region typus="comment" subtype="疏_prefix" id="3664" explains="">
疏「子夏」至「人也」。
		</region>
		<region typus="comment" subtype="疏_body" id="3665" explains="3660,3662">
○正義曰：此章論與人結交之道。「子夏之門人問交於子張」者，門人，謂弟子。「問交」，問與人交接之道。「 子張曰：子夏云何」者，子張反問子夏之門人，汝師嘗說結交之道云何乎？「對曰：子夏曰：可者與之，不可者拒之」者，子夏弟子對子張述子夏之言也。子夏言：結交之道，若彼人賢，可與交者，即與之交；若彼人不賢，不可與之交者，則拒之而不交。「子張曰：異乎吾所聞」者，言己之所聞結交之道與子夏所說異也。「君子尊賢而容眾，嘉善而矜不能」者，此所聞之異者也。言君子之人，見彼賢則尊重之，雖眾多亦容納之。人有善行者則嘉美之，不能者則哀矜之。「我之大賢與，於人何所不容？我之不賢與，人將拒我，如之何其拒人也」者，既陳其所聞，又論其不可拒人之事。誠如子夏所說，可者與之，不可者拒之。設若我之大賢，則所在見容也。我若不賢，則人將拒我，不與己交，又何暇拒他人乎？然二子所言，各是其見論交之道，不可相非。友交當如子夏，汎交當如子張。
		</region>
	</paragraph>
	<paragraph index="7">
		<region typus="original" subtype="" id="3666" explains="">
子夏曰：「雖小道，必有可觀者焉，
		</region>
		<region typus="comment" subtype="" id="3667" explains="3666">
（小道，謂異端。）
		</region>
		<region typus="original" subtype="" id="3668" explains="">
致遠恐泥，
		</region>
		<region typus="comment" subtype="" id="3669" explains="3668">
（包曰：「泥難不通。」）
		</region>
		<region typus="original" subtype="" id="3670" explains="">
是以君子不為也。」
		</region>
	</paragraph>
	<paragraph index="8">
		<region typus="comment" subtype="疏_prefix" id="3671" explains="">
疏「子夏曰：雖小道，必有可觀者焉；致遠恐泥，是以君子不為也」。
		</region>
		<region typus="comment" subtype="疏_body" id="3672" explains="3666,3668,3670">
○正義曰：此章勉人學為大道正典也。小道謂異端之說，百家語也。雖曰小道，亦必有小理可觀覽者焉，然致遠經久，則恐泥難不通，是以君子不學也。
		</region>
	</paragraph>
	<paragraph index="9">
		<region typus="original" subtype="" id="3673" explains="">
子夏曰：「日知其所亡，
		</region>
		<region typus="comment" subtype="" id="3674" explains="3673">
（孔曰：「日知其所未聞。」）
		</region>
		<region typus="original" subtype="" id="3675" explains="">
月無忘其所能，可謂好學也已矣。」
		</region>
	</paragraph>
	<paragraph index="10">
		<region typus="comment" subtype="疏_prefix" id="3676" explains="">
疏「子夏曰：日知其所亡，月無忘其所能，可謂好學也已矣」。
		</region>
		<region typus="comment" subtype="疏_body" id="3677" explains="3673,3675">
○正義曰：此章勸學也。亡，無也。舊無聞者當學之，使日知其所未聞。舊已能者當溫尋之，使月無忘也。能如此者，可以謂之好學。
		</region>
	</paragraph>
	<paragraph index="11">
		<region typus="original" subtype="" id="3678" explains="">
子夏曰：「博學而篤誌，
		</region>
		<region typus="comment" subtype="" id="3679" explains="3678">
（孔曰：「廣學而厚識之。」）
		</region>
		<region typus="original" subtype="" id="3680" explains="">
切問而近思，
		</region>
		<region typus="comment" subtype="" id="3681" explains="3680">
（切問者，切問於己所學未悟之事。近思者，思己所未能及之事。汎問所未學，遠思所未達，則於所習者不精，所思者不解。）
		</region>
		<region typus="original" subtype="" id="3682" explains="">
仁在其中矣。」
		</region>
	</paragraph>
	<paragraph index="12">
		<region typus="comment" subtype="疏_prefix" id="3683" explains="">
疏「子夏曰：博學而篤誌，切問而近思，仁在其中矣」。
		</region>
		<region typus="comment" subtype="疏_body" id="3684" explains="3678,3680,3682">
○正義曰：此章論好學近於仁也。博，廣也。篤，厚也。誌，識也。言廣學而厚識之，使不忘。切問者，親切問於己所學未悟之事，不汎濫問之也。近思者，思己所未能及之事，不遠思也。若汎問所未學，遠思所未達，則於所習者不精，所思者不解。仁者之性純篤，今學者既能篤誌近思，故曰仁在其中矣。
		</region>
	</paragraph>
	<paragraph index="13">
		<region typus="original" subtype="" id="3685" explains="">
子夏曰：「百工居肆以成其事，君子學以致其道。」
		</region>
		<region typus="comment" subtype="" id="3686" explains="3685">
（包曰：「言百工處其肆則事成，猶君子學以致其道。」）
		</region>
	</paragraph>
	<paragraph index="14">
		<region typus="comment" subtype="疏_prefix" id="3687" explains="">
疏「 子夏曰：百工居肆以成其事，君子學以致其道」。
		</region>
		<region typus="comment" subtype="疏_body" id="3688" explains="3685">
○正義曰：此章亦勉人學，舉百工以為喻也。審曲麵勢以飭五材，以辨民器，謂之百工。五材各有工，言百，眾言之也。肆，謂官府造作之處也。致，至也。言百工處其肆，則能成其事，猶君子勤於學，則能至於道也。
		</region>
	</paragraph>
	<paragraph index="15">
		<region typus="original" subtype="" id="3689" explains="">
子夏曰：「小人之過也必文。」
		</region>
		<region typus="comment" subtype="" id="3690" explains="3689">
（孔曰：「文飾其過，不言情實。」）
		</region>
	</paragraph>
	<paragraph index="16">
		<region typus="comment" subtype="疏_prefix" id="3691" explains="">
疏「子夏曰：小人之過也必文」。
		</region>
		<region typus="comment" subtype="疏_body" id="3692" explains="3689">
○正義曰：此章言小人不能改過也。言小人之有過也，必文飾其過，強為辭理，不言情實也。
		</region>
	</paragraph>
	<paragraph index="17">
		<region typus="original" subtype="" id="3693" explains="">
子夏曰：「君子有三變：望之儼然，即之也溫，聽其言也厲。」
		</region>
		<region typus="comment" subtype="" id="3694" explains="3693">
（鄭曰：「厲，嚴正。」）
		</region>
	</paragraph>
	<paragraph index="18">
		<region typus="comment" subtype="疏_prefix" id="3695" explains="">
疏「子夏曰：君子有三變：望之儼然，即之也溫，聽其言也厲。」
		</region>
		<region typus="comment" subtype="疏_body" id="3696" explains="3693">
○正義曰：此章論君子之德也。望之、即之及聽其言也，有此三者，變易常人之事也。厲，嚴正也。常人，遠望之則多懈惰，即近之則顏色猛厲，聽其言則多佞邪。唯君子則不然，人遠望之則正其衣冠，尊其瞻視，常儼然也；就近之則顏色溫和，及聽其言辭，則嚴正而無佞邪也。
		</region>
	</paragraph>
	<paragraph index="19">
		<region typus="original" subtype="" id="3697" explains="">
子夏曰：「君子信而後勞其民，未信則以為厲己也。
		</region>
		<region typus="comment" subtype="" id="3698" explains="3697">
（王曰：「厲，猶病也。」）
		</region>
		<region typus="original" subtype="" id="3699" explains="">
信而後諫，未信則以為謗己也。」
		</region>
	</paragraph>
	<paragraph index="20">
		<region typus="comment" subtype="疏_prefix" id="3700" explains="">
疏「子夏曰：君子信而後勞其民，未信則以為厲己也。信而後諫，未信則以為謗己也。」
		</region>
		<region typus="comment" subtype="疏_body" id="3701" explains="3697,3699">
○正義曰：此章論君子使下事上之法也。厲，猶病也。言君子若在上位，當先示信於民，然後勞役其民，則民忘其苦也。若未嘗施信而便勞役之，則民以為從欲崇侈、妄加困病於己也。若為人臣，當先盡忠於君，待君信己，而後可諫君之失。若君未信己，而便稱君過失以諫諍之，則君以為謗讟於己也。
		</region>
	</paragraph>
	<paragraph index="21">
		<region typus="original" subtype="" id="3702" explains="">
子夏曰：「大德不逾閑，
		</region>
		<region typus="comment" subtype="" id="3703" explains="3702">
（孔曰：「閑，猶法也。」）
		</region>
		<region typus="original" subtype="" id="3704" explains="">
小德出入可也。」
		</region>
		<region typus="comment" subtype="" id="3705" explains="3704">
（孔曰：「小德不能不逾法，故曰出入可。」）
		</region>
	</paragraph>
	<paragraph index="22">
		<region typus="comment" subtype="疏_prefix" id="3706" explains="">
疏「子夏曰：大德不逾閑，小德出入可也」。
		</region>
		<region typus="comment" subtype="疏_body" id="3707" explains="3702,3704">
○正義曰：此章論人之德有小大，而行亦不同也。閑，猶法也。大德之人，謂上賢也，所行皆不越法則也。小有德者，謂次賢之人，不能不逾法。有時逾法而出，旋能入守其法，不責其備，故曰可也。
		</region>
	</paragraph>
	<paragraph index="23">
		<region typus="original" subtype="" id="3708" explains="">
子遊曰：「子夏之門人小子，當灑掃應對進退，則可矣，抑末也。本之則無，如之何？」
		</region>
		<region typus="comment" subtype="" id="3709" explains="3708">
（包曰：「言子夏弟子，但當對賓客脩威儀禮節之事則可。然此但是人之末事耳，不可無其本，故云本之則無，如之何？」）
		</region>
		<region typus="original" subtype="" id="3710" explains="">
子夏聞之，曰：「噫！
		</region>
		<region typus="comment" subtype="" id="3711" explains="3710">
（孔曰：「噫，心不平之聲。」）
		</region>
		<region typus="original" subtype="" id="3712" explains="">
言遊過矣！君子之道，孰先傳焉？孰後倦焉？
		</region>
		<region typus="comment" subtype="" id="3713" explains="3712">
（包曰：「言先傳業者必先厭倦，故我門人先教以小事，後將教以大道。」）
		</region>
		<region typus="original" subtype="" id="3714" explains="">
譬諸草木，區以別矣。
		</region>
		<region typus="comment" subtype="" id="3715" explains="3714">
（馬曰：「言大道與小道殊異。譬如草木，異類區別，言學當以次。」）
		</region>
		<region typus="original" subtype="" id="3716" explains="">
君子之道，焉可誣也？
		</region>
		<region typus="comment" subtype="" id="3717" explains="3716">
（馬曰：「君子之道，焉可使誣言我門人但能灑掃而已。」）
		</region>
		<region typus="original" subtype="" id="3718" explains="">
有始有卒者，其唯聖人乎！」
		</region>
		<region typus="comment" subtype="" id="3719" explains="3718">
（孔曰：「終始如一，唯聖人耳。」）
		</region>
	</paragraph>
	<paragraph index="24">
		<region typus="comment" subtype="疏_prefix" id="3720" explains="">
疏「子遊」至「人乎」。
		</region>
		<region typus="comment" subtype="疏_body" id="3721" explains="3708,3710,3712,3714,3716,3718">
○正義曰：此章論人學業有先後之法也。「子遊曰：子夏之門人小子，當灑掃應對進退，則可矣，抑未也。本之則無，如之何」者，子遊，言偃也。門人小子，謂弟子也。應，當也。抑，語辭也。本，謂先王之道。言偃有時評論子夏之弟子，但當對賓客脩威儀禮節之事則可。然此但是人之末事耳，不可無其本。今子夏弟子於其本先王之道則無有，不可奈何，故云如之何也。「 子夏聞之，曰：噫」者，噫，心不平之聲。子夏既聞子遊之言，中心不平之，故曰噫！「言遊過矣」者，謂言偃所說為過失也。「君子之道，孰先傳焉？孰後倦焉」者，言君子教人之道，先傳業者必先厭倦，誰有先傳而後倦者乎？子夏言，我之意，恐門人聞大道而厭倦，故先教以小事，後將教以大道也。「譬諸草木，區以別矣」者，諸，之也。言大道與小道殊異，譬之草木，異類區別，言學當以次也。「君子之道，焉可誣也」者，言君子之道，當知學業以次，安可便誣罔言我門人但能灑掃而已。「有始有卒者，其唯聖人乎」者，卒，猶終也。言人之學道，靡不有初，鮮克有終，能終始如一，不厭倦者，其唯聖人耳。
		</region>
	</paragraph>
	<paragraph index="25">
		<region typus="original" subtype="" id="3722" explains="">
子夏曰：「仕而優則學，
		</region>
		<region typus="comment" subtype="" id="3723" explains="3722">
（馬曰：「行有餘力，則以學文。」）
		</region>
		<region typus="original" subtype="" id="3724" explains="">
學而優則仕。」
		</region>
	</paragraph>
	<paragraph index="26">
		<region typus="comment" subtype="疏_prefix" id="3725" explains="">
疏「子夏曰：仕而優則學，學而優則仕」。
		</region>
		<region typus="comment" subtype="疏_body" id="3726" explains="3722,3724">
○正義曰：此章勸學也。言人之仕官行己職而優間有餘力，則以學先王之遺文也。若學而德業優長者則當仕進，以行君臣之義也。
		</region>
	</paragraph>
	<paragraph index="27">
		<region typus="original" subtype="" id="3727" explains="">
子遊曰：「喪致乎哀而止。」
		</region>
		<region typus="comment" subtype="" id="3728" explains="3727">
（孔曰：「毀不滅性。」）
		</region>
	</paragraph>
	<paragraph index="28">
		<region typus="comment" subtype="疏_prefix" id="3729" explains="">
疏「子遊曰：喪致乎哀而止」。
		</region>
		<region typus="comment" subtype="疏_body" id="3730" explains="3727">
○正義曰：此章言居喪之禮也。言人有父母之喪，當致極哀慼，不得過毀以至滅性，滅性則非孝。
		</region>
	</paragraph>
	<paragraph index="29">
		<region typus="comment" subtype="注_prefix" id="3731" explains="">
注「毀不滅性」。
		</region>
		<region typus="comment" subtype="注_body" id="3732" explains="3728">
○正義曰：此《孝經》文也。注云：「不食三日，哀毀過情，滅性而死，皆虧孝道，故聖人製禮施教，不令至於隕滅。」
		</region>
	</paragraph>
	<paragraph index="30">
		<region typus="original" subtype="" id="3733" explains="">
子遊曰：「吾友張也為難能也，
		</region>
		<region typus="comment" subtype="" id="3734" explains="3733">
（包曰：「言子張容儀之難及。」）
		</region>
		<region typus="original" subtype="" id="3735" explains="">
然而未仁。」
		</region>
	</paragraph>
	<paragraph index="31">
		<region typus="comment" subtype="疏_prefix" id="3736" explains="">
疏「子遊曰：吾友張也為難能也，然而未仁」。
		</region>
		<region typus="comment" subtype="疏_body" id="3737" explains="3733,3735">
○正義曰：此章論子張材德也。子遊言吾同誌之友子張，其容儀為難能及也，然而其德未仁。
		</region>
	</paragraph>
	<paragraph index="32">
		<region typus="original" subtype="" id="3738" explains="">
曾子曰：「堂堂乎張也，難與並為仁矣。」
		</region>
		<region typus="comment" subtype="" id="3739" explains="3738">
（鄭曰：「言子張容儀盛，而於仁道薄也。」）
		</region>
	</paragraph>
	<paragraph index="33">
		<region typus="comment" subtype="疏_prefix" id="3740" explains="">
疏「曾子曰：「堂堂乎張也，難與並為仁矣。」
		</region>
		<region typus="comment" subtype="疏_body" id="3741" explains="3738">
○正義曰：此章亦論子張材德也。堂堂，容儀盛貌。曾子言子張容儀堂堂然盛，於仁道則薄，故難與並為仁矣。
		</region>
	</paragraph>
	<paragraph index="34">
		<region typus="original" subtype="" id="3742" explains="">
曾子曰：「吾聞諸夫子：人未有自致者也，必也親喪乎！」
		</region>
		<region typus="comment" subtype="" id="3743" explains="3742">
（馬曰：「言人雖未能自致盡於他事，至於親喪，必自致盡。」）
		</region>
	</paragraph>
	<paragraph index="35">
		<region typus="comment" subtype="疏_prefix" id="3744" explains="">
疏「曾子曰：吾聞諸夫子：人未有自致者也，必也親喪乎！」
		</region>
		<region typus="comment" subtype="疏_body" id="3745" explains="3742">
○正義曰：此章論人致誠之事也。諸，之也。曾子言：「我聞之夫子言，人雖未能自致盡其誠於他事，至於親喪，必自致盡也。」
		</region>
	</paragraph>
	<paragraph index="36">
		<region typus="original" subtype="" id="3746" explains="">
曾子曰：「吾聞諸夫子：孟莊子之孝也，其他可能也；其不改父之臣與父之政，是難能也。」
		</region>
		<region typus="comment" subtype="" id="3747" explains="3746">
（馬曰：「孟莊子，魯大夫仲孫連也。謂在諒陰之中，父臣及父政雖有不善者，不忍改也。」）
		</region>
	</paragraph>
	<paragraph index="37">
		<region typus="comment" subtype="疏_prefix" id="3748" explains="">
疏「曾子曰：吾聞諸夫子：孟莊子之孝也，其他可能也；其不改父之臣與父之政，是難能也」。
		</region>
		<region typus="comment" subtype="疏_body" id="3749" explains="3746">
○正義曰：此章論魯大夫仲孫連之孝行也。言其他哭泣之哀，齊斬之情，饘粥之食，他人可能及之也。其在諒陰之中，父臣及父政雖有不善者，不忍改之也，是他人難能也。
		</region>
	</paragraph>
	<paragraph index="38">
		<region typus="original" subtype="" id="3750" explains="">
孟氏使陽膚為士師，
		</region>
		<region typus="comment" subtype="" id="3751" explains="3750">
（包曰：「陽膚，曾子弟子。士師，典獄之官。」）
		</region>
		<region typus="original" subtype="" id="3752" explains="">
問於曾子。曾子曰：「上失其道，民散久矣。如得其情，則哀矜而勿喜！」
		</region>
		<region typus="comment" subtype="" id="3753" explains="3752">
（馬曰：「民之離散為輕漂犯法，乃上之所為，非民之過，當哀矜之，勿自喜能得其情。」）
		</region>
	</paragraph>
	<paragraph index="39">
		<region typus="comment" subtype="疏_prefix" id="3754" explains="">
疏「孟氏」至「勿喜」。
		</region>
		<region typus="comment" subtype="疏_body" id="3755" explains="3750,3752">
○正義曰：此章論典獄之法也。「孟氏使陽膚為士師」者，陽膚，曾子弟子。士師，典獄之官。「問於曾子」者，問其師求典獄之法也。曾子曰：「上失其道，民散久矣。如得其情，則哀矜而勿喜」者，言上失為君之道，民人離散，為輕易漂掠，犯於刑法亦已久矣，乃上之失政所為，非民之過。女若求得其情，當哀矜之勿自喜也。
		</region>
	</paragraph>
	<paragraph index="40">
		<region typus="original" subtype="" id="3756" explains="">
子貢曰：「紂之不善，不如是之甚也。是以君子惡居下流，天下之惡皆歸焉。」
		</region>
		<region typus="comment" subtype="" id="3757" explains="3756">
（孔曰：「紂為不善，以喪天下，後世憎甚之，皆以天下之惡歸之於紂。」）
		</region>
	</paragraph>
	<paragraph index="41">
		<region typus="comment" subtype="疏_prefix" id="3758" explains="">
疏「 子貢曰：紂之不善，不如是之甚也。是以君子惡居下流，天下之惡皆歸焉」。
		</region>
		<region typus="comment" subtype="疏_body" id="3759" explains="3756">
○正義曰：此章戒人為惡也。紂名辛，字受德，商末世之王也。為惡不道，周武王所殺。《諡法》：「殘義損善曰紂。」言商紂雖為不善，以喪天下，亦不如此之甚也，乃後人憎甚之耳。下流者，謂為惡行而處人下，若地形卑下，則眾流所歸。人之為惡處下，眾惡所歸，是以君子常為善，不為惡，惡居下流故也。紂為惡行，居下流，則人皆以天下之惡歸之於紂也。
		</region>
	</paragraph>
	<paragraph index="42">
		<region typus="original" subtype="" id="3760" explains="">
子貢曰：「君子之過也，如日月之食焉：過也，人皆見之；更也，人皆仰之。」
		</region>
		<region typus="comment" subtype="" id="3761" explains="3760">
（孔曰：「更，改也。」）
		</region>
	</paragraph>
	<paragraph index="43">
		<region typus="comment" subtype="疏_prefix" id="3762" explains="">
疏「子貢曰：君子之過也，如日月之食焉；過也，人皆見之；更也，人皆仰之。」
		</region>
		<region typus="comment" subtype="疏_body" id="3763" explains="3760">
正義曰：此章論君子之過，似日月之食也。更，改也。言君子苟有過也，則為眾所知，如日月正當食時，則萬物皆觀也。及其改過之時，則人皆複仰其德，如日月明生之後，則萬物亦皆仰其明。
		</region>
	</paragraph>
	<paragraph index="44">
		<region typus="original" subtype="" id="3764" explains="">
衛公孫朝
		</region>
		<region typus="comment" subtype="" id="3765" explains="3764">
（馬曰：「公孫朝，衛大夫。」）
		</region>
		<region typus="original" subtype="" id="3766" explains="">
問於子貢曰：「仲尼焉學？」子貢曰：「 文、武之道，未墜於地，在人。賢者識其大者，不賢者識其小者，莫不有文、武之道焉。夫子焉不學？
		</region>
		<region typus="comment" subtype="" id="3767" explains="3766">
（孔曰：「文武之道，未墜落於地，賢與不賢各有所識。夫子無所不從學。」）
		</region>
		<region typus="original" subtype="" id="3768" explains="">
而亦何常師之有？」
		</region>
		<region typus="comment" subtype="" id="3769" explains="3768">
（孔曰：「無所不從學，故無常師。」）
		</region>
	</paragraph>
	<paragraph index="45">
		<region typus="comment" subtype="疏_prefix" id="3770" explains="">
疏「衛公」至「之有」。
		</region>
		<region typus="comment" subtype="疏_body" id="3771" explains="3764,3766,3768">
正義曰：此章論仲尼之德也。「衛公孫朝」者，衛大夫也。「問於子貢曰：仲尼焉學」者，問子貢：仲尼何所從學，而得成此聖也？意謂孔子生知，無師所從學也。「子貢曰：文、武之道，未墜於地，在人。賢者識其大者，不賢者識其小者，莫不有文、武之道焉。夫子焉不學」者，焉，猶安也。言文、武之道，未墜落於地，行之在人。賢與不賢，各有所識。夫子皆從而學，安得不學乎？「而亦何常師之有」者，言夫子無所不從學，故無常師。
		</region>
	</paragraph>
	<paragraph index="46">
		<region typus="original" subtype="" id="3772" explains="">
叔孫武叔語大夫於朝
		</region>
		<region typus="comment" subtype="" id="3773" explains="3772">
（馬曰：「魯大夫叔孫州仇。武，諡。」）
		</region>
		<region typus="original" subtype="" id="3774" explains="">
曰：「子貢賢於仲尼。」子服景伯以告子貢。子貢曰：「譬之宮牆，賜之牆也及肩，闚見室家之好。夫子之牆數仞，不得其門而入，不見宗廟之美，百官之富。得其門者或寡矣。
		</region>
		<region typus="comment" subtype="" id="3775" explains="3774">
（包曰：「七尺曰仞。」）
		</region>
		<region typus="original" subtype="" id="3776" explains="">
夫子之云，不亦宜乎！」
		</region>
		<region typus="comment" subtype="" id="3777" explains="3776">
（包曰：「夫子，謂武叔。」）
		</region>
	</paragraph>
	<paragraph index="47">
		<region typus="comment" subtype="疏_prefix" id="3778" explains="">
疏「叔孫」至「宜乎」。
		</region>
		<region typus="comment" subtype="疏_body" id="3779" explains="3772,3774,3776">
○正義曰：此章亦明仲尼之聽也。「叔孫武叔語大夫於朝曰：子貢賢於仲尼」者，叔孫武叔，魯大夫。有時告語諸大夫於朝中曰：「子貢賢才過於仲尼。」「子服景伯以告子貢」者，景伯亦魯大夫，子服何也。以武叔之言告之子貢也。「子貢曰：譬之宮牆，賜之牆也及肩，闚見室家之好。夫子之牆數仞，不得其門而入，不見宗廟之美，百官之富」者，子貢聞武叔之言已賢於仲尼，此由君子之道不可小知，故致武叔有此言。乃為之舉喻曰：譬如人居之宮，四圍各有牆，牆卑則可闚見其在內之美，猶小人之道可以小知也；牆高則不可闚見在內之美，猶君子之道不可小知也。今賜之牆也才及人肩，則人闚見牆內室家之美好。夫子之牆，高乃數仞。七尺曰仞。若人不得其門而入，則不見宗廟之美備，百官之富盛也。「得其門者或寡矣」者，言夫聖閾非凡可及，故得其門而入者或少矣。「夫子之云，不亦宜乎」者，夫子，謂武叔。以此論之，即武叔云子貢賢於仲尼，亦其宜也，不足怪焉。
		</region>
	</paragraph>
	<paragraph index="48">
		<region typus="comment" subtype="注_prefix" id="3780" explains="">
注「 馬曰：魯大夫叔孫州仇。武，諡」。
		</region>
		<region typus="comment" subtype="注_body" id="3781" explains="3773">
○正義曰：案《世本》，州仇，父子叔牙此六世孫叔孫不敢子也。《春秋》定十年「秋，叔孫州仇、仲孫何忌帥師圍郈」。《左傳》曰：「武叔懿子圍郈。」是知叔孫武叔即州仇也。《諡法》云：「剛強直理曰武。」
		</region>
	</paragraph>
	<paragraph index="49">
		<region typus="original" subtype="" id="3782" explains="">
叔孫武叔毀仲尼。子貢曰：「無以為也！仲尼不可毀也。他人之賢者，丘陵也，猶可逾也；仲尼，日月也，無得而逾焉。人雖欲自絕，其何傷於日月乎？多見其不知量也。」
		</region>
		<region typus="comment" subtype="" id="3783" explains="3782">
（言人雖自絕棄於日月，其何能傷之乎？適足自見其不知量也。）
		</region>
	</paragraph>
	<paragraph index="50">
		<region typus="comment" subtype="疏_prefix" id="3784" explains="">
疏「 叔孫」至「量也」。
		</region>
		<region typus="comment" subtype="疏_body" id="3785" explains="3782">
○正義曰：此章亦明仲尼也。「叔孫武叔毀仲尼」者，訾毀孔子之德也。「子貢曰：無以為也！仲尼不可毀也」者，言無用為此毀訾，夫仲尼之德不可毀也。「他人之賢者，丘陵也，猶可逾也；仲尼，日月也，無得而逾焉」者，子貢又為設譬也。言他人之賢，譬如丘陵，雖曰廣顯，猶可逾越；至於仲尼之賢，則如日月之至高，人不可得而逾也。「人雖欲自絕，其何傷於日月乎」者，言人雖欲毀訾夫日月，特自絕棄，於日月其何能傷之乎？故人雖欲毀仲尼，亦不能傷仲尼也，多見其不知量也。多，猶適也。言非不能毀仲尼，又適足自見其不知量也。
		</region>
	</paragraph>
	<paragraph index="51">
		<region typus="comment" subtype="注_prefix" id="3786" explains="">
注「言人」至「量也」。
		</region>
		<region typus="comment" subtype="注_body" id="3787" explains="3783">
○正義曰：云「適足自見其不知量也」者，據此注意，似訓「多」為「適」。所以「多」得為「適」者，古人多、祇同音。「多見其不知量」，猶襄二十九年《左傳》云：「多見疏也」，服虔本作「祗見疏」，解云：「祇，適也。」晉宋杜本皆作「多」。張衡《西京賦》云：「炙炮夥，清酤多，皇恩溥，洪德施。」施與多為韻。此類眾矣，故以「多」為「適」也。
		</region>
	</paragraph>
	<paragraph index="52">
		<region typus="original" subtype="" id="3788" explains="">
陳子禽謂子貢曰：「子為恭也，仲尼豈賢於子乎？」子貢曰：「君子一言以為知，一言以為不知，言不可不慎也。夫子之不可及也，猶天之不可階而升也。夫子之得邦家者，
		</region>
		<region typus="comment" subtype="" id="3789" explains="3788">
（孔曰：「謂為諸侯若卿大夫。」）
		</region>
		<region typus="original" subtype="" id="3790" explains="">
所謂立之斯立，道之斯行，綏之斯來，動之斯和。其生也榮，其死也哀，如之何其可及也？」
		</region>
		<region typus="comment" subtype="" id="3791" explains="3790">
（孔曰：「綏，安也。言孔子為政，其立教則無不立，道之則莫不興行，安之則遠者來至，動之則莫不和睦，故能生則榮顯，死則哀痛。」）
		</region>
	</paragraph>
	<paragraph index="53">
		<region typus="comment" subtype="疏_prefix" id="3792" explains="">
疏「 陳子」至「及也」。
		</region>
		<region typus="comment" subtype="疏_body" id="3793" explains="3788,3790">
○正義曰：此章亦明仲尼之德也。「陳子禽謂子貢曰：子為恭也，仲尼豈賢於子乎」者，此子禽必作陳亢，當是同其姓字耳。見其子貢每事稱譽其師，故謂子貢云：當是子為恭孫故也，其實仲尼才德豈賢於子乎？「子貢曰：君子一言以為知，一言以為不知，言不可不慎也」者，子貢聞子禽之言，以此言拒而非之也。言君子出一言是，則人以為有知；出一言非，則人以為不知。知與不知，既由一言，則其言不可不慎也。今乃云仲尼豈賢於子乎？則是女不慎其言，是為不知也。「夫子之不可及也，如天之不可階而升也」者，又為設譬，言夫子之德不可及也。他人之賢，猶他物之高者，可設階梯而升上之。至於仲尼之德，猶天之高，不可以階梯而升上之。「夫子之得邦家者，所謂立之斯立，道之斯行，綏之斯來，動之斯和。其生也榮，其死也哀，如之何其可及也」者，又為廣言仲尼為政之德也。得邦，謂為諸侯。得家，謂為卿大夫。綏，安也。言孔子為政，其立教則無不立，道之則莫不興行，安之則遠者來至，動之則民莫不和睦，故能生則榮顯，死則哀痛，故如之何其可及也！
		</region>
	</paragraph>
</text>
