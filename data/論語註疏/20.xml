<?xml version='1.0' encoding='UTF-8'?>
<text title="論語註疏" section="堯曰" juan="20" original_title="論語">
	<paragraph index="0">
		<region typus="summary" subtype="" id="3794" explains="">
疏正義曰：此篇記二帝三王及孔子之語，明天命政化之美，皆是聖人之道，可以垂訓將來，故殿諸篇，非所次也。
		</region>
	</paragraph>
	<paragraph index="1">
		<region typus="original" subtype="" id="3795" explains="">
堯曰：「谘！爾舜！天之曆數在爾躬，
		</region>
		<region typus="comment" subtype="" id="3796" explains="3795">
（曆數，謂列次也。）
		</region>
		<region typus="original" subtype="" id="3797" explains="">
允執其中。四海困窮，天祿永終。」
		</region>
		<region typus="comment" subtype="" id="3798" explains="3797">
（包曰：「允，信也。困，極也。永，長也。言為政信執其中則能窮極四海，天祿所以長終。」）
		</region>
		<region typus="original" subtype="" id="3799" explains="">
舜亦以命禹。
		</region>
		<region typus="comment" subtype="" id="3800" explains="3799">
（孔曰：「舜亦以堯命己之辭命禹。」）
		</region>
		<region typus="original" subtype="" id="3801" explains="">
曰：「予小子履，敢用玄牡，敢昭告於皇皇后帝：
		</region>
		<region typus="comment" subtype="" id="3802" explains="3801">
（孔曰：「履，殷湯名。此伐桀告天之文。殷豕尚白，未變夏禮，故用玄牡。皇，大。后，君也。大，大君。帝，謂天帝也。《墨子》引《湯誓》，其辭若此。」）
		</region>
		<region typus="original" subtype="" id="3803" explains="">
有罪不敢赦。
		</region>
		<region typus="comment" subtype="" id="3804" explains="3803">
（包曰：「順天奉法，有罪者不敢擅赦。」）
		</region>
		<region typus="original" subtype="" id="3805" explains="">
帝臣不蔽，簡在帝心。
		</region>
		<region typus="comment" subtype="" id="3806" explains="3805">
（言桀居帝臣之位，罪過不可隱蔽。以其簡在天心故。）
		</region>
		<region typus="original" subtype="" id="3807" explains="">
朕躬有罪，無以萬方；萬方有罪，罪在朕躬。」
		</region>
		<region typus="comment" subtype="" id="3808" explains="3807">
（孔曰：「無以萬方，萬方不與也。萬方有罪，我身之過。」）
		</region>
		<region typus="original" subtype="" id="3809" explains="">
周有大賚，善人是富。
		</region>
		<region typus="comment" subtype="" id="3810" explains="3809">
（周，周家。賚，賜也。言周家受天大賜，富於善人，有亂臣十人是也。）
		</region>
		<region typus="original" subtype="" id="3811" explains="">
雖有周親，不如仁人。
		</region>
		<region typus="comment" subtype="" id="3812" explains="3811">
（孔曰：「親而不賢不忠則誅之，管、蔡是也。仁人，謂箕子、微子。來則用之。」）
		</region>
		<region typus="original" subtype="" id="3813" explains="">
百姓有過，在予一人。」謹權量，審法度，脩廢官，四方之政行焉。
		</region>
		<region typus="comment" subtype="" id="3814" explains="3813">
（包曰：「權，秤也。量，斗斛。」）
		</region>
		<region typus="original" subtype="" id="3815" explains="">
興滅國，繼絕世，舉逸民，天下之民歸心焉。所重：民，食，喪，祭。
		</region>
		<region typus="comment" subtype="" id="3816" explains="3815">
（孔曰：「重民，國之本也。重食，民之命也。重喪，所以盡哀。重祭，所以致敬。」）
		</region>
		<region typus="original" subtype="" id="3817" explains="">
寬則得眾，信則民任焉，敏則有功，公則說。
		</region>
		<region typus="comment" subtype="" id="3818" explains="3817">
（孔曰：「言政教公平則民說矣。凡此，二帝三王所以治也，故傳以示後世。」）
		</region>
	</paragraph>
	<paragraph index="2">
		<region typus="comment" subtype="疏_prefix" id="3819" explains="">
疏「 堯曰」至「則說」。
		</region>
		<region typus="comment" subtype="疏_body" id="3820" explains="3795,3797,3799,3801,3803,3805,3807,3809,3811,3813,3815,3817">
○正義曰：此章明二帝三王之道，凡有五節，初自「堯曰」 至「天祿永終」，記堯命舜之辭也；二自「舜以命禹」一句，舜亦以堯命己之辭命禹也；三自「 曰：予小子」至「罪在朕躬」，記湯伐桀，告天之辭也；四自「周有大賚」至「在予一人」，言周家受天命及伐紂告天之辭也；五自「謹權量」至「公則說」，此明二帝三王政化之法也。「堯曰：谘！爾舜！天之曆數在爾躬」者，此下是堯命舜以天命之辭也。谘，谘嗟也。爾，女也。曆數，謂列次也。堯姓伊祁，名放勳。舜姓姚，名重華。《諡法》云：「翼善傳聖曰堯。仁義盛明曰舜。」堯子丹朱不肖，不堪嗣位。虞舜側微，堯聞之聰明，將使嗣位，故先谘嗟歎而命之，欲使重其事。言天位之列次當在女身，故我今命授於女也。「允執其中，四海困窮，天祿永終」者，此堯戒舜以為君之法也。允，信也。困，極也。永，長也。言為政信執其中，則能窮極四海，天之祿籍所以長終汝身。「舜亦以命禹」者，舜有子商均，亦不肖。禹有治水大功，故舜禪位與禹，故亦以堯命己之辭命禹也。「曰：予小子履，敢用玄牡，敢昭告於皇皇后帝」者，此下湯伐桀告天辭也。禹受舜禪，傳位子孫，至桀無道。湯有聖德，應天順人，舉幹戈而伐之，遂放桀於南巢，自立為天子，而以此辭告天也。履，殷湯名。稱小子，謙也。玄牡，黑牲也。殷尚白而用黑牲者，未變夏禮故也。昭，明也。皇，大也。后，君也。大，大君。帝，謂天帝也。謂殺牲明告天帝以伐桀之意。「有罪不敢赦」者，言己順天奉法，有罪者不敢擅放赦也。「帝臣不蔽，簡在帝心」者，帝，天也。帝臣，謂桀也。桀是天子，天子事天，猶臣事君，故謂桀為帝臣也。言桀居帝臣之位，罪過不可隱蔽，以其簡閱在天心故也。「朕躬有罪，無以萬方；萬方有罪，罪在朕躬」者，言我身有罪，無用汝萬方，萬方不與也；萬方有罪，過在我身，自責化不至也。「周有大賚，善人是富」者，周，周家也。文王、武王居岐周而王天下，故曰周家。賚，賜也。周家受天大賜，富於善人，有亂臣十人是也。「雖有周親，不如仁人。百姓有過，在予一人」者，此武王誅紂誓眾之辭。湯亦傳位子孫，至末孫帝紂無道。周武王伐而滅之，而以此辭誓眾。言雖有周親，不賢不忠，則誅之，若管、蔡是也。不如有仁德之人，賢而且忠，若箕子、微子，來則用之也。百姓，謂天下眾民也。言若不教百姓，使有罪過，當在我一人之化不至也。「謹權量，審法度，脩廢官，四方之政行焉」者，此下總言二帝三王所行政法也。權，秤也。量，斗斛也。謹飭之使鈞平。法度，謂車服旌旂之禮儀也。審察之，使貴賤有別，無僭逼也。官有廢闕，複脩治之，使無曠也。如此，則四方之政化興行焉。「興滅國，繼絕世，舉逸民，天下之民歸心焉」者，諸侯之國，為人非理滅之者，複興立之；賢者當世祀，為人非理絕之者，則求其子孫，使複繼之。節行超逸之民，隱居未仕者，則舉用之。政化若此，則天下之民歸心焉，而不離析也。「所重：民，食，喪，祭」者，言帝王所重有此四事：重民，國之本也。重食，民之命也。重喪，所以盡哀。重祭，所以致敬。「寬則得眾，信則民任焉，敏則有功，公則說」者，又言帝王之德，務在寬簡、示信、敏速、公平也。寬則人所歸附，故得眾。信則民聽不惑，皆為己任用焉。敏則事無不成，故有功。政教公平，則民說。凡此上事，二帝三王所以治也，故傳之以示後世。此章有二帝三王之事，錄者采合以成章。檢《大禹謨》、《湯誥》與《泰誓》、《武成》，則此章其文略矣。
		</region>
	</paragraph>
	<paragraph index="3">
		<region typus="comment" subtype="注_prefix" id="3821" explains="">
注「曆數，謂列次也」。
		</region>
		<region typus="comment" subtype="注_body" id="3822" explains="3796">
○正義曰：孔注《尚書》云：「謂天道。」謂天曆運之數。帝王易姓而興，故言曆數謂天道。鄭玄以曆數在汝身，謂有圖錄之名。何云列次，義得兩通。
		</region>
	</paragraph>
	<paragraph index="4">
		<region typus="comment" subtype="注_prefix" id="3823" explains="">
注「 孔曰」至「若此」。
		</region>
		<region typus="comment" subtype="注_body" id="3824" explains="3800,3802">
正義曰：云「履，殷湯名」者，案《世本》湯名天乙者，安國意蓋以湯受命之王，依殷法，以乙日生，名天乙，至將為王，改名履，故二名也，亦可。安國不信《世本》，無天乙之名。皇甫謐巧欲傳會云：「以乙日生，故名履，字天乙。」又云：「祖乙亦云乙日生，複名乙。」引《易緯》孔子所謂天之錫命，故可同名。既以天乙為字，何云同名乎？斯文妄矣。云「《墨子》引《湯誓》，其辭若此」者，以其《尚書·湯誓》無此文，而《湯誥》有之，又與此小異，唯《墨子》引《湯誓》，其辭與此正同，故言之，所以證此為伐桀告天之文也。
		</region>
	</paragraph>
	<paragraph index="5">
		<region typus="comment" subtype="注_prefix" id="3825" explains="">
注「以其簡在天心故」。
		</region>
		<region typus="comment" subtype="注_body" id="3826" explains="3806">
○正義曰：鄭玄云：「簡閱在天心，言天簡閱其善惡也。」
		</region>
	</paragraph>
	<paragraph index="6">
		<region typus="comment" subtype="注_prefix" id="3827" explains="">
注「 孔曰」至「用之」。
		</region>
		<region typus="comment" subtype="注_body" id="3828" explains="3800,3802,3804,3806,3808,3810,3812">
○正義曰：云「親而不賢不忠則誅之，管、蔡是也」者，《金縢》云：「武王既喪，管叔及其群弟乃流言於國曰：『公將不利於孺子。』」周公乃致辟管叔於商，囚蔡叔於郭鄰，所謂殺管叔而殺蔡叔也。云『仁人，謂箕子、微子。來則用之」者，箕子，紂之諸父。《書·洪範序》云：「以箕子歸，作《洪範》。」《宋世家》云：「微子開者，殷帝乙之首子而帝紂之庶兄。周武王克殷，微子乃持其祭器造於軍門，肉袒麵縛，左牽羊，右把茅，膝行而前以告。於是武王乃釋微子，複其位。成王誅武庚，乃命微子代殷之後於宋。」是言雖有管叔、蔡叔為周親，不如箕子、微子之仁人也。案《周書·泰誓》云：「雖有周親，不如仁人。」是武王往伐紂次於河朔誓眾之辭也。孔傳云：「周，至也。言紂至親雖多，不如周家之少仁人。」此文與彼正同。而孔注與此異者，蓋孔意以彼為伐紂誓眾之辭，此汎言周家政治之法，欲兩通其義，故不同也。
		</region>
	</paragraph>
	<paragraph index="7">
		<region typus="comment" subtype="注_prefix" id="3829" explains="">
注「 權，秤也。量，斗斛」。
		</region>
		<region typus="comment" subtype="注_body" id="3830" explains="3814">
○正義曰：《漢書·律曆誌》云：「權者，銖、兩、斤、鈞、石也，所以稱物平施，知輕重也。本起於黃鍾之重，一龠容千二百黍，重十二銖，兩之為兩，二十四銖為兩，十六兩為斤，三十斤為鈞，四鈞為石五權謹矣。量者，龠、合、升、斗、斛也，所以量多少也。本起於黃鍾之龠，用度數審其容，以子穀黍中者千有二百實其龠，合龠為合，十合為升，十升為斗，十斗為斛，而五量加矣。」《誌》又云：「度者，分、寸、尺、丈、引也，所以度長短也。本起黃鍾之長，以子穀黍中者，一黍之廣為一分，十分為寸，十寸為尺，十尺為丈，十丈為引，而五度審矣。」而此不言度者，從可知也。
		</region>
	</paragraph>
	<paragraph index="8">
		<region typus="original" subtype="" id="3831" explains="">
子張問於孔子曰：「何如斯可以從政矣？」子曰：「尊五美，屏四惡，斯可以從政矣。」
		</region>
		<region typus="comment" subtype="" id="3832" explains="3831">
（孔曰：「屏，除也。」）
		</region>
		<region typus="original" subtype="" id="3833" explains="">
子張曰：「何謂五美？」子曰：「君子惠而不費，勞而不怨，欲而不貪，泰而不驕，威而不猛。」子張曰：「何謂惠而不費？」子曰：「因民之所利而利之，斯不亦惠而不費乎？
		</region>
		<region typus="comment" subtype="" id="3834" explains="3833">
（王曰：「利民在政，無費於財。」）
		</region>
		<region typus="original" subtype="" id="3835" explains="">
擇可勞而勞之，又誰怨？欲仁而得仁，又焉貪？君子無眾寡，無小大，無敢慢，
		</region>
		<region typus="comment" subtype="" id="3836" explains="3835">
（孔曰：「言君子不以寡小而慢也。」）
		</region>
		<region typus="original" subtype="" id="3837" explains="">
斯不亦泰而不驕乎？君子正其衣冠，尊其瞻視，儼然人望而畏之，斯不亦威而不猛乎？」子張曰：「何謂四惡？」子曰：「不教而殺謂之虐，不戒視成謂之暴，
		</region>
		<region typus="comment" subtype="" id="3838" explains="3837">
（馬曰：「不宿戒而責目前成，為視成。」）
		</region>
		<region typus="original" subtype="" id="3839" explains="">
慢令致期謂之賊，
		</region>
		<region typus="comment" subtype="" id="3840" explains="3839">
（孔曰：「與民無信而虛刻期。」）
		</region>
		<region typus="original" subtype="" id="3841" explains="">
猶之與人也，出納之吝謂之有司。」
		</region>
		<region typus="comment" subtype="" id="3842" explains="3841">
（孔曰：「謂財物俱當與人，而吝嗇於出納惜難之，此有司之任耳，非人君之道。」）
		</region>
	</paragraph>
	<paragraph index="9">
		<region typus="comment" subtype="疏_prefix" id="3843" explains="">
疏「子張」至「有司」。
		</region>
		<region typus="comment" subtype="疏_body" id="3844" explains="3831,3833,3835,3837,3839,3841">
○正義曰：此章論為政之理也。「子張問於孔子曰：何如斯可以從政矣？子曰：尊五美，屏四惡，斯可以從政矣」者，屏，除也。子張問其政術，孔子答曰：當尊崇五種美事，屏除四種惡事，則可也。「子張曰：何謂五美」者，未知其目，故複問之。「子曰：君子惠而不費，勞而不怨，欲而不貪，泰而不驕，威而不猛」者，此孔子為述五美之目也。「子張曰：何謂惠而不費」者，子張雖聞其目，猶未達其理，故複問之。「子曰：因民之所利而利之，斯不亦惠而不費乎」者，此孔子為說其惠而不費之一美也。民居五土，所利不同。山者利其禽獸，渚者利其魚鹽，中原利其五穀。人君因其所利，使各居其所安，不易其利，則是惠愛利民在政，且不費於財也。「擇可勞而勞之，旦誰怨」者，孔子知子張未能盡達，故既答惠而不費，不須其問，即為陳其餘者。此說勞而不怨者也。擇可勞而勞之，謂使民以時，則又誰怨恨哉！「欲仁而得仁，又焉貪」，此說欲而不貪也。言常人之欲，失在貪財。我則欲仁，而仁斯至矣，又安得為貪乎？「君子無眾寡，無小大，無敢慢，斯不亦泰而不驕乎」者，此說泰而不驕也。常人之情，敬眾大而慢寡小。君子則不以寡小而慢之也，此不亦是君子安泰而不驕慢乎？「君子正其衣冠，尊其瞻視，儼然人望而畏之，斯不亦威而不猛乎」者，此說威而不猛也。言君子常正其衣冠，尊重其瞻視，端居儼然，人則望而畏之，斯不亦雖有威嚴而不猛厲者乎？「子張曰：何謂四惡」者，子張未聞四惡之義，故複問之。「子曰：不教而殺謂之虐」者，此下孔子曆答四惡也。為政之法，當先施教令於民，猶複寧申敕之。教令既治，而民不從，後乃誅也。若未嘗教告而即殺之，謂之殘虐。「不戒視成謂之暴」者，謂不宿戒而責目前成，謂之卒暴。「慢令致期謂之賊」者，謂與民無信，而虛刻期，期不至則罪罰之，謂之賊害。「猶之與人也，出納之吝謂之有司」者，謂財物俱當與人，而人君吝嗇於出納而惜難之，此有司之任耳，非人君之道。
		</region>
	</paragraph>
	<paragraph index="10">
		<region typus="original" subtype="" id="3845" explains="">
孔子曰：「不知命，無以為君子也。
		</region>
		<region typus="comment" subtype="" id="3846" explains="3845">
（孔曰：「命，謂窮達之分。」）
		</region>
		<region typus="original" subtype="" id="3847" explains="">
不知禮，無以立也。不知言，無以知人也。」
		</region>
		<region typus="comment" subtype="" id="3848" explains="3847">
（馬曰：「聽言則別其是非也。」）
		</region>
	</paragraph>
	<paragraph index="11">
		<region typus="comment" subtype="疏_prefix" id="3849" explains="">
疏「 孔子曰：不知命，無以為君子也。不知禮，無以立也。不知言，無以知人也。
		</region>
		<region typus="comment" subtype="疏_body" id="3850" explains="3845,3847">
○正義曰：此章言君子立身知人也。命，謂窮達之分。言天之賦命，窮達有時，當待時而動。若不知天命而妄動，則非君子也。禮者，恭儉莊敬，立身之本。若其不知，則無以立也。聽人之言，當別其是非。若不能別其是非，則無以知人之善惡也。
		</region>
	</paragraph>
</text>
