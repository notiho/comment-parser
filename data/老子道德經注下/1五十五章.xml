<?xml version='1.0' encoding='UTF-8'?>
<text title="老子道德經注下" section="五十五章" juan="1" original_title="道德經">
	<paragraph index="0">
		<region typus="original" subtype="title" id="606" explains="">
老子道德經注下 五十五章
		</region>
	</paragraph>
	<paragraph index="1">
		<region typus="original" subtype="" id="607" explains="">
含德之厚，比於赤子。蜂蠆虺蛇不螫，猛獸不據，攫鳥不搏。
		</region>
	</paragraph>
	<paragraph index="2">
		<region typus="comment" subtype="" id="608" explains="607">
赤子無求無欲，不犯眾物，故毒蟲之物無犯之人也。含德之厚者，不犯於物，故無物以損其全也。
		</region>
	</paragraph>
	<paragraph index="3">
		<region typus="original" subtype="" id="609" explains="">
骨弱筋柔而握固。
		</region>
	</paragraph>
	<paragraph index="4">
		<region typus="comment" subtype="" id="610" explains="609">
以柔弱之故，故握能周固。
		</region>
	</paragraph>
	<paragraph index="5">
		<region typus="original" subtype="" id="611" explains="">
未知牝牡之合而全作，
		</region>
	</paragraph>
	<paragraph index="6">
		<region typus="comment" subtype="" id="612" explains="611">
作，長也。無物以損其身，故能全長也。言含德之厚者，無物可以損其德、渝其真，柔弱不爭而不摧折，皆若此也。
		</region>
	</paragraph>
	<paragraph index="7">
		<region typus="original" subtype="" id="613" explains="">
精之至也。終日號而不嗄，
		</region>
	</paragraph>
	<paragraph index="8">
		<region typus="comment" subtype="" id="614" explains="613">
無爭欲之心，故終日出聲而不嗄也。
		</region>
	</paragraph>
	<paragraph index="9">
		<region typus="original" subtype="" id="615" explains="">
和之至也。知和曰常，
		</region>
	</paragraph>
	<paragraph index="10">
		<region typus="comment" subtype="" id="616" explains="615">
物以和為常，故知和則得常也。
		</region>
	</paragraph>
	<paragraph index="11">
		<region typus="original" subtype="" id="617" explains="">
知常曰明。
		</region>
	</paragraph>
	<paragraph index="12">
		<region typus="comment" subtype="" id="618" explains="617">
不皦不昧，不溫不涼，此常也。無形不可得而見，曰明也。
		</region>
	</paragraph>
	<paragraph index="13">
		<region typus="original" subtype="" id="619" explains="">
益生曰祥。
		</region>
	</paragraph>
	<paragraph index="14">
		<region typus="comment" subtype="" id="620" explains="619">
生不可益，益之則夭也。
		</region>
	</paragraph>
	<paragraph index="15">
		<region typus="original" subtype="" id="621" explains="">
心使氣曰強。
		</region>
	</paragraph>
	<paragraph index="16">
		<region typus="comment" subtype="" id="622" explains="621">
心宜無有，使氣則強。
		</region>
	</paragraph>
	<paragraph index="17">
		<region typus="original" subtype="" id="623" explains="">
物壯則老，謂之不道，不道早已。
		</region>
	</paragraph>
</text>
