<?xml version='1.0' encoding='UTF-8'?>
<text title="老子道德經注下" section="七十章" juan="1" original_title="道德經">
	<paragraph index="0">
		<region typus="original" subtype="title" id="814" explains="">
老子道德經注下 七十章
		</region>
	</paragraph>
	<paragraph index="1">
		<region typus="original" subtype="" id="815" explains="">
吾言甚易知，甚易行。天下莫能知，莫能行。
		</region>
	</paragraph>
	<paragraph index="2">
		<region typus="comment" subtype="" id="816" explains="815">
可不出戶窺牖而知，故曰甚易知也。無為而成，故曰甚易行也。惑於躁欲，故曰，莫之能知也。迷於榮利，故曰，莫之能行也。
		</region>
	</paragraph>
	<paragraph index="3">
		<region typus="original" subtype="" id="817" explains="">
言有宗，事有君。
		</region>
	</paragraph>
	<paragraph index="4">
		<region typus="comment" subtype="" id="818" explains="817">
宗，萬物之宗也。君，萬物之主也。
		</region>
	</paragraph>
	<paragraph index="5">
		<region typus="original" subtype="" id="819" explains="">
夫唯無知，是以不我知。
		</region>
	</paragraph>
	<paragraph index="6">
		<region typus="comment" subtype="" id="820" explains="819">
以其言有宗、事有君之故，故有知之人不得不知之也。
		</region>
	</paragraph>
	<paragraph index="7">
		<region typus="original" subtype="" id="821" explains="">
知我者希，則我者貴。
		</region>
	</paragraph>
	<paragraph index="8">
		<region typus="comment" subtype="" id="822" explains="821">
唯深，故知者希也；知我益希，我亦無匹。故曰，知我者希則我者貴也。
		</region>
	</paragraph>
	<paragraph index="9">
		<region typus="original" subtype="" id="823" explains="">
是以聖人被褐懷玉。
		</region>
	</paragraph>
	<paragraph index="10">
		<region typus="comment" subtype="" id="824" explains="823">
被褐者，同其塵，懷玉者，寶其真也。聖人之所以難知，以其同塵而不殊，懷玉而不渝，故難知而為貴也。
		</region>
	</paragraph>
</text>
