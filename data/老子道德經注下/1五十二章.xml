<?xml version='1.0' encoding='UTF-8'?>
<text title="老子道德經注下" section="五十二章" juan="1" original_title="道德經">
	<paragraph index="0">
		<region typus="original" subtype="title" id="561" explains="">
老子道德經注下 五十二章
		</region>
	</paragraph>
	<paragraph index="1">
		<region typus="original" subtype="" id="562" explains="">
天下有始，以為天下母。
		</region>
	</paragraph>
	<paragraph index="2">
		<region typus="comment" subtype="" id="563" explains="562">
善始之則善養畜之矣，故天下有始則可以為天下母矣。(按此段注文原脫，據樓宇烈補。)
		</region>
	</paragraph>
	<paragraph index="3">
		<region typus="original" subtype="" id="564" explains="">
既得其母，以知其子，既知其子，復守其母，沒身不殆。
		</region>
	</paragraph>
	<paragraph index="4">
		<region typus="comment" subtype="" id="565" explains="564">
母，本也，子，末也。得本以知末，不舍本以逐末也。
		</region>
	</paragraph>
	<paragraph index="5">
		<region typus="original" subtype="" id="566" explains="">
塞其兌，閉其門，
		</region>
	</paragraph>
	<paragraph index="6">
		<region typus="comment" subtype="" id="567" explains="566">
兌，事欲之所由生；門，事欲之所由從也。
		</region>
	</paragraph>
	<paragraph index="7">
		<region typus="original" subtype="" id="568" explains="">
終身不勤。
		</region>
	</paragraph>
	<paragraph index="8">
		<region typus="comment" subtype="" id="569" explains="568">
無事永逸，故終身不勤也。
		</region>
	</paragraph>
	<paragraph index="9">
		<region typus="original" subtype="" id="570" explains="">
開其兌，濟其事，終身不救。
		</region>
	</paragraph>
	<paragraph index="10">
		<region typus="comment" subtype="" id="571" explains="570">
不閉其原而濟其事，故雖終身不救。
		</region>
	</paragraph>
	<paragraph index="11">
		<region typus="original" subtype="" id="572" explains="">
見小曰明，守柔曰強。
		</region>
	</paragraph>
	<paragraph index="12">
		<region typus="comment" subtype="" id="573" explains="572">
為治之功不在大，見大不明，見小乃明。守强不强，守柔乃强也。
		</region>
	</paragraph>
	<paragraph index="13">
		<region typus="original" subtype="" id="574" explains="">
用其光，
		</region>
	</paragraph>
	<paragraph index="14">
		<region typus="comment" subtype="" id="575" explains="574">
顯道以去民迷。
		</region>
	</paragraph>
	<paragraph index="15">
		<region typus="original" subtype="" id="576" explains="">
復歸其明，
		</region>
	</paragraph>
	<paragraph index="16">
		<region typus="comment" subtype="" id="577" explains="576">
不明察也。
		</region>
	</paragraph>
	<paragraph index="17">
		<region typus="original" subtype="" id="578" explains="">
無遺身殃，是為習常。
		</region>
	</paragraph>
	<paragraph index="18">
		<region typus="comment" subtype="" id="579" explains="578">
道之常也。
		</region>
	</paragraph>
</text>
