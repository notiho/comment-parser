<?xml version='1.0' encoding='UTF-8'?>
<text title="老子道德經注下" section="四十五章" juan="1" original_title="道德經">
	<paragraph index="0">
		<region typus="original" subtype="title" id="490" explains="">
老子道德經注下 四十五章
		</region>
	</paragraph>
	<paragraph index="1">
		<region typus="original" subtype="" id="491" explains="">
大成若缺，其用不弊。
		</region>
	</paragraph>
	<paragraph index="2">
		<region typus="comment" subtype="" id="492" explains="491">
隨物而成，不為一象，故若缺也。
		</region>
	</paragraph>
	<paragraph index="3">
		<region typus="original" subtype="" id="493" explains="">
大盈若沖，其用不窮。
		</region>
	</paragraph>
	<paragraph index="4">
		<region typus="comment" subtype="" id="494" explains="493">
大盈充足，隨物而與，無所愛矜，故若沖也。
		</region>
	</paragraph>
	<paragraph index="5">
		<region typus="original" subtype="" id="495" explains="">
大直若屈，其用不居。
		</region>
	</paragraph>
	<paragraph index="6">
		<region typus="comment" subtype="" id="496" explains="495">
隨物而直，直不在一，故若屈也。
		</region>
	</paragraph>
	<paragraph index="7">
		<region typus="original" subtype="" id="497" explains="">
大巧若拙，其用不輟。
		</region>
	</paragraph>
	<paragraph index="8">
		<region typus="comment" subtype="" id="498" explains="497">
大巧，因自然以成器，不造為異端，故若拙也。
		</region>
	</paragraph>
	<paragraph index="9">
		<region typus="original" subtype="" id="499" explains="">
大辯若訥，其用不差。
		</region>
	</paragraph>
	<paragraph index="10">
		<region typus="comment" subtype="" id="500" explains="499">
大辯因物而言，己無所造，故若訥也。
		</region>
	</paragraph>
	<paragraph index="11">
		<region typus="original" subtype="" id="501" explains="">
躁勝寒，靜勝熱。清靜為天下正。
		</region>
	</paragraph>
	<paragraph index="12">
		<region typus="comment" subtype="" id="502" explains="501">
躁罷然後勝寒，靜無為以勝熱，以此推之，則清靜為天下正也。靜則全物之真，躁則犯物之性，故惟清靜，乃得如上諸大也。
		</region>
	</paragraph>
</text>
