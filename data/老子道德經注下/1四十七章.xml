<?xml version='1.0' encoding='UTF-8'?>
<text title="老子道德經注下" section="四十七章" juan="1" original_title="道德經">
	<paragraph index="0">
		<region typus="original" subtype="title" id="509" explains="">
老子道德經注下 四十七章
		</region>
	</paragraph>
	<paragraph index="1">
		<region typus="original" subtype="" id="510" explains="">
不出戶，知天下；不闚牖，見天道。
		</region>
	</paragraph>
	<paragraph index="2">
		<region typus="comment" subtype="" id="511" explains="510">
事有宗，而物有主，途雖殊而同歸也，慮雖百而其致一也。道有大常，理有大致，執古之道，可以御今，雖處於今，可以知古始，故不出戶闚牖而可知也。
		</region>
	</paragraph>
	<paragraph index="3">
		<region typus="original" subtype="" id="512" explains="">
其出彌遠，其知彌少。
		</region>
	</paragraph>
	<paragraph index="4">
		<region typus="comment" subtype="" id="513" explains="512">
無在於一，而求之於眾也，道視之不可見，聽之不可聞，搏之不可得，如其知之，不須出戶，若其不知，出愈遠愈迷也。
		</region>
	</paragraph>
	<paragraph index="5">
		<region typus="original" subtype="" id="514" explains="">
是以聖人不行而知，不見而名，
		</region>
	</paragraph>
	<paragraph index="6">
		<region typus="comment" subtype="" id="515" explains="514">
得物之致，故雖不行而慮可知也。識物之宗，故雖不見，而是非之理可得而名也。
		</region>
	</paragraph>
	<paragraph index="7">
		<region typus="original" subtype="" id="516" explains="">
不為而成。
		</region>
	</paragraph>
	<paragraph index="8">
		<region typus="comment" subtype="" id="517" explains="516">
明物之性，因之而已。故雖不為而使之成矣。
		</region>
	</paragraph>
</text>
