<?xml version='1.0' encoding='UTF-8'?>
<text title="老子道德經注下" section="六十章" juan="1" original_title="道德經">
	<paragraph index="0">
		<region typus="original" subtype="title" id="691" explains="">
老子道德經注下 六十章
		</region>
	</paragraph>
	<paragraph index="1">
		<region typus="original" subtype="" id="692" explains="">
治大國，若烹小鮮。
		</region>
	</paragraph>
	<paragraph index="2">
		<region typus="comment" subtype="" id="693" explains="692">
不擾也，躁則多害，靜則全真，故其國彌大，而其主彌靜，然後乃能廣得眾心矣。
		</region>
	</paragraph>
	<paragraph index="3">
		<region typus="original" subtype="" id="694" explains="">
以道莅天下，其鬼不神；
		</region>
	</paragraph>
	<paragraph index="4">
		<region typus="comment" subtype="" id="695" explains="694">
治大國則若烹小鮮，以道蒞天下則其鬼不神也。
		</region>
	</paragraph>
	<paragraph index="5">
		<region typus="original" subtype="" id="696" explains="">
非其鬼不神，其神不傷人；
		</region>
	</paragraph>
	<paragraph index="6">
		<region typus="comment" subtype="" id="697" explains="696">
神不害自然也，物守自然則神無所加，神無所加則不知神之為神也。
		</region>
	</paragraph>
	<paragraph index="7">
		<region typus="original" subtype="" id="698" explains="">
非其神不傷人，聖人亦不傷人。
		</region>
	</paragraph>
	<paragraph index="8">
		<region typus="comment" subtype="" id="699" explains="698">
道洽則神不傷人，神不傷人則不知神之為神。道洽則聖人亦不傷人，聖人不傷人則不知聖人之為聖也。猶云，不知神之為神，亦不知聖人之為聖也。夫恃威網以使物者，治之衰也。使不知神聖之為神聖，道之極也。
		</region>
	</paragraph>
	<paragraph index="9">
		<region typus="original" subtype="" id="700" explains="">
夫兩不相傷，故德交歸焉。
		</region>
	</paragraph>
	<paragraph index="10">
		<region typus="comment" subtype="" id="701" explains="700">
神不傷人，聖人亦不傷人，聖人不傷人，神亦不傷人。故曰，兩不相傷也。神聖合道，交歸之也。
		</region>
	</paragraph>
</text>
