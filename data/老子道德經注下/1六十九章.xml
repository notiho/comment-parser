<?xml version='1.0' encoding='UTF-8'?>
<text title="老子道德經注下" section="六十九章" juan="1" original_title="道德經">
	<paragraph index="0">
		<region typus="original" subtype="title" id="804" explains="">
老子道德經注下 六十九章
		</region>
	</paragraph>
	<paragraph index="1">
		<region typus="original" subtype="" id="805" explains="">
用兵有言﹕「吾不敢為主而為客，不敢進寸而退尺。」是謂行無行，
		</region>
	</paragraph>
	<paragraph index="2">
		<region typus="comment" subtype="" id="806" explains="805">
彼遂不止。
		</region>
	</paragraph>
	<paragraph index="3">
		<region typus="original" subtype="" id="807" explains="">
攘無臂，扔無敵，
		</region>
	</paragraph>
	<paragraph index="4">
		<region typus="comment" subtype="" id="808" explains="807">
行，謂行陳也，言以謙退哀慈，不敢為物先，用戰猶行無行，攘無臂，執無兵，扔無敵也，言無有與之抗也。
		</region>
	</paragraph>
	<paragraph index="5">
		<region typus="original" subtype="" id="809" explains="">
執無兵。
		</region>
	</paragraph>
	<paragraph index="6">
		<region typus="original" subtype="" id="810" explains="">
禍莫大於輕敵，輕敵幾喪吾寶。
		</region>
	</paragraph>
	<paragraph index="7">
		<region typus="comment" subtype="" id="811" explains="810">
言吾哀慈謙退，非欲以取强，無敵於天下也。不得已而卒至於無敵，斯乃吾之所以為大禍也。寶，三寶也，故曰，幾亡吾寶。
		</region>
	</paragraph>
	<paragraph index="8">
		<region typus="original" subtype="" id="812" explains="">
故抗兵相加，哀者勝矣。
		</region>
	</paragraph>
	<paragraph index="9">
		<region typus="comment" subtype="" id="813" explains="812">
抗，舉也；加，當也。哀者，必相惜而不趣利避害，故必勝。
		</region>
	</paragraph>
</text>
