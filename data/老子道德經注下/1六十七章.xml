<?xml version='1.0' encoding='UTF-8'?>
<text title="老子道德經注下" section="六十七章" juan="1" original_title="道德經">
	<paragraph index="0">
		<region typus="original" subtype="title" id="778" explains="">
老子道德經注下 六十七章
		</region>
	</paragraph>
	<paragraph index="1">
		<region typus="original" subtype="" id="779" explains="">
天下皆謂我道大，似不肖。夫唯大，故似不肖。若肖，久矣其細也夫！
		</region>
	</paragraph>
	<paragraph index="2">
		<region typus="comment" subtype="" id="780" explains="779">
久矣其細，猶曰其細久矣。肖，則失其所以為大矣。故曰，若肖久矣，其細也夫。
		</region>
	</paragraph>
	<paragraph index="3">
		<region typus="original" subtype="" id="781" explains="">
我有三寶，持而保之。一曰慈，二曰儉，三曰不敢為天下先。
		</region>
	</paragraph>
	<paragraph index="4">
		<region typus="original" subtype="" id="782" explains="">
慈故能勇，
		</region>
	</paragraph>
	<paragraph index="5">
		<region typus="comment" subtype="" id="783" explains="782">
夫慈，以陳則勝，以守則固，故能勇也。
		</region>
	</paragraph>
	<paragraph index="6">
		<region typus="original" subtype="" id="784" explains="">
儉故能廣，
		</region>
	</paragraph>
	<paragraph index="7">
		<region typus="comment" subtype="" id="785" explains="784">
節儉愛費，天下不匱，故能廣也。
		</region>
	</paragraph>
	<paragraph index="8">
		<region typus="original" subtype="" id="786" explains="">
不敢為天下先，故能成器長。
		</region>
	</paragraph>
	<paragraph index="9">
		<region typus="comment" subtype="" id="787" explains="786">
唯後外其身，為物所歸，然後乃能立成器為天下利，為物之長也。
		</region>
	</paragraph>
	<paragraph index="10">
		<region typus="original" subtype="" id="788" explains="">
今舍慈且勇，
		</region>
	</paragraph>
	<paragraph index="11">
		<region typus="comment" subtype="" id="789" explains="788">
且，猶取也。
		</region>
	</paragraph>
	<paragraph index="12">
		<region typus="original" subtype="" id="790" explains="">
舍儉且廣，舍後且先，死矣！
		</region>
	</paragraph>
	<paragraph index="13">
		<region typus="original" subtype="" id="791" explains="">
夫慈以戰則勝，
		</region>
	</paragraph>
	<paragraph index="14">
		<region typus="comment" subtype="" id="792" explains="791">
相慜而不避於難，故勝也。
		</region>
	</paragraph>
	<paragraph index="15">
		<region typus="original" subtype="" id="793" explains="">
以守則固。天將救之，以慈衛之。
		</region>
	</paragraph>
</text>
