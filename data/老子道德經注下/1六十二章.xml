<?xml version='1.0' encoding='UTF-8'?>
<text title="老子道德經注下" section="六十二章" juan="1" original_title="道德經">
	<paragraph index="0">
		<region typus="original" subtype="title" id="721" explains="">
老子道德經注下 六十二章
		</region>
	</paragraph>
	<paragraph index="1">
		<region typus="original" subtype="" id="722" explains="">
道者萬物之奧。
		</region>
	</paragraph>
	<paragraph index="2">
		<region typus="comment" subtype="" id="723" explains="722">
奧，猶曖也。可得庇蔭之辭。
		</region>
	</paragraph>
	<paragraph index="3">
		<region typus="original" subtype="" id="724" explains="">
善人之寶，
		</region>
	</paragraph>
	<paragraph index="4">
		<region typus="comment" subtype="" id="725" explains="724">
寶以為用也。
		</region>
	</paragraph>
	<paragraph index="5">
		<region typus="original" subtype="" id="726" explains="">
不善人之所保。
		</region>
	</paragraph>
	<paragraph index="6">
		<region typus="comment" subtype="" id="727" explains="726">
保以全也。
		</region>
	</paragraph>
	<paragraph index="7">
		<region typus="original" subtype="" id="728" explains="">
美言可以市，尊行可以加人。
		</region>
	</paragraph>
	<paragraph index="8">
		<region typus="comment" subtype="" id="729" explains="728">
言道無所不先，物無有貴於此也。雖有珍寶璧馬，無以匹之，美言之則可以奪眾貨之賈，故曰，美言可以市也，尊行之則千里之外應之，故曰，可以加於人也。
		</region>
	</paragraph>
	<paragraph index="9">
		<region typus="original" subtype="" id="730" explains="">
人之不善，何棄之有？
		</region>
	</paragraph>
	<paragraph index="10">
		<region typus="comment" subtype="" id="731" explains="730">
不善當保道以免放。
		</region>
	</paragraph>
	<paragraph index="11">
		<region typus="original" subtype="" id="732" explains="">
故立天子，置三公，
		</region>
	</paragraph>
	<paragraph index="12">
		<region typus="comment" subtype="" id="733" explains="732">
言以尊行道也。
		</region>
	</paragraph>
	<paragraph index="13">
		<region typus="original" subtype="" id="734" explains="">
雖有拱璧以先駟馬，不如坐進此道。
		</region>
	</paragraph>
	<paragraph index="14">
		<region typus="comment" subtype="" id="735" explains="734">
此道，上之所云也。言故立天子、置三公，尊其位、重其人，所以為道也。物無有貴於此者。故雖有拱抱寶璧以先，駟馬而進之，不如坐而進此道也。
		</region>
	</paragraph>
	<paragraph index="15">
		<region typus="original" subtype="" id="736" explains="">
古之所以貴此道者何？不曰以求得，有罪以免邪？故為天下貴。
		</region>
	</paragraph>
	<paragraph index="16">
		<region typus="comment" subtype="" id="737" explains="736">
以求則得求，以免則得免，無所而不施，故為天下貴也。
		</region>
	</paragraph>
</text>
