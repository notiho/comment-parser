<?xml version='1.0' encoding='UTF-8'?>
<text title="老子道德經注下" section="五十九章" juan="1" original_title="道德經">
	<paragraph index="0">
		<region typus="original" subtype="title" id="677" explains="">
老子道德經注下 五十九章
		</region>
	</paragraph>
	<paragraph index="1">
		<region typus="original" subtype="" id="678" explains="">
治人事天，莫若嗇。
		</region>
	</paragraph>
	<paragraph index="2">
		<region typus="comment" subtype="" id="679" explains="678">
莫若，猶莫過也。嗇，農夫，農人之治田務，去其殊類，歸於齊一也。全其自然，不急其荒病，除其所以荒病，上承天命，下綏百姓，莫過於此。
		</region>
	</paragraph>
	<paragraph index="3">
		<region typus="original" subtype="" id="680" explains="">
夫唯嗇，是謂早服；
		</region>
	</paragraph>
	<paragraph index="4">
		<region typus="comment" subtype="" id="681" explains="680">
早服，常也。
		</region>
	</paragraph>
	<paragraph index="5">
		<region typus="original" subtype="" id="682" explains="">
早服謂之重積德；
		</region>
	</paragraph>
	<paragraph index="6">
		<region typus="comment" subtype="" id="683" explains="682">
唯重積德，不欲銳速，然後乃能使早服其常，故曰早服謂之重積德者也。
		</region>
	</paragraph>
	<paragraph index="7">
		<region typus="original" subtype="" id="684" explains="">
重積德則無不克，無不克則莫知其極；
		</region>
	</paragraph>
	<paragraph index="8">
		<region typus="comment" subtype="" id="685" explains="684">
道無窮也。
		</region>
	</paragraph>
	<paragraph index="9">
		<region typus="original" subtype="" id="686" explains="">
莫知其極，可以有國；
		</region>
	</paragraph>
	<paragraph index="10">
		<region typus="comment" subtype="" id="687" explains="686">
以有窮而莅國，非能有國也。
		</region>
	</paragraph>
	<paragraph index="11">
		<region typus="original" subtype="" id="688" explains="">
有國之母，可以長久；
		</region>
	</paragraph>
	<paragraph index="12">
		<region typus="comment" subtype="" id="689" explains="688">
國之所以安謂之母，重積德是唯圖其根，然後營末，乃得其終也。
		</region>
	</paragraph>
	<paragraph index="13">
		<region typus="original" subtype="" id="690" explains="">
是謂深根固柢，長生久視之道。
		</region>
	</paragraph>
</text>
