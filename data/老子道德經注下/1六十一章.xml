<?xml version='1.0' encoding='UTF-8'?>
<text title="老子道德經注下" section="六十一章" juan="1" original_title="道德經">
	<paragraph index="0">
		<region typus="original" subtype="title" id="702" explains="">
老子道德經注下 六十一章
		</region>
	</paragraph>
	<paragraph index="1">
		<region typus="original" subtype="" id="703" explains="">
大國者下流，
		</region>
	</paragraph>
	<paragraph index="2">
		<region typus="comment" subtype="" id="704" explains="703">
江海居大而處下，則百川流之，大國居大而處下，則天下流之，故曰，大國下流也。
		</region>
	</paragraph>
	<paragraph index="3">
		<region typus="original" subtype="" id="705" explains="">
天下之交。
		</region>
	</paragraph>
	<paragraph index="4">
		<region typus="comment" subtype="" id="706" explains="705">
天下所歸會也。
		</region>
	</paragraph>
	<paragraph index="5">
		<region typus="original" subtype="" id="707" explains="">
天下之牝，
		</region>
	</paragraph>
	<paragraph index="6">
		<region typus="comment" subtype="" id="708" explains="707">
靜而不求，物自歸之也。
		</region>
	</paragraph>
	<paragraph index="7">
		<region typus="original" subtype="" id="709" explains="">
牝常以靜勝牡，以靜為下。
		</region>
	</paragraph>
	<paragraph index="8">
		<region typus="comment" subtype="" id="710" explains="709">
以其靜故能為下也。牝，雌也。雄躁動貪欲，雌常以靜，故能勝雄也。以其靜復能為下，故物歸之也。
		</region>
	</paragraph>
	<paragraph index="9">
		<region typus="original" subtype="" id="711" explains="">
故大國以下小國，
		</region>
	</paragraph>
	<paragraph index="10">
		<region typus="comment" subtype="" id="712" explains="711">
大國以下，猶云以大國下小國。
		</region>
	</paragraph>
	<paragraph index="11">
		<region typus="original" subtype="" id="713" explains="">
則取小國；
		</region>
	</paragraph>
	<paragraph index="12">
		<region typus="comment" subtype="" id="714" explains="713">
小國則附之。
		</region>
	</paragraph>
	<paragraph index="13">
		<region typus="original" subtype="" id="715" explains="">
小國以下大國，則取大國。
		</region>
	</paragraph>
	<paragraph index="14">
		<region typus="comment" subtype="" id="716" explains="715">
大國納之也。
		</region>
	</paragraph>
	<paragraph index="15">
		<region typus="original" subtype="" id="717" explains="">
故或下以取，或下而取。
		</region>
	</paragraph>
	<paragraph index="16">
		<region typus="comment" subtype="" id="718" explains="717">
言唯修卑下，然後乃各得其所。
		</region>
	</paragraph>
	<paragraph index="17">
		<region typus="original" subtype="" id="719" explains="">
大國不過欲兼畜人，小國不過欲入事人。夫兩者各得其所欲，大者宜為下。
		</region>
	</paragraph>
	<paragraph index="18">
		<region typus="comment" subtype="" id="720" explains="719">
小國修下自全而已，不能令天下歸之，大國修下則天下歸之。故曰，各得其所欲，則大者宜為下也。
		</region>
	</paragraph>
</text>
