<?xml version='1.0' encoding='UTF-8'?>
<text title="老子道德經注下" section="五十六章" juan="1" original_title="道德經">
	<paragraph index="0">
		<region typus="original" subtype="title" id="624" explains="">
老子道德經注下 五十六章
		</region>
	</paragraph>
	<paragraph index="1">
		<region typus="original" subtype="" id="625" explains="">
知者不言，
		</region>
	</paragraph>
	<paragraph index="2">
		<region typus="comment" subtype="" id="626" explains="625">
因自然也。
		</region>
	</paragraph>
	<paragraph index="3">
		<region typus="original" subtype="" id="627" explains="">
言者不知。
		</region>
	</paragraph>
	<paragraph index="4">
		<region typus="comment" subtype="" id="628" explains="627">
造事端也。
		</region>
	</paragraph>
	<paragraph index="5">
		<region typus="original" subtype="" id="629" explains="">
塞其兌，閉其門，挫其銳，
		</region>
	</paragraph>
	<paragraph index="6">
		<region typus="comment" subtype="" id="630" explains="629">
含守質也。
		</region>
	</paragraph>
	<paragraph index="7">
		<region typus="original" subtype="" id="631" explains="">
解其分，
		</region>
	</paragraph>
	<paragraph index="8">
		<region typus="comment" subtype="" id="632" explains="631">
除爭原也。
		</region>
	</paragraph>
	<paragraph index="9">
		<region typus="original" subtype="" id="633" explains="">
和其光，
		</region>
	</paragraph>
	<paragraph index="10">
		<region typus="comment" subtype="" id="634" explains="633">
無所特顯，則物無所偏爭也。
		</region>
	</paragraph>
	<paragraph index="11">
		<region typus="original" subtype="" id="635" explains="">
同其塵，
		</region>
	</paragraph>
	<paragraph index="12">
		<region typus="comment" subtype="" id="636" explains="635">
無所特賤，則物無所偏恥也。
		</region>
	</paragraph>
	<paragraph index="13">
		<region typus="original" subtype="" id="637" explains="">
是謂玄同。故不可得而親，不可得而疏；
		</region>
	</paragraph>
	<paragraph index="14">
		<region typus="comment" subtype="" id="638" explains="637">
可得而親，則可得而疏也。
		</region>
	</paragraph>
	<paragraph index="15">
		<region typus="original" subtype="" id="639" explains="">
不可得而利，不可得而害；
		</region>
	</paragraph>
	<paragraph index="16">
		<region typus="comment" subtype="" id="640" explains="639">
可得而利，則可德而害也。
		</region>
	</paragraph>
	<paragraph index="17">
		<region typus="original" subtype="" id="641" explains="">
不可得而貴，不可得而賤。
		</region>
	</paragraph>
	<paragraph index="18">
		<region typus="comment" subtype="" id="642" explains="641">
可得而貴，則可得而賤也。
		</region>
	</paragraph>
	<paragraph index="19">
		<region typus="original" subtype="" id="643" explains="">
故為天下貴。
		</region>
	</paragraph>
	<paragraph index="20">
		<region typus="comment" subtype="" id="644" explains="643">
無物可以加之也。
		</region>
	</paragraph>
</text>
