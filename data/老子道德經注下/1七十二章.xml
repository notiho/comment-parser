<?xml version='1.0' encoding='UTF-8'?>
<text title="老子道德經注下" section="七十二章" juan="1" original_title="道德經">
	<paragraph index="0">
		<region typus="original" subtype="title" id="829" explains="">
老子道德經注下 七十二章
		</region>
	</paragraph>
	<paragraph index="1">
		<region typus="original" subtype="" id="830" explains="">
民不畏威，則大威至。無狎其所居，無厭其所生。
		</region>
	</paragraph>
	<paragraph index="2">
		<region typus="comment" subtype="" id="831" explains="830">
清靜無為謂之居，謙後不盈謂之生，離其清淨，行其躁欲，棄其謙後，任其威權，則物擾而民僻，威不能復制民，民不能堪其威，則上下大潰矣，天誅將至。故曰，民不畏威，則大威至。無狎其所居，無厭其所生，言威力不可任也。
		</region>
	</paragraph>
	<paragraph index="3">
		<region typus="original" subtype="" id="832" explains="">
夫唯不厭，
		</region>
	</paragraph>
	<paragraph index="4">
		<region typus="comment" subtype="" id="833" explains="832">
不自厭也。
		</region>
	</paragraph>
	<paragraph index="5">
		<region typus="original" subtype="" id="834" explains="">
是以不厭。
		</region>
	</paragraph>
	<paragraph index="6">
		<region typus="comment" subtype="" id="835" explains="834">
不自厭，是以天下莫之厭。
		</region>
	</paragraph>
	<paragraph index="7">
		<region typus="original" subtype="" id="836" explains="">
是以聖人自知不自見，
		</region>
	</paragraph>
	<paragraph index="8">
		<region typus="comment" subtype="" id="837" explains="836">
不自見其所知，以光耀行威也。
		</region>
	</paragraph>
	<paragraph index="9">
		<region typus="original" subtype="" id="838" explains="">
自愛不自貴；
		</region>
	</paragraph>
	<paragraph index="10">
		<region typus="comment" subtype="" id="839" explains="838">
自貴則物狎厭居生。
		</region>
	</paragraph>
	<paragraph index="11">
		<region typus="original" subtype="" id="840" explains="">
故去彼取此。
		</region>
	</paragraph>
</text>
