<?xml version='1.0' encoding='UTF-8'?>
<text title="老子道德經注下" section="六十五章" juan="1" original_title="道德經">
	<paragraph index="0">
		<region typus="original" subtype="title" id="764" explains="">
老子道德經注下 六十五章
		</region>
	</paragraph>
	<paragraph index="1">
		<region typus="original" subtype="" id="765" explains="">
古之善為道者，非以明民，將以愚之。
		</region>
	</paragraph>
	<paragraph index="2">
		<region typus="comment" subtype="" id="766" explains="765">
明謂多見巧詐，蔽其樸也。愚謂無知守真，順自然也。
		</region>
	</paragraph>
	<paragraph index="3">
		<region typus="original" subtype="" id="767" explains="">
民之難治，以其智多。
		</region>
	</paragraph>
	<paragraph index="4">
		<region typus="comment" subtype="" id="768" explains="767">
多智巧詐，故難治也。
		</region>
	</paragraph>
	<paragraph index="5">
		<region typus="original" subtype="" id="769" explains="">
故以智治國，國之賊，
		</region>
	</paragraph>
	<paragraph index="6">
		<region typus="comment" subtype="" id="770" explains="769">
智，猶治也，以智而治國，所以謂之賊者，故謂之智也。民之難治，以其多智也，當務塞兌閉門，令無知無欲，而以智術動民。邪心既動，復以巧術防民之偽，民知其術，防隨而避之，思惟密巧，奸偽益滋，故曰，以智治國，國之賊也。
		</region>
	</paragraph>
	<paragraph index="7">
		<region typus="original" subtype="" id="771" explains="">
不以智治國，國之福。知此兩者亦稽式。常知稽式，是謂玄德。玄德深矣，遠矣，
		</region>
	</paragraph>
	<paragraph index="8">
		<region typus="comment" subtype="" id="772" explains="771">
稽，同也。今古之所同，則而不可廢，能知稽式，是謂玄德，玄德深矣，遠矣。
		</region>
	</paragraph>
	<paragraph index="9">
		<region typus="original" subtype="" id="773" explains="">
與物反矣，
		</region>
	</paragraph>
	<paragraph index="10">
		<region typus="comment" subtype="" id="774" explains="773">
反其真也。
		</region>
	</paragraph>
	<paragraph index="11">
		<region typus="original" subtype="" id="775" explains="">
然後乃至大順。
		</region>
	</paragraph>
</text>
