<?xml version='1.0' encoding='UTF-8'?>
<text title="老子道德經注下" section="五十一章" juan="1" original_title="道德經">
	<paragraph index="0">
		<region typus="original" subtype="title" id="548" explains="">
老子道德經注下 五十一章
		</region>
	</paragraph>
	<paragraph index="1">
		<region typus="original" subtype="" id="549" explains="">
道生之，德畜之，物形之，勢成之。
		</region>
	</paragraph>
	<paragraph index="2">
		<region typus="comment" subtype="" id="550" explains="549">
物生而後畜，畜而後形，形而後成，何由而生？道也；何得而畜？德也；何由而形？物也；何使而成，勢也。唯因也，故能無物而不形；唯勢也，故能無物而不成。凡物之所以生，功之所以成，皆有所由，有所由焉，則莫不由乎道也。故推而極之，亦至道也。隨其所因，故各有稱焉。
		</region>
	</paragraph>
	<paragraph index="3">
		<region typus="original" subtype="" id="551" explains="">
是以萬物莫不尊道而貴德。
		</region>
	</paragraph>
	<paragraph index="4">
		<region typus="comment" subtype="" id="552" explains="551">
道者，物之所由也。德者，物之所得也。由之乃得，故曰不得不失，尊之則害，不得不貴也。
		</region>
	</paragraph>
	<paragraph index="5">
		<region typus="original" subtype="" id="553" explains="">
道之尊，德之貴，夫莫之命而常自然。
		</region>
	</paragraph>
	<paragraph index="6">
		<region typus="comment" subtype="" id="554" explains="553">
命並作爵。
		</region>
	</paragraph>
	<paragraph index="7">
		<region typus="original" subtype="" id="555" explains="">
故道生之，德畜之。長之育之，亭之毒之，蓋之覆之。
		</region>
	</paragraph>
	<paragraph index="8">
		<region typus="comment" subtype="" id="556" explains="555">
謂成其實，各得其庇蔭，不傷其體矣。
		</region>
	</paragraph>
	<paragraph index="9">
		<region typus="original" subtype="" id="557" explains="">
生而不有，為而不恃，
		</region>
	</paragraph>
	<paragraph index="10">
		<region typus="comment" subtype="" id="558" explains="557">
為而不有。
		</region>
	</paragraph>
	<paragraph index="11">
		<region typus="original" subtype="" id="559" explains="">
長而不宰。是謂玄德。
		</region>
	</paragraph>
	<paragraph index="12">
		<region typus="comment" subtype="" id="560" explains="559">
有德而不知其主也，出乎幽冥，是以謂之玄德也。
		</region>
	</paragraph>
</text>
