<?xml version='1.0' encoding='UTF-8'?>
<text title="老子道德經注下" section="六十四章" juan="1" original_title="道德經">
	<paragraph index="0">
		<region typus="original" subtype="title" id="746" explains="">
老子道德經注下 六十四章
		</region>
	</paragraph>
	<paragraph index="1">
		<region typus="original" subtype="" id="747" explains="">
其安易持，其未兆易謀。
		</region>
	</paragraph>
	<paragraph index="2">
		<region typus="comment" subtype="" id="748" explains="747">
以其安不忘危，持之不忘亡，謀之無功之勢，故曰易也。
		</region>
	</paragraph>
	<paragraph index="3">
		<region typus="original" subtype="" id="749" explains="">
其脆易泮，其微易散。
		</region>
	</paragraph>
	<paragraph index="4">
		<region typus="comment" subtype="" id="750" explains="749">
雖失無入有，以其微脆之故，未足以興大功，故易也。此四者，皆說慎終也。不可以無之故而不持，不可以微之故而弗散也。無而弗持則生有焉，微而不散則生大焉。故慮終之患，如始之禍，則無敗事。
		</region>
	</paragraph>
	<paragraph index="5">
		<region typus="original" subtype="" id="751" explains="">
為之於未有，
		</region>
	</paragraph>
	<paragraph index="6">
		<region typus="comment" subtype="" id="752" explains="751">
謂其安未兆也。
		</region>
	</paragraph>
	<paragraph index="7">
		<region typus="original" subtype="" id="753" explains="">
治之於未亂。
		</region>
	</paragraph>
	<paragraph index="8">
		<region typus="comment" subtype="" id="754" explains="753">
謂微脆也。
		</region>
	</paragraph>
	<paragraph index="9">
		<region typus="original" subtype="" id="755" explains="">
合抱之木，生於毫末；九層之臺，起於累土；千里之行，始於足下。為者敗之，執者失之。
		</region>
	</paragraph>
	<paragraph index="10">
		<region typus="comment" subtype="" id="756" explains="755">
當以慎終除微，慎微除亂，而以施為治之，形名執之，反生事原，巧辟滋作，故敗失也。
		</region>
	</paragraph>
	<paragraph index="11">
		<region typus="original" subtype="" id="757" explains="">
是以聖人無為故無敗，無執故無失。民之從事，常於幾成而敗之。
		</region>
	</paragraph>
	<paragraph index="12">
		<region typus="comment" subtype="" id="758" explains="757">
不慎終也。
		</region>
	</paragraph>
	<paragraph index="13">
		<region typus="original" subtype="" id="759" explains="">
慎終如始，則無敗事。是以聖人欲不欲，不貴難得之貨；
		</region>
	</paragraph>
	<paragraph index="14">
		<region typus="comment" subtype="" id="760" explains="759">
好欲雖微，爭尚為之，興難得之貨雖細，貪盜為之起也。
		</region>
	</paragraph>
	<paragraph index="15">
		<region typus="original" subtype="" id="761" explains="">
學不學，復眾人之所過。
		</region>
	</paragraph>
	<paragraph index="16">
		<region typus="comment" subtype="" id="762" explains="761">
不學而能者，自然也，喻於不學者，過也。故學不學，以復眾人之過。
		</region>
	</paragraph>
	<paragraph index="17">
		<region typus="original" subtype="" id="763" explains="">
以輔萬物之自然，而不敢為。
		</region>
	</paragraph>
</text>
