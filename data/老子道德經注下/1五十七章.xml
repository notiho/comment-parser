<?xml version='1.0' encoding='UTF-8'?>
<text title="老子道德經注下" section="五十七章" juan="1" original_title="道德經">
	<paragraph index="0">
		<region typus="original" subtype="title" id="645" explains="">
老子道德經注下 五十七章
		</region>
	</paragraph>
	<paragraph index="1">
		<region typus="original" subtype="" id="646" explains="">
以正治國，以奇用兵，以無事取天下。
		</region>
	</paragraph>
	<paragraph index="2">
		<region typus="comment" subtype="" id="647" explains="646">
以道治國則國平，以正治國則奇正起也，以無事則能取天下也。上章云：其取天下者，常以無事，及其有事，又不足以取天下也。故以正治國則不足以取天下，而以奇用兵也。夫以道治國，崇本以息末，以正治國，立辟以攻末，本不立而末淺，民無所及，故必至於奇用兵也。
		</region>
	</paragraph>
	<paragraph index="3">
		<region typus="original" subtype="" id="648" explains="">
吾何以知其然哉？以此。天下多忌諱，而民彌貧；民多利器，國家滋昬；
		</region>
	</paragraph>
	<paragraph index="4">
		<region typus="comment" subtype="" id="649" explains="648">
利器，凡所以利己之器也。民强則國家弱。
		</region>
	</paragraph>
	<paragraph index="5">
		<region typus="original" subtype="" id="650" explains="">
人多伎巧，奇物滋起；
		</region>
	</paragraph>
	<paragraph index="6">
		<region typus="comment" subtype="" id="651" explains="650">
民多智慧則巧偽生，巧偽生則邪事起。
		</region>
	</paragraph>
	<paragraph index="7">
		<region typus="original" subtype="" id="652" explains="">
法令滋彰，盜賊多有。
		</region>
	</paragraph>
	<paragraph index="8">
		<region typus="comment" subtype="" id="653" explains="652">
立正欲以息邪，而奇兵用；多忌諱欲以恥貧，而民彌貧；利器欲以强國者也，而國愈昬多。皆舍本以治末，故以致此也。
		</region>
	</paragraph>
	<paragraph index="9">
		<region typus="original" subtype="" id="654" explains="">
故聖人云﹕「我無為而民自化，我好靜而民自正，我無事而民自富，我無欲而民自樸。」
		</region>
	</paragraph>
	<paragraph index="10">
		<region typus="comment" subtype="" id="655" explains="654">
上之所欲，民從之速也。我之所欲，唯無欲而民亦無欲而自樸也。此四者，崇本以息末也。
		</region>
	</paragraph>
</text>
