<?xml version='1.0' encoding='UTF-8'?>
<text title="老子道德經注下" section="三十九章" juan="1" original_title="道德經">
	<paragraph index="0">
		<region typus="original" subtype="title" id="420" explains="">
老子道德經注下 三十九章
		</region>
	</paragraph>
	<paragraph index="1">
		<region typus="original" subtype="" id="421" explains="">
昔之得一者，
		</region>
	</paragraph>
	<paragraph index="2">
		<region typus="comment" subtype="" id="422" explains="421">
昔，始也。一，數之始而物之極也。各是一物之生，所以為主也。物皆各得此一以成，既成而舍以居成，居成則失其母，故皆裂發歇竭滅蹶也。
		</region>
	</paragraph>
	<paragraph index="3">
		<region typus="original" subtype="" id="423" explains="">
天得一以清，地得一以寧，神得一以靈，谷得一以盈，萬物得一以生，侯王得一以為天下貞。其致之，
		</region>
	</paragraph>
	<paragraph index="4">
		<region typus="comment" subtype="" id="424" explains="423">
各以其一致此清、寧、靈、盈、生、貞。
		</region>
	</paragraph>
	<paragraph index="5">
		<region typus="original" subtype="" id="425" explains="">
天無以清將恐裂，
		</region>
	</paragraph>
	<paragraph index="6">
		<region typus="comment" subtype="" id="426" explains="425">
用一以致清耳，非用清以清也。守一則清不失，用清則恐裂也。故為功之母，不可舍也。是以皆無用其功，恐喪其本也。
		</region>
	</paragraph>
	<paragraph index="7">
		<region typus="original" subtype="" id="427" explains="">
地無以寧將恐發，神無以靈將恐歇，谷無以盈將恐竭，萬物無以生將恐滅，侯王無以貴高將恐蹶。故貴以賤為本，高以下為基。是以侯王自稱孤﹑寡﹑不穀。此非以賤為本邪？非乎？故致數輿無輿，不欲琭琭如玉，珞珞如石。
		</region>
	</paragraph>
	<paragraph index="8">
		<region typus="comment" subtype="" id="428" explains="427">
清不能為清，盈不能為盈，皆有其母以存其形，故清不足貴，盈不足多，貴在其母，而母無貴形。貴乃以賤為本，高乃以下為基，故致數輿乃無輿也，玉石琭琭珞珞，體盡於形，故不欲也。
		</region>
	</paragraph>
</text>
