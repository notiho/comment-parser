<?xml version='1.0' encoding='UTF-8'?>
<text title="老子道德經注下" section="六十三章" juan="1" original_title="道德經">
	<paragraph index="0">
		<region typus="original" subtype="title" id="738" explains="">
老子道德經注下 六十三章
		</region>
	</paragraph>
	<paragraph index="1">
		<region typus="original" subtype="" id="739" explains="">
為無為，事無事，味無味。
		</region>
	</paragraph>
	<paragraph index="2">
		<region typus="comment" subtype="" id="740" explains="739">
以無為為居，以不言為教，以恬淡為味，治之極也。
		</region>
	</paragraph>
	<paragraph index="3">
		<region typus="original" subtype="" id="741" explains="">
大小多少，報怨以德。
		</region>
	</paragraph>
	<paragraph index="4">
		<region typus="comment" subtype="" id="742" explains="741">
小怨則不足以報，大怨則天下之所欲誅，順天下之所同者，德也。
		</region>
	</paragraph>
	<paragraph index="5">
		<region typus="original" subtype="" id="743" explains="">
圖難於其易，為大於其細；天下難事必作於易，天下大事必作於細。是以聖人終不為大，故能成其大。夫輕諾必寡信，多易必多難。是以聖人猶難之，
		</region>
	</paragraph>
	<paragraph index="6">
		<region typus="comment" subtype="" id="744" explains="743">
以聖人之才猶尚難於細易，況非聖人之才而欲忽於此乎，故曰，猶難之也。
		</region>
	</paragraph>
	<paragraph index="7">
		<region typus="original" subtype="" id="745" explains="">
故終無難矣
		</region>
	</paragraph>
</text>
