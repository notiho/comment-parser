<?xml version='1.0' encoding='UTF-8'?>
<text title="老子道德經注下" section="七十三章" juan="1" original_title="道德經">
	<paragraph index="0">
		<region typus="original" subtype="title" id="841" explains="">
老子道德經注下 七十三章
		</region>
	</paragraph>
	<paragraph index="1">
		<region typus="original" subtype="" id="842" explains="">
勇於敢則殺，
		</region>
	</paragraph>
	<paragraph index="2">
		<region typus="comment" subtype="" id="843" explains="842">
必不得其死也。
		</region>
	</paragraph>
	<paragraph index="3">
		<region typus="original" subtype="" id="844" explains="">
勇於不敢則活。
		</region>
	</paragraph>
	<paragraph index="4">
		<region typus="comment" subtype="" id="845" explains="844">
必齊命也。
		</region>
	</paragraph>
	<paragraph index="5">
		<region typus="original" subtype="" id="846" explains="">
此兩者，或利或害。
		</region>
	</paragraph>
	<paragraph index="6">
		<region typus="comment" subtype="" id="847" explains="846">
俱勇而所施者異，利害不同，故曰，或利或害也。
		</region>
	</paragraph>
	<paragraph index="7">
		<region typus="original" subtype="" id="848" explains="">
天之所惡，孰知其故？是以聖人猶難之。
		</region>
	</paragraph>
	<paragraph index="8">
		<region typus="comment" subtype="" id="849" explains="848">
孰，誰也。言誰能知天下之所惡意故邪？其唯聖人。夫聖人之明，猶難於勇敢，況無聖人之明而欲行之也。故曰，猶難之也。
		</region>
	</paragraph>
	<paragraph index="9">
		<region typus="original" subtype="" id="850" explains="">
天之道，不爭而善勝，
		</region>
	</paragraph>
	<paragraph index="10">
		<region typus="comment" subtype="" id="851" explains="850">
天唯不爭，故天下莫能與之爭。
		</region>
	</paragraph>
	<paragraph index="11">
		<region typus="original" subtype="" id="852" explains="">
不言而善應，
		</region>
	</paragraph>
	<paragraph index="12">
		<region typus="comment" subtype="" id="853" explains="852">
順則吉，逆則凶，不言而善應也。
		</region>
	</paragraph>
	<paragraph index="13">
		<region typus="original" subtype="" id="854" explains="">
不召而自來，
		</region>
	</paragraph>
	<paragraph index="14">
		<region typus="comment" subtype="" id="855" explains="854">
處下則物自歸。
		</region>
	</paragraph>
	<paragraph index="15">
		<region typus="original" subtype="" id="856" explains="">
繟然而善謀。
		</region>
	</paragraph>
	<paragraph index="16">
		<region typus="comment" subtype="" id="857" explains="856">
垂象而見吉凶，先事而設誠，安而不忘危，未召而謀之，故曰，繟然而善謀也。
		</region>
	</paragraph>
	<paragraph index="17">
		<region typus="original" subtype="" id="858" explains="">
天網恢恢，疏而不失。
		</region>
	</paragraph>
</text>
