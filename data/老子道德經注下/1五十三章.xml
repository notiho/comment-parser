<?xml version='1.0' encoding='UTF-8'?>
<text title="老子道德經注下" section="五十三章" juan="1" original_title="道德經">
	<paragraph index="0">
		<region typus="original" subtype="title" id="580" explains="">
老子道德經注下 五十三章
		</region>
	</paragraph>
	<paragraph index="1">
		<region typus="original" subtype="" id="581" explains="">
使我介然有知，行於大道，唯施是畏。
		</region>
	</paragraph>
	<paragraph index="2">
		<region typus="comment" subtype="" id="582" explains="581">
言若使我可介然有知，行大道於天下，唯施為之是畏也。
		</region>
	</paragraph>
	<paragraph index="3">
		<region typus="original" subtype="" id="583" explains="">
大道甚夷，而民好徑。
		</region>
	</paragraph>
	<paragraph index="4">
		<region typus="comment" subtype="" id="584" explains="583">
言大道蕩然正平，而民猶尚舍之而不由，好從邪徑，況復施為以塞大道之中乎。故曰，大道甚夷，而民好徑。
		</region>
	</paragraph>
	<paragraph index="5">
		<region typus="original" subtype="" id="585" explains="">
朝甚除，
		</region>
	</paragraph>
	<paragraph index="6">
		<region typus="comment" subtype="" id="586" explains="585">
朝，宮室也。除，潔好也。
		</region>
	</paragraph>
	<paragraph index="7">
		<region typus="original" subtype="" id="587" explains="">
田甚蕪，倉甚虛；
		</region>
	</paragraph>
	<paragraph index="8">
		<region typus="comment" subtype="" id="588" explains="587">
朝甚除，則田甚蕪，倉甚虛，設一而眾害生也。
		</region>
	</paragraph>
	<paragraph index="9">
		<region typus="original" subtype="" id="589" explains="">
服文綵，帶利劍，厭飲食，財貨有餘；是為盜夸。非道也哉！
		</region>
	</paragraph>
	<paragraph index="10">
		<region typus="comment" subtype="" id="590" explains="589">
凡物不以其道得之，則皆邪也，邪則盜也。夸而不以其道得之，竊位也，故舉非道以明非道，則皆盜夸也。
		</region>
	</paragraph>
</text>
