<?xml version='1.0' encoding='UTF-8'?>
<text title="老子道德經注下" section="五十四章" juan="1" original_title="道德經">
	<paragraph index="0">
		<region typus="original" subtype="title" id="591" explains="">
老子道德經注下 五十四章
		</region>
	</paragraph>
	<paragraph index="1">
		<region typus="original" subtype="" id="592" explains="">
善建者不拔，
		</region>
	</paragraph>
	<paragraph index="2">
		<region typus="comment" subtype="" id="593" explains="592">
固其根而後營其末，故不拔也。
		</region>
	</paragraph>
	<paragraph index="3">
		<region typus="original" subtype="" id="594" explains="">
善抱者不脫，
		</region>
	</paragraph>
	<paragraph index="4">
		<region typus="comment" subtype="" id="595" explains="594">
不貪於多，齊其所能，故不脫也。
		</region>
	</paragraph>
	<paragraph index="5">
		<region typus="original" subtype="" id="596" explains="">
子孫以祭祀不輟。
		</region>
	</paragraph>
	<paragraph index="6">
		<region typus="comment" subtype="" id="597" explains="596">
子孫傳此道以祭祀則不輟也。
		</region>
	</paragraph>
	<paragraph index="7">
		<region typus="original" subtype="" id="598" explains="">
修之於身，其德乃真；修之於家，其德乃餘；
		</region>
	</paragraph>
	<paragraph index="8">
		<region typus="comment" subtype="" id="599" explains="598">
以身及人也，修之身則真，修之家則有餘，修之不廢，所施轉大。
		</region>
	</paragraph>
	<paragraph index="9">
		<region typus="original" subtype="" id="600" explains="">
修之於鄉，其德乃長；修之於國，其德乃豐；修之於天下，其德乃普。故以身觀身，以家觀家，以鄉觀鄉，以國觀國，
		</region>
	</paragraph>
	<paragraph index="10">
		<region typus="comment" subtype="" id="601" explains="600">
彼皆然也。
		</region>
	</paragraph>
	<paragraph index="11">
		<region typus="original" subtype="" id="602" explains="">
以天下觀天下。
		</region>
	</paragraph>
	<paragraph index="12">
		<region typus="comment" subtype="" id="603" explains="602">
以天下百姓心觀天下之道也，天下之道，逆順吉凶，亦皆如人之道也。
		</region>
	</paragraph>
	<paragraph index="13">
		<region typus="original" subtype="" id="604" explains="">
吾何以知天下然哉？以此。
		</region>
	</paragraph>
	<paragraph index="14">
		<region typus="comment" subtype="" id="605" explains="604">
此上之所云也。言吾何以得知天下乎，察己以知之，不求於外也，所謂不出戶以知天下者也。
		</region>
	</paragraph>
</text>
