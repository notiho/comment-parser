<?xml version='1.0' encoding='UTF-8'?>
<text title="老子道德經注下" section="四十二章" juan="1" original_title="道德經">
	<paragraph index="0">
		<region typus="original" subtype="title" id="467" explains="">
老子道德經注下 四十二章
		</region>
	</paragraph>
	<paragraph index="1">
		<region typus="original" subtype="" id="468" explains="">
道生一，一生二，二生三，三生萬物。萬物負陰而抱陽，沖氣以為和。人之所惡，唯孤﹑寡﹑不穀，而王公以為稱。故物或損之而益，或益之而損。
		</region>
	</paragraph>
	<paragraph index="2">
		<region typus="comment" subtype="" id="469" explains="468">
萬物萬形，其歸一也，何由致一，由於無也。由無乃一，一可謂無，已謂之一，豈得無言乎。有言有一，非二如何？有一有二，遂生乎三，從無之有，數盡乎斯，過此以往，非道之流，故萬物之生，吾知其主，雖有萬形，沖氣一焉。百姓有心，異國殊風，而得一者，王侯主焉。以一為主，一何可舍，愈多愈遠，損則近之，損之至盡，乃得其極。既謂之一，猶乃至三，況本不一而道可近乎，損之而益，豈虛言也。
		</region>
	</paragraph>
	<paragraph index="3">
		<region typus="original" subtype="" id="470" explains="">
人之所教，我亦教之。
		</region>
	</paragraph>
	<paragraph index="4">
		<region typus="comment" subtype="" id="471" explains="470">
我之非強使人從之也，而用夫自然，舉其至理，順之必吉，違之必凶。故人相教，違之自取其凶也，亦如我之教人，勿違之也。
		</region>
	</paragraph>
	<paragraph index="5">
		<region typus="original" subtype="" id="472" explains="">
強梁者不得其死，吾將以為教父。
		</region>
	</paragraph>
	<paragraph index="6">
		<region typus="comment" subtype="" id="473" explains="472">
强梁則必不得其死。人相教為强梁，則必如我之教人不當為强梁也。舉其強梁不得其死以教邪。若云順吾教之必吉也，故得其違教之徒，適可以為教父也。
		</region>
	</paragraph>
</text>
