<?xml version='1.0' encoding='UTF-8'?>
<text title="老子道德經注下" section="四十一章" juan="1" original_title="道德經">
	<paragraph index="0">
		<region typus="original" subtype="title" id="436" explains="">
老子道德經注下 四十一章
		</region>
	</paragraph>
	<paragraph index="1">
		<region typus="original" subtype="" id="437" explains="">
上士聞道，勤而行之；
		</region>
	</paragraph>
	<paragraph index="2">
		<region typus="comment" subtype="" id="438" explains="437">
有志也。
		</region>
	</paragraph>
	<paragraph index="3">
		<region typus="original" subtype="" id="439" explains="">
中士聞道，若存若亡；下士聞道，大笑之。不笑不足以為道。故建言有之﹕
		</region>
	</paragraph>
	<paragraph index="4">
		<region typus="comment" subtype="" id="440" explains="439">
建，猶立也。
		</region>
	</paragraph>
	<paragraph index="5">
		<region typus="original" subtype="" id="441" explains="">
明道若昧，
		</region>
	</paragraph>
	<paragraph index="6">
		<region typus="comment" subtype="" id="442" explains="441">
光而不耀。
		</region>
	</paragraph>
	<paragraph index="7">
		<region typus="original" subtype="" id="443" explains="">
進道若退，
		</region>
	</paragraph>
	<paragraph index="8">
		<region typus="comment" subtype="" id="444" explains="443">
後其身而身先，外其身而身存。
		</region>
	</paragraph>
	<paragraph index="9">
		<region typus="original" subtype="" id="445" explains="">
夷道若纇，
		</region>
	</paragraph>
	<paragraph index="10">
		<region typus="comment" subtype="" id="446" explains="445">
纇，㘨也。大夷之道，因物之性，不執平以割物，其平不見，乃更反若纇㘨也。
		</region>
	</paragraph>
	<paragraph index="11">
		<region typus="original" subtype="" id="447" explains="">
上德若谷，
		</region>
	</paragraph>
	<paragraph index="12">
		<region typus="comment" subtype="" id="448" explains="447">
不德其德，無所懷也。
		</region>
	</paragraph>
	<paragraph index="13">
		<region typus="original" subtype="" id="449" explains="">
大白若辱，
		</region>
	</paragraph>
	<paragraph index="14">
		<region typus="comment" subtype="" id="450" explains="449">
知其白，守其黑，大白然後乃得。
		</region>
	</paragraph>
	<paragraph index="15">
		<region typus="original" subtype="" id="451" explains="">
廣德若不足，
		</region>
	</paragraph>
	<paragraph index="16">
		<region typus="comment" subtype="" id="452" explains="451">
廣德不盈，廓然無形，不可滿也。
		</region>
	</paragraph>
	<paragraph index="17">
		<region typus="original" subtype="" id="453" explains="">
建德若偷，
		</region>
	</paragraph>
	<paragraph index="18">
		<region typus="comment" subtype="" id="454" explains="453">
偷，匹也。建德者，因物自然，不立不施，故若偷匹。
		</region>
	</paragraph>
	<paragraph index="19">
		<region typus="original" subtype="" id="455" explains="">
質真若渝，
		</region>
	</paragraph>
	<paragraph index="20">
		<region typus="comment" subtype="" id="456" explains="455">
質真者，不矜其真，故渝。
		</region>
	</paragraph>
	<paragraph index="21">
		<region typus="original" subtype="" id="457" explains="">
大方無隅，
		</region>
	</paragraph>
	<paragraph index="22">
		<region typus="comment" subtype="" id="458" explains="457">
方而不割，故無隅也。
		</region>
	</paragraph>
	<paragraph index="23">
		<region typus="original" subtype="" id="459" explains="">
大器晚成，
		</region>
	</paragraph>
	<paragraph index="24">
		<region typus="comment" subtype="" id="460" explains="459">
大器成天下不持全別，故必晚成也。
		</region>
	</paragraph>
	<paragraph index="25">
		<region typus="original" subtype="" id="461" explains="">
大音希聲，
		</region>
	</paragraph>
	<paragraph index="26">
		<region typus="comment" subtype="" id="462" explains="461">
聽之不聞名曰希，不可得聞之音也。有聲則有分，有分則不宮而商矣，分則不能統眾，故有聲者非大音也。
		</region>
	</paragraph>
	<paragraph index="27">
		<region typus="original" subtype="" id="463" explains="">
大象無形，
		</region>
	</paragraph>
	<paragraph index="28">
		<region typus="comment" subtype="" id="464" explains="463">
有形則有分，有分者不溫則炎，不炎則寒。故象而形者，非大象。
		</region>
	</paragraph>
	<paragraph index="29">
		<region typus="original" subtype="" id="465" explains="">
道隱無名。夫唯道，善貸且成。
		</region>
	</paragraph>
	<paragraph index="30">
		<region typus="comment" subtype="" id="466" explains="465">
凡此諸善，皆是道之所成也。在象則為大象，而大象無形。在音則為大音，而大音希聲。物以之成而不見其成形，故隱而無名也。貸之非唯供其乏而已，一貸之則足以永終其德，故曰善貸也。成之不如機匠之裁，無物而不濟其形，故曰善成。
		</region>
	</paragraph>
</text>
