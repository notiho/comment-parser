<?xml version='1.0' encoding='UTF-8'?>
<text title="爾雅註疏" section="釋詁第一" juan="1" original_title="爾雅">
	<paragraph index="0">
		<region typus="original" subtype="title" id="0" explains="">
爾雅註疏 釋詁第一
		</region>
	</paragraph>
	<paragraph index="1">
		<region typus="comment" subtype="疏_prefix" id="1" explains="">
【疏】
		</region>
		<region typus="comment" subtype="疏_body" id="2" explains="0">
釋曰：釋，解也。詁，古也。古今異言，解之使人知也。《釋言》則《釋詁》之別。故《爾雅‧敘篇》云：《釋詁》、《釋言》，通古今之字，古與今異言也。第，次也。一，數之始也。以其作最在先，故為第一。此篇相承以為周公作，但其文有周公後事，故先儒共疑焉。或曰仲尼、子夏所增足也，或曰當周公時有之，今無者，或在散亡之中。然則《詩》、《書》所有，非周公所釋，乃後人依放故言雅記而為之文，故與之同。郭氏因即援據以成其義。若言「胡不承權輿」及「緇衣之蓆兮」，此秦康、鄭武之詩，在周公之後明矣。其義猶今為文，採摭故事以為辭耳。則此篇所載，悉周公時所有，何足怪也！其諸篇所次，舊無明解，或以為有親必須宮室，宮室既備，事資器用，今謂不然，何則？造物之始，莫先兩儀，而樂器居天地之先，豈天地乃樂器所資乎！蓋以先作者居前，增益者處後，作非一時，故題次無定例也。其篇之名義，逐篇具釋，此不繁言。此書之作，以釋六經之言，而字別為義，無復章句。今而作疏，亦不分科段，所解經文，若其易了，及郭氏未詳者，則闕而不論。其稍難解，則援引經據及諸家之說以證之。郭氏之注，多采經記，若其通見可曉者，則但指篇目而已。而或書名僻異，義旨隱奧者，則具載彼文以袪未寤者耳。
		</region>
	</paragraph>
	<paragraph index="2">
		<region typus="original" subtype="" id="3" explains="">
初、哉、首、基、肈、祖、元、胎、俶、落、權輿，始也。
		</region>
		<region typus="comment" subtype="" id="4" explains="3">
《尚書》曰：「三月哉生魄。」《詩》曰：「令終有俶。」又曰：「俶載南畝。」又曰：「訪予落止。」又曰：「胡不承權輿。」胚胎未成，亦物之始也。其餘皆義之常行者耳。此所以釋古今之異言，通方俗之殊語。　○肈，音兆。俶，昌叔。
		</region>
		<region typus="comment" subtype="" id="7" explains="3,4">
○
		</region>
	</paragraph>
	<paragraph index="3">
		<region typus="comment" subtype="疏_prefix" id="5" explains="">
【疏】「初哉」至「始也」。
		</region>
		<region typus="comment" subtype="疏_body" id="6" explains="3">
○釋曰：皆初始之異名也。初者，《說文》云：從衣從刀，裁衣之始也。哉者，古文作才，《說文》云：「才，草木之初也。」以聲近借為哉始之哉。首者，頭也，首之始也。基者，《說文》云：「牆始築也。」肈者，《說文》作肁，始開也。祖者，宗廟之始也。元者，善之長也。長即始義。胎者，人成形之始也。俶者，動作之始也。落者，木葉隕墜之始也。權輿者，天地之始也。天圓而地方，因名云。此皆造字之本意也。及乎《詩》、《書》雅記所載之言，則不必盡取此理，但事之初始，俱得言焉。他皆倣此。
		</region>
	</paragraph>
	<paragraph index="4">
		<region typus="comment" subtype="注_prefix" id="8" explains="">
【注】「《尚書》」至「殊語」。
		</region>
		<region typus="comment" subtype="注_body" id="9" explains="4">
○釋曰：云「《尚書》曰：「三月哉生魄」者」，《康誥》文。云「《詩》曰：令終有俶」者，《大雅‧既醉》文。「又曰：俶載南畝」者，《周頌‧載芟》文。「又曰：訪予落止」者，《周頌‧訪落》文。「又曰：胡不承權輿」者，《秦風‧權輿》文。云「胚胎未成，亦物之始也」者，《說文》云：「胚，婦孕一月也。胎，婦孕三月也。」然則尚未成形而為形之始，故曰「胚胎未成，亦物之始」，物則形也。云「其餘皆義之常者耳」者，謂初、首、基、祖、元也，通見《詩》、《書》，故曰「義之常行」。云「此所以釋古今之異言，通方俗之殊語」者，楊雄說《方言》云：「皆古今語也，初別國不相往來之言也，今或同。」而舊書雅記、故俗語，不失其方，而後人不知，故為之作釋也。郭彼注云「謂作《釋詁》、《釋言》」是也。
		</region>
	</paragraph>
	<paragraph index="5">
		<region typus="original" subtype="" id="10" explains="">
林、烝、天、帝、皇、王、后、辟、公、侯，君也。
		</region>
		<region typus="comment" subtype="" id="11" explains="10">
《詩》曰：「有壬有林。」又曰：「文王烝哉。」其餘義皆通見《詩》、《書》。　○辟，并亦反。
		</region>
	</paragraph>
	<paragraph index="6">
		<region typus="comment" subtype="疏_prefix" id="12" explains="">
【疏】「林烝」至「君也」。
		</region>
		<region typus="comment" subtype="疏_body" id="13" explains="10">
○釋曰：皆天子諸侯南面之君異稱也。《白虎通》云：君，羣也。羣下之所歸心也。林者，《說文》云：「平地有叢木曰林。」烝者，《左傳》云：「天生烝民，樹之以君，而司牧之。」然則人物之衆，必立君長以司牧之。故以林、烝為君也。天者，《說卦》云：「乾為天．．．．．．為君」，以其俱尊極故也。《大雅》皆謂「君為天」是也。帝、皇者，《白虎通》云：德合天地者稱帝，帝者諦也，象可承也。皇，美也，大也，天之揔美大稱也。時質，故揔稱之。號之為皇，煌煌人莫違也。王者，往也，天下所歸往。《說文》云：「后者，繼體君也。象人之形。施令以告四方。故ㄏ之，從一、口。發號者，君后也。」辟者，法也，為下所法則也。公者，通也，公正無私之意也。侯者，候也，候逆順也。天、帝、皇、王惟謂天子，公、侯惟謂諸侯，餘皆通稱。
		</region>
	</paragraph>
	<paragraph index="7">
		<region typus="comment" subtype="注_prefix" id="14" explains="">
【注】「《詩》曰」至「《詩》、《書》」。
		</region>
		<region typus="comment" subtype="注_body" id="15" explains="11">
○釋曰：云「《詩》曰：有壬有林」者，《小雅‧賓之初筵》文。「又曰：文王烝哉」者，《大雅‧文王有聲》文。云「其餘義皆通見《詩》、《書》」者，謂、天、帝、皇、王、後、辟、公、侯，皆義之常行，故不備引。
		</region>
	</paragraph>
	<paragraph index="8">
		<region typus="original" subtype="" id="16" explains="">
弘、廓、宏、溥、介、純、夏、幠、厖、墳、嘏、丕、弈、洪、誕、戎、駿、假、京、碩、濯、訏、宇、穹、壬、路、淫、甫、景、廢、壯、冢、簡、𠟅、昄、晊、將、業、席，大也。
		</region>
		<region typus="comment" subtype="" id="17" explains="16">
《詩》曰：「我受命溥將。」又曰：「亂如此幠」，「為下國駿厖」，「湯孫奏嘏」，「王公伊濯」，「訏謨定命」，「有壬有林」，「厥聲載路」，「既有淫威」，「廢為殘賊」，「爾土宇昄章」，「緇衣之席兮」。廓落、宇宙、穹隆、至極，亦為大也。𠟅義未聞。《尸子》曰：「此皆大，有十餘名而同一實。」　○無音呼。厖，亡江切。誕音但。訏音吁。𠟅音罩。昄，蒲板切。晊，之日切。
		</region>
		<region typus="comment" subtype="" id="20" explains="16,17">
○
		</region>
	</paragraph>
	<paragraph index="9">
		<region typus="comment" subtype="疏_prefix" id="18" explains="">
【疏】「弘廓」至「大也」。
		</region>
		<region typus="comment" subtype="疏_body" id="19" explains="16">
○釋曰：此皆廣大之異言也。弘者，含容之大也。《周書‧洛誥》云：「武王弘朕恭。」廓者，《方言》云：「張小使大謂之廓。」宏者，《書》曰：「若保宏父。」介者，《方言》云：「東齊海岱之間謂之介。」純者，《魯頌‧閟宮》云：「天錫公純嘏。」夏者，《方言》云：「自關而西秦晉之間，凡物之壯大而愛偉之，謂之夏。」厖者，深之大也。墳、嘏者，《方言》云：「墳，地大也。青、幽之間凡土而高且大者謂之墳。秦晉之間凡物壯大謂之嘏。」丕者，《書》云：「嘉乃丕績。」弈者，《詩‧大雅‧韓弈》云：「弈弈梁山。」洪者，《書‧大誥》云：「延洪惟我幼沖人。」誕者，《大雅‧生民》云：「誕彌厥月。」戎者，《方言》云：「宋魯陳衛之間謂之嘏，或曰戎。」京、碩、濯、訏者，秦晉之間凡人大謂之奘，燕之北鄙、齊楚之郊或曰京，齊宋之間日碩，荊吳楊甌之郊曰濯，中齊西楚之間曰訏，此皆謂大，方俗之殊語也。甫者，《詩‧齊風》云：「無田甫田。」景者，《周頌‧潛》篇云：「以介景福。」壯者，秦晉之間，凡人大謂之奘，或謂之壯。冢者，舍人曰：冢，封之大也。《大雅‧緜》篇云：「乃立冢土。」簡者，《周頌‧執競》云：「降福簡簡。」𠟅者，郭云：「義未聞。」顧氏云：「都角切。」《說文》云：「草大也。」《韓詩》云：「𠟅彼圃田。」將者，《周頌》云：「日就月將。」業者，版之大也。《大雅‧靈臺》云：「虡業維摐。」餘皆見注。
		</region>
	</paragraph>
	<paragraph index="10">
		<region typus="comment" subtype="注_prefix" id="21" explains="">
【注】「《詩》曰」至「一實」。
		</region>
		<region typus="comment" subtype="注_body" id="22" explains="17">
○釋曰：「《詩》云：我受命溥將」者，《商頌‧烈祖》文。「又曰：亂如此無」者，《小雅‧巧言》文。云「下國駿厖」者，《商頌‧長發》文。云「湯孫奏嘏」者，《商頌‧那》篇文。云「王公伊濯」者，《大雅‧文王有聲》文。云「訏謨定命」者，《大雅‧抑》篇文。云「有壬有林」者，《小雅‧賓之初筵》文。云「厥聲載路」者，《大雅‧生民》文。云「既有淫威」者，《周頌‧有客》文。云「廢為殘賊」者，《小雅‧四月》文。云「爾土宇昄章」者，《大雅‧卷阿》文。云「緇衣之席兮」者，《鄭風‧緇衣》文。云「廓落、宇宙、穹隆、至極，亦為大也」者，廓落，大貌。四方上下曰宇。《說文》云：「宙，舟輿所極也。」穹隆，天之形也。郭氏讀至為至，故云「至極」。是廓、宇、穹、晊亦為大也。云「《尸子》曰：此皆大，有十餘名而同一實」者，《漢書‧藝文志》云：「《尸子》二十篇。」注曰：「名佼，魯人，秦相，商君師之。鞅死，佼逃入蜀。」案《尸子‧廣澤篇》云：「墨子貴兼，孔子貴公，皇子貴衷，田子貴均，列子貴虛，料子貴別，囿其學之相非也數世矣，而已弇弇於私也。天、帝、后、皇、辟、公、弘、廓、閎、博、介、純、夏、莫、蒙、贖、昄，皆大也，十有餘名而實一也。若使兼、公、虛、均、衷、平、易、別囿一實也，則無相非也。」以其數字皆訓為大，故引之也。周公作詁，必以始也、君也、大也居先者，始者，無先之稱；君者，至尊之號；大則無所不包。故先言之。一曰：此三者天也，人也，地也。《易‧乾卦》云：「萬物資始。」《坤卦》云：「直方大。」《老子》云：「域中有四大，王居其一焉。」故以此三者為先。乾、坤，相對之物，而以地在人後者，以人居天地之中，且尊尚人君，故進之。自此而下隨便即言，無義例也。
		</region>
	</paragraph>
	<paragraph index="11">
		<region typus="original" subtype="" id="23" explains="">
幠、厖，有也。
		</region>
		<region typus="comment" subtype="" id="24" explains="23">
二者又為有也。《詩》曰：「遂幠大東。」
		</region>
		<region typus="comment" subtype="" id="27" explains="23,24">
○
		</region>
	</paragraph>
	<paragraph index="12">
		<region typus="comment" subtype="疏_prefix" id="25" explains="">
【疏】「幠、厖，有也」。
		</region>
		<region typus="comment" subtype="疏_body" id="26" explains="23">
○釋曰：二者又為有，言大有也。成十六年《左傳》云：「生民敦厖。」言人生聚豐厚，大有也。
		</region>
	</paragraph>
	<paragraph index="13">
		<region typus="comment" subtype="注_prefix" id="28" explains="">
【注】「詩曰：遂幠大東」。
		</region>
		<region typus="comment" subtype="注_body" id="29" explains="24">
○釋曰：《魯頌‧閟宮》文也。案今《詩》本作「遂荒」。此言「遂無」者，所見本異也。或當在齊、魯、韓《詩》。
		</region>
	</paragraph>
	<paragraph index="14">
		<region typus="original" subtype="" id="30" explains="">
迄、臻、極、到、赴、來、弔、艐、格、戾、懷、摧、詹，至也。
		</region>
		<region typus="comment" subtype="" id="31" explains="30">
齊楚之會郊曰懷，宋曰届。《詩》曰「先祖于摧」。又曰「六日不詹」。詹、摧，皆楚語，《方言》云。　○極，紀力切。弔音的。艐音宗。摧，昨雷切。
		</region>
		<region typus="comment" subtype="" id="34" explains="30,31">
○
		</region>
	</paragraph>
	<paragraph index="15">
		<region typus="comment" subtype="疏_prefix" id="32" explains="">
【疏】「迄、臻」至「至也」。
		</region>
		<region typus="comment" subtype="疏_body" id="33" explains="30">
○釋曰：迄者，自古至今也。《大雅‧生民》云：「以迄于今。」臻者，《詩‧邶風‧泉水》云：「遄臻于衛。」言疾至於衛也。極者，窮盡之至也。《樂記》云：「及夫禮樂之極乎天，而蟠乎地。」言禮樂之道，上至於天，下委於地也。到者，自遠而至也。《大雅‧韓弈》云：「靡國不到。」赴者，趨而至也。《雜記》云：「凡赴於君。」來者，自彼至我也。《春秋經》曰：「祭伯來。」言至魯也。弔者，《小雅‧天保》云：「神之弔矣。」艐讀為届。届、格、戾、懷、摧、詹，皆方俗語。
		</region>
	</paragraph>
	<paragraph index="16">
		<region typus="comment" subtype="注_prefix" id="35" explains="">
【注】「齊楚」至「言云」。
		</region>
		<region typus="comment" subtype="注_body" id="36" explains="31">
○釋曰：云「齊楚之會郊曰懷，宋曰届」者，《方言》文。云「《詩》曰：先祖于摧」者，《大雅‧雲漢》書。「又曰：六日不詹」者，《小雅‧采緑》文。云「詹、摧，皆楚語，《方言》云」者，案《方言》云：「徦音駕、𢓜(古格字)、懷、摧、詹、戾、艐(古届字)，至也。邠唐冀兖之間曰徦，或曰𢓜，齊楚之會郊或曰懷。摧、詹、戾，楚語也。艐，宋語也。皆古雅之別語也，今則或同。」是也。
		</region>
	</paragraph>
	<paragraph index="17">
		<region typus="original" subtype="" id="37" explains="">
如、適、之、嫁、徂、逝，往也。
		</region>
		<region typus="comment" subtype="" id="38" explains="37">
《方言》云：「自家而出謂之嫁，猶女出為嫁。」
		</region>
	</paragraph>
	<paragraph index="18">
		<region typus="comment" subtype="疏_prefix" id="39" explains="">
【疏】「如適」至「往也」。
		</region>
		<region typus="comment" subtype="疏_body" id="40" explains="37">
○釋曰：皆謂造於彼也。如者，自我而往也。《春秋》公及大夫朝聘皆曰如。之者，《論語》云：「之一邦。」言又往一國也。適、嫁、徂、逝，皆方俗語。
		</region>
	</paragraph>
	<paragraph index="19">
		<region typus="comment" subtype="注_prefix" id="41" explains="">
【注】「《方言》」至「為嫁」。
		</region>
		<region typus="comment" subtype="注_body" id="42" explains="38">
○釋曰：案《方言》云：「嫁、逝、徂、適，往也。自家而出謂之嫁，猶女而出為嫁也。逝，秦晉語也。徂，齊語也。適，宋魯語也。往，凡語也。」
		</region>
	</paragraph>
	<paragraph index="20">
		<region typus="original" subtype="" id="43" explains="">
賚、貢、錫、畀、予、貺，賜也。
		</region>
		<region typus="comment" subtype="" id="44" explains="43">
皆賜與也。　○畀，必寐切。予，羊汝切。
		</region>
	</paragraph>
	<paragraph index="21">
		<region typus="comment" subtype="疏_prefix" id="45" explains="">
【疏】「賚貢」至「賜也」。
		</region>
		<region typus="comment" subtype="疏_body" id="46" explains="43">
○釋曰：皆謂賜與也。賚者，賜有功善人也。《書‧湯誓》曰：「予其大賚汝。」貢者，下與上也。《左傳》齊桓責楚云：「爾貢包茅不入。」錫者，嘉賜也。《禹貢》云：「禹錫玄圭。」畀者，付與也。《詩‧鄘風‧干旄》云：「何以畀之？」予者，授與也。《小雅‧采菽》云：「天子所予。」貺者，惠賜也。《小雅‧彤弓》云：「中心貺之。」
		</region>
	</paragraph>
	<paragraph index="22">
		<region typus="original" subtype="" id="47" explains="">
儀、若、祥、淑、鮮、省、臧、嘉、令、類、綝、彀、攻、穀、介、徽，善也。
		</region>
		<region typus="comment" subtype="" id="48" explains="47">
《詩》曰：「儀刑文王。」《左傳》曰：「禁禦不若。」《詩》曰：「永錫爾類」，「我車既攻」，「介人維藩」，「大姒嗣徽音」。省、綝、彀，未詳其義。餘皆常語。　○鮮，息淺切。省，先郢切。令，力政切。綝，勑金切。彀，古豆切。
		</region>
	</paragraph>
	<paragraph index="23">
		<region typus="comment" subtype="疏_prefix" id="49" explains="">
【疏】「儀若」至「善也」。
		</region>
		<region typus="comment" subtype="疏_body" id="50" explains="47">
○釋曰：皆謂美善也。儀者，形象之善也。若者，惠順之善也。祥者，李巡曰：「福之善也。」《書‧泰誓》云：「襲于休祥。」淑者，有德之善也。《詩‧曹風‧鳲鳩》云：「淑人君子。」鮮者，清絜之善。《邶風‧新臺》云：「籧篨不鮮。」省、綝、彀，郭氏未詳。臧者，功能之善也。《詩‧齊風》云：「射則臧兮。」嘉者，美之善也。《詩‧大雅‧抑篇》云：「無不柔嘉。」令者，《大雅‧卷阿》云：「令問令望。」類者，昭二十八年《左傳》云：「勤施無私曰類。」攻者，堅緻之善。穀者，養生之善。《詩‧小雅‧小明》云：「式穀以女。」介者，大善也。徽者，美善也。
		</region>
	</paragraph>
	<paragraph index="24">
		<region typus="comment" subtype="注_prefix" id="51" explains="">
【注】「《詩》曰」至「常語」。
		</region>
		<region typus="comment" subtype="注_body" id="52" explains="48">
○釋曰：「《詩》曰：儀刑文王」者，《大雅‧文王》篇文。云「《左傳》曰：禁禦不若」者，《左傳》無全文。案文十八年說四凶云：「投諸四裔，以禦螭魅。」宣三年傳言：「鑄鼎象物，故民入山林，不逢不若。」蓋採合傳文，故云「禁禦不若」也。云「《詩》曰：永錫爾類」者，《大雅‧既醉》文。云「我車既攻」者，《小雅‧車攻》文。云「介人維藩」者，《大雅‧板》篇文。云「大姒嗣徽音」者，《思齊》文。云「餘皆常語」者，謂祥、淑、鮮、臧、嘉、令、穀，書傳多有之，故云「皆常語」。
		</region>
	</paragraph>
	<paragraph index="25">
		<region typus="original" subtype="" id="53" explains="">
舒、業、順，敘也。
		</region>
		<region typus="comment" subtype="" id="54" explains="53">
皆謂次敘。
		</region>
		<region typus="original" subtype="" id="55" explains="">
敘、業、順、敘，緒也。
		</region>
		<region typus="comment" subtype="" id="56" explains="53,54,55">
四者又為端緒。
		</region>
	</paragraph>
	<paragraph index="26">
		<region typus="comment" subtype="疏_prefix" id="57" explains="">
【疏】「舒業」至「緒也」。
		</region>
		<region typus="comment" subtype="疏_body" id="58" explains="53,55">
○釋曰：敘謂次敘。舒者，展舒，徐緩有次也。業者，事有次敘也。順者，不逆，有敘也。舒、業、順、敘四者又為端緒，互相訓也。
		</region>
	</paragraph>
	<paragraph index="27">
		<region typus="original" subtype="" id="59" explains="">
怡、懌、悅、欣、衎、喜、愉、豫、愷、康、甚、般，樂也。
		</region>
		<region typus="comment" subtype="" id="60" explains="59">
皆見《詩》。　○甚，丁含切。般，盤。樂，洛。
		</region>
	</paragraph>
	<paragraph index="28">
		<region typus="comment" subtype="疏_prefix" id="61" explains="">
【疏】「怡懌」至「樂也」。
		</region>
		<region typus="comment" subtype="疏_body" id="62" explains="59">
○釋曰：皆謂喜樂。怡者，和樂也。《小雅‧節南山》云：「既夷既懌。」怡、夷音義同。懌者，悅樂也。《商頌‧那》篇云：「亦不夷懌。」悅者，心樂也。《小雅‧都人士》云：「我心不說。」悅、說音義同。欣者，笑喜之樂也。《大雅‧鳧鷖》云：「旨酒欣欣。」毛傳云：「欣欣然樂也。」衎者，飲食之樂也。《小雅‧南有嘉魚》云：「嘉賓式燕以衎。」喜者，《說文》云：「不言而悅也。」《小雅‧彤弓》云：「中心喜之。」愉者，安閒之樂也。《唐風‧山有樞》云：「他人是愉。」毛傳云：「愉，樂也。」豫者，逸樂也。《小雅‧白駒》云：「逸豫無期。」愷者，康樂也。《小雅‧魚藻》云：「豈樂飲酒。」康者，安樂也。《唐風‧蟋蟀》云：「無以大康。」甚者，樂之久也。《小雅‧鹿鳴》云：「和樂且湛。」又《衛風‧氓》篇云：「無與士耽。」鄭箋云：「耽非禮之樂。」般者，遊樂也，《周頌》篇名也。鄭箋云：「般，樂也。」
		</region>
	</paragraph>
	<paragraph index="29">
		<region typus="comment" subtype="注_prefix" id="63" explains="">
【注】「皆見《詩》」。
		</region>
		<region typus="comment" subtype="注_body" id="64" explains="60">
○釋曰：按郭以《爾雅》之作多為釋《詩》，且《詩》中備有此文，故云「皆見《詩》」。其實六經之中所訓亦爾，但以《詩》、《書》之作，作非一人，故有音義雖同，而字形踳駮者：《詩》文作湛、耽，而此作妉；《詩》文作夷、說、豈(原缺)、槃，而此作怡、悅、愷、般之類。直以異人之作，故不同爾，無義例也。他皆放此。
		</region>
	</paragraph>
	<paragraph index="30">
		<region typus="original" subtype="" id="65" explains="">
悅、懌、愉、釋、賓、協，服也。
		</region>
		<region typus="comment" subtype="" id="66" explains="65">
皆謂喜而服從。
		</region>
	</paragraph>
	<paragraph index="31">
		<region typus="comment" subtype="疏_prefix" id="67" explains="">
【疏】「悅懌」至「服也」。
		</region>
		<region typus="comment" subtype="疏_body" id="68" explains="65">
○釋曰：皆謂喜而服從也。悅、懌、愉者，皆喜樂而服也。釋者，釋去恨怨而服也。賓者，懷德而服也。《旅獒》云：「四夷咸賓。」協者，和合而服也。《左傳》曰：「謀其不協。」
		</region>
	</paragraph>
	<paragraph index="32">
		<region typus="original" subtype="" id="69" explains="">
遹、遵、率、循、由、從，自也。
		</region>
		<region typus="comment" subtype="" id="70" explains="69">
自猶從也。
		</region>
		<region typus="original" subtype="" id="71" explains="">
遹、遵、率，循也。
		</region>
		<region typus="comment" subtype="" id="72" explains="71">
三者又為循行。
		</region>
		<region typus="comment" subtype="" id="73" explains="69,70,71,72">
○遹音聿。
		</region>
	</paragraph>
	<paragraph index="33">
		<region typus="comment" subtype="疏_prefix" id="74" explains="">
【疏】「遹遵」至「循也」。
		</region>
		<region typus="comment" subtype="疏_body" id="75" explains="69,71">
○釋曰：自亦從也，轉互相訓也。遹者，《大雅‧綿》篇云：「聿來胥宇。」遹、聿音義同。遵者，《周南‧汝墳》云：「遵彼汝墳。」率者，《大雅‧綿》篇云：「率西水滸。」循者，《顧命》云：「率循大卞。」由者，《曲禮》：「大夫、士出入君門，由闑右。」從者，《小雅‧何人斯》云：「伊誰雲從。」遹、遵、率三者，又為循行。
		</region>
	</paragraph>
	<paragraph index="34">
		<region typus="original" subtype="" id="76" explains="">
靖、惟、漠、圖、詢、度、咨、諏、究、如、慮、謨、猷、肈、基、訪，謀也。
		</region>
		<region typus="comment" subtype="" id="77" explains="76">
《國語》曰：「詢于八虞，咨于二虢，度于閎夭，謀于南宮，諏于蔡、原，訪于辛、尹。」通謂謀議耳。如、肈所未詳，餘皆見《詩》。　○度，鐸。趣，子須。
		</region>
	</paragraph>
	<paragraph index="35">
		<region typus="comment" subtype="疏_prefix" id="78" explains="">
【疏】「靖惟」至「謀也」。
		</region>
		<region typus="comment" subtype="疏_body" id="79" explains="76">
○釋曰：皆謂謀議也。靖者，安謀也。《小雅‧小旻》云：「靖共爾位。」惟者，思謀也。漠者，舍人曰：心之謀也。《小雅‧小弁》云：「聖人莫之。」漠、莫音義同。圖者，《大雅‧崧高》云：「我圖爾居。」詢、度、咨、諏者，《小雅‧皇皇者華》傳云：「訪問於善為咨。咨事為諏。咨事之難易為謀。咨禮義所宜為度。親慼之謀為詢。」究者，《小雅‧小弁》云：「不舒究之。」慮者，計謀也。謨者，大謀也。《大雅》云：「訏謨定命。」猷者，以道而謀也。《大雅‧文王》云：「厥猷翼翼。」猷、猶音義同。肈者，《大雅‧江漢》云：「肈敏戎公。」基者，君子作事謀始也。訪者，謀政事也。
		</region>
	</paragraph>
	<paragraph index="36">
		<region typus="comment" subtype="注_prefix" id="80" explains="">
【注】「《國語》」至「見《詩》」。
		</region>
		<region typus="comment" subtype="注_body" id="81" explains="77">
○釋曰：云「《國語》曰：詢於八虞，咨於二虢，度於閎夭，謀於南宮，諏於蔡、原，訪於辛、尹」者，是《晉語》胥臣對文公辭，說文王之即位也。韋氏解云：「八虞，周八士，皆在虞官。二虢，文王弟虢仲、虢叔。南宮，南宮括也。蔡，蔡公。原，原公。辛，辛甲。尹，尹逸。皆周大史也。」
		</region>
	</paragraph>
	<paragraph index="37">
		<region typus="original" subtype="" id="82" explains="">
典、彝、法、則、刑、範、矩、庸、恒、律、戛、職、秩，常也。
		</region>
		<region typus="comment" subtype="" id="83" explains="82">
庸、戛、職、秩義見《詩》、《書》，餘皆謂常法耳。　○彝音夷。
		</region>
	</paragraph>
	<paragraph index="38">
		<region typus="comment" subtype="疏_prefix" id="84" explains="">
【疏】「典彝」至「常也」。
		</region>
		<region typus="comment" subtype="疏_body" id="85" explains="82">
○釋曰：皆謂常禮法也。典、刑者，《詩‧大雅‧蕩》篇云：「尚有典刑。」彝者，《洪範》云：「彝倫攸敘。」法、則者，《天官‧冢宰》：「以八灋治官府，以八則治都鄙。」鄭注云：「邦國官府謂之禮法，常所守以為法式也。」「則亦法也。典、法、則所用異，異其名也。」範者，模法之常也。矩者，度方有常也。庸者，《書‧皋陶謨》云：「自我五禮有庸哉！」恒，久之常也。《湯誥》云：「若有恒性。」律者，常法也。戛者，《康誥》云：「不率大戛。」職者，主之常也。秩者，《商頌‧烈祖》云：「有秩斯祜。」
		</region>
	</paragraph>
	<paragraph index="39">
		<region typus="original" subtype="" id="86" explains="">
柯、憲、刑、範、辟、律、矩、則，法也。
		</region>
		<region typus="comment" subtype="" id="87" explains="86">
《詩》曰：「伐柯伐柯，其則不遠。」《論語》曰：「不踰矩。」
		</region>
	</paragraph>
	<paragraph index="40">
		<region typus="comment" subtype="疏_prefix" id="88" explains="">
【疏】「柯憲」至「法也」。
		</region>
		<region typus="comment" subtype="疏_body" id="89" explains="86">
○釋曰：此亦謂常法，轉互相訓。柯者，執以取法也。憲者，《大雅‧桑扈》云：「百辟為憲。」辟，罪法也。刑、範、律、矩、則皆謂常法也。
		</region>
	</paragraph>
	<paragraph index="41">
		<region typus="comment" subtype="注_prefix" id="90" explains="">
【注】「《詩》曰」至「踰矩」。
		</region>
		<region typus="comment" subtype="注_body" id="91" explains="87">
○釋曰：云「《詩》曰：伐柯伐柯，其則不遠」者，《豳風‧伐柯》文。云「《論語》曰：不踰矩」者，《為政》文。
		</region>
	</paragraph>
	<paragraph index="42">
		<region typus="original" subtype="" id="92" explains="">
辜、辟、戾，辠也。
		</region>
		<region typus="comment" subtype="" id="93" explains="92">
皆刑罪。　○辟，婢亦切。辜音孤。辠音罪。
		</region>
	</paragraph>
	<paragraph index="43">
		<region typus="comment" subtype="疏_prefix" id="94" explains="">
【疏】「辜、辟、戾，辠也」。
		</region>
		<region typus="comment" subtype="疏_body" id="95" explains="92">
○釋曰：皆謂刑罪也。辜者，《書‧仲虺之誥》云：「罔不懼于非辜。」辟者，《呂刑》云：「墨辟疑赦。」戾者，《大雅‧抑》篇云：「亦維斯戾。」辠、罪古今字也。《說文》云：「辠，犯法也。從辛，從自。言辠人蹙鼻，苦辛之憂。秦以辠似皇，改為罪。」取非人自投於網。自，古文以為鼻。
		</region>
	</paragraph>
	<paragraph index="44">
		<region typus="original" subtype="" id="96" explains="">
黃髮、齯齒、鮐背、耇、老，壽也。
		</region>
		<region typus="comment" subtype="" id="97" explains="96">
黃髮，髮落更生黃者。齯齒，齒墮更生細者。鮐背，背皮如鮐魚。耇猶耆也。皆壽考之通稱。　○齯音倪。鮐音台。耇音狗。
		</region>
	</paragraph>
	<paragraph index="45">
		<region typus="comment" subtype="疏_prefix" id="98" explains="">
【疏】「黃髮」至「壽也」。
		</region>
		<region typus="comment" subtype="疏_body" id="99" explains="96">
○釋曰：皆壽考之通稱也。黃髮者，舍人曰：黃髮，老人髮白復黃也。郭云：「黃髮，髮落更生黃者。」齯齒者，《說文》云：「齯，老人兒齒也。」郭云：「齒墮更生細者。」《魯頌‧閟宮》云：「既多受祉，黃髮兒齒。」鄭箋云：「兒齒亦壽徵。」鮐背者，舍人曰：老人氣衰，皮膚消瘠，背若鮐魚。郭云：「鮐背，背皮如鮐魚。」劉熙《釋名》云：「九十曰鮐背，背有鮐文。」《大雅‧行葦》云：「黃耇台背。」毛傳云：「台背，大老也。」鄭箋云：「台之言鮐也。大老則背有鮐文。」《方言》云：「秦晉之郊，陳兖之會，謂老曰耇鮐。」耇者，郭云：「耆也。」《方言》云：「燕代北鄙，謂耇為棃。」郭彼注云：「棃，面色似凍棃也。」舍人曰：耇，覯也。血氣精華覯竭，言色赤黑如狗矣。孫炎曰：「耇面如凍棃，色似浮垢，老人壽徵也。」老者，《說文》云：「七十曰老。從人、毛、匕。言須髮變白也。」
		</region>
	</paragraph>
	<paragraph index="46">
		<region typus="original" subtype="" id="100" explains="">
允、孚、亶、展、諶、誠、亮、詢，信也。
		</region>
		<region typus="comment" subtype="" id="101" explains="100">
《方言》曰：「荊吳淮汭之間曰展，燕岱東齊曰諶，宋衛曰詢。」亦皆見《詩》。　○亶，丁簡切。諶，市林切。
		</region>
	</paragraph>
	<paragraph index="47">
		<region typus="comment" subtype="疏_prefix" id="102" explains="">
【疏】「允孚」至「信也」。
		</region>
		<region typus="comment" subtype="疏_body" id="103" explains="100">
○釋曰：皆謂誠實不欺也。
		</region>
	</paragraph>
	<paragraph index="48">
		<region typus="comment" subtype="注_prefix" id="104" explains="">
【注】「《方言》」至「見詩」。
		</region>
		<region typus="comment" subtype="注_body" id="105" explains="101">
○釋曰：案《方言》云：「允、訦(音諶)、恂(音詢)、展、諒(音亮)、穆，信也。齊魯之間曰允，燕岱東齊曰訦，宋衛汝潁之間曰恂，荊吳淮汭之間曰展，西甌毒屋黃石野之間曰穆，衆信曰諒，周南、召南、衛之語也。」云「亦皆見《詩》」者，《鄘風‧定之方中》云：「終然允臧。」《大雅‧文王》云：「萬邦作孚。」《小雅‧祈父》云：「亶不聦。」《鄘風‧君子偕老》云：「展如之人兮。」《大雅‧蕩》篇云：「其命匪諶。」誠者，復言之復也。《鄘‧柏舟》云：「不諒人只。」《鄭風‧溱洧》云：「洵訏且樂。」諶、亮、諒、詢、洵，音義同。
		</region>
	</paragraph>
	<paragraph index="49">
		<region typus="original" subtype="" id="106" explains="">
展、諶、允、慎、亶，誠也。
		</region>
		<region typus="comment" subtype="" id="107" explains="106">
轉相訓也。《詩》曰：「慎爾優遊。」
		</region>
	</paragraph>
	<paragraph index="50">
		<region typus="comment" subtype="疏_prefix" id="108" explains="">
【疏】「展諶」至「誠也」。
		</region>
		<region typus="comment" subtype="疏_body" id="109" explains="106">
○釋曰：皆謂至誠，轉相訓也。
		</region>
	</paragraph>
	<paragraph index="51">
		<region typus="comment" subtype="注_prefix" id="110" explains="">
【注】「《詩》曰：慎爾優遊」。
		</region>
		<region typus="comment" subtype="注_body" id="111" explains="107">
○釋曰：《小雅‧白駒》文。
		</region>
	</paragraph>
	<paragraph index="52">
		<region typus="original" subtype="" id="112" explains="">
謔浪笑敖，戲謔也。
		</region>
		<region typus="comment" subtype="" id="113" explains="112">
謂調戲也。見《詩》。
		</region>
	</paragraph>
	<paragraph index="53">
		<region typus="comment" subtype="疏_prefix" id="114" explains="">
【疏】「謔浪」至「謔也」。
		</region>
		<region typus="comment" subtype="疏_body" id="115" explains="112">
○釋曰：《詩》曰「謔浪笑敖」者，不敬之戲謔也。舍人曰：謔，戲謔也。浪，意明也。笑，心樂也。敖，意舒也。戲笑，邪戲，謔笑之貌。郭云「謂調戲也。見《詩》」者，此《邶風‧終風》文。
		</region>
	</paragraph>
	<paragraph index="54">
		<region typus="original" subtype="" id="116" explains="">
粵、于、爰，曰也。
		</region>
		<region typus="comment" subtype="" id="117" explains="116">
《書》曰：「土爰稼穡。」《詩》曰：「對越在天」，「王于出征」。}}爰、粵，于也。(轉相訓。)　○粵音曰。
		</region>
		<region typus="comment" subtype="" id="120" explains="116,117">
○
		</region>
	</paragraph>
	<paragraph index="55">
		<region typus="comment" subtype="疏_prefix" id="118" explains="">
【疏】「粵于」至「曰也」。
		</region>
		<region typus="comment" subtype="疏_body" id="119" explains="116">
○釋曰：皆謂語辭發端，轉互相訓也。《說文》云：「曰從開口，象氣出於口也。」
		</region>
	</paragraph>
	<paragraph index="56">
		<region typus="comment" subtype="注_prefix" id="121" explains="">
【注】「《書》曰」至「出征」。
		</region>
		<region typus="comment" subtype="注_body" id="122" explains="117">
○釋曰：云「《書》曰：土爰稼穡」者，《周書‧洪範》文。云「詩曰：對越在天」者，《周頌‧清廟》文。云「王于出征」者，《小雅‧六月》文。
		</region>
	</paragraph>
	<paragraph index="57">
		<region typus="original" subtype="" id="123" explains="">
爰、粵、于、那、都、繇，於也。
		</region>
		<region typus="comment" subtype="" id="124" explains="123">
《左傳》曰：「棄甲則那。」那猶今人云那那也。《書》曰：「皋陶曰：都。」繇，辭。于，乎。皆語之韻絶。　○繇音由。於音烏。
		</region>
	</paragraph>
	<paragraph index="58">
		<region typus="comment" subtype="疏_prefix" id="125" explains="">
【疏】「爰粵」至「於也」。
		</region>
		<region typus="comment" subtype="疏_body" id="126" explains="123">
○釋曰：「皆語之韻絶，歎辭也。爰、粵、于三者又為於乎。
		</region>
	</paragraph>
	<paragraph index="59">
		<region typus="comment" subtype="注_prefix" id="127" explains="">
【注】「《左傳》」至「韻絶」。
		</region>
		<region typus="comment" subtype="注_body" id="128" explains="124">
○釋曰：云「《左傳》曰：棄甲則那」者，宣二年華元荅謳者辭也。云「《書》曰：皋陶曰都」者，《虞書‧皋陶謨》文也。云「繇，辭」者，繇卦兆之辭也。云「於乎」者，《周頌‧維天之命》云：「於乎不顯。」是也。
		</region>
	</paragraph>
	<paragraph index="60">
		<region typus="original" subtype="" id="129" explains="">
㪉、郃、盍、翕、仇、偶、妃、匹、會，合也。
		</region>
		<region typus="comment" subtype="" id="130" explains="129">
皆謂對合也。　○㪉音閣。郃，合。盍，胡臘切。妃音配。
		</region>
	</paragraph>
	<paragraph index="61">
		<region typus="comment" subtype="疏_prefix" id="131" explains="">
【疏】「㪉郃」至「合也」。
		</region>
		<region typus="comment" subtype="疏_body" id="132" explains="129">
○釋曰：皆謂對合也。㪉者，《說文》云：「合會也。」郃者，和合也。盍者，衆合也。《易‧豫卦‧九四》云：「勿疑朋盍簪。」翕者，斂合也。《書‧皋陶謨》云：「翕受敷施。」仇者，《左傳》曰：「怨耦曰仇。」偶者，相對合也。《左傳》曰：「大都耦國。」妃者，嘉耦曰妃。匹者，配合也。《大雅‧文王有聲》云：「作豐伊匹。」會者，集合也。《周禮》曰：「時見曰會。
		</region>
	</paragraph>
	<paragraph index="62">
		<region typus="original" subtype="" id="133" explains="">
仇、讐、敵、妃、知、儀，匹也。
		</region>
		<region typus="comment" subtype="" id="134" explains="133">
《詩》云：「君子好仇」，「樂子之無知」，「實維我儀」。《國語》亦云：「丹朱憑身以儀之。」讐猶儔也。《廣雅》云：「讐，輩也。」
		</region>
		<region typus="comment" subtype="" id="137" explains="133,134">
○
		</region>
	</paragraph>
	<paragraph index="63">
		<region typus="comment" subtype="疏_prefix" id="135" explains="">
【疏】「仇讐」至「匹也」。
		</region>
		<region typus="comment" subtype="疏_body" id="136" explains="133">
○釋曰：皆謂匹合也。仇者，孫炎云：「相求之匹。」讐者，儔、侶、輩、類之匹也。敵者，相當之匹也。妃，合耦之匹也。
		</region>
	</paragraph>
	<paragraph index="64">
		<region typus="comment" subtype="注_prefix" id="138" explains="">
【注】「《詩》云」至「輩也」。
		</region>
		<region typus="comment" subtype="注_body" id="139" explains="134">
○釋曰：云「《詩》云：君子好仇」者，《周南‧關雎》文。云「樂子之無知」者，《檜風‧隰有萇楚》文。云「實維我儀」者，《鄘‧柏舟》文也。云「《國語》亦云：丹朱馮身儀之」者，案《周語》惠王十五年，有神降于莘，王問於內史過曰：「今是何神也？」對曰：「昔昭王娶於房，曰房后，實有爽德，協于丹朱，丹朱馮身以儀之，生穆王焉。實臨昭周之子孫而禍福之，夫神一不遠徙遷若。由是觀之，其丹朱乎！」韋氏解云：「馮，依也。儀，匹也。言房后之行有似丹朱，丹朱馮依其身而匹偶之，生穆王焉。」
		</region>
	</paragraph>
	<paragraph index="65">
		<region typus="original" subtype="" id="140" explains="">
妃、合、會，對也。
		</region>
		<region typus="comment" subtype="" id="141" explains="140">
皆相當對。
		</region>
		<region typus="original" subtype="" id="142" explains="">
妃，媲也。
		</region>
		<region typus="comment" subtype="" id="143" explains="142">
相偶媲也。○媲，普計切。
		</region>
	</paragraph>
	<paragraph index="66">
		<region typus="comment" subtype="疏_prefix" id="144" explains="">
【疏】「妃合」至「媲也」。
		</region>
		<region typus="comment" subtype="疏_body" id="145" explains="140,142">
○釋曰：此三者又為當對，妃又為媲，謂相偶媲也。
		</region>
	</paragraph>
	<paragraph index="67">
		<region typus="original" subtype="" id="146" explains="">
紹、胤、嗣、續、纂、緌、績、武、係，繼也。
		</region>
		<region typus="comment" subtype="" id="147" explains="146">
《詩》曰：「下武維周。」緌見《釋水》。餘皆常語。　○纂，子管切。
		</region>
		<region typus="comment" subtype="" id="150" explains="146,147">
○
		</region>
	</paragraph>
	<paragraph index="68">
		<region typus="comment" subtype="疏_prefix" id="148" explains="">
【疏】「紹胤」至「繼也」。
		</region>
		<region typus="comment" subtype="疏_body" id="149" explains="146">
○釋曰：皆聯繼不絶也。紹者，《大雅‧抑》篇云：「弗念厥紹。」胤者，《大雅‧既醉》云：「永錫祚胤。」嗣者，《周頌‧酌》篇云：「載用有嗣。」續者，《小雅‧斯干》云：「似續妣祖。」纂者，《魯頌‧閟宮》云：「纘禹之緒。」緌、武見注。績者，《陳風‧東門之枌》云：「不績其麻。」係者，繫屬之繼。《易》曰：「係小子，失丈夫。」
		</region>
	</paragraph>
	<paragraph index="69">
		<region typus="comment" subtype="注_prefix" id="151" explains="">
【注】「《詩》曰」至「常語」。
		</region>
		<region typus="comment" subtype="注_body" id="152" explains="147">
○釋曰：云「《詩》曰：下武維周」者，《大雅‧下武》文。云「緌見《釋水》」者，彼云：「汎汎楊舟，紼縭維之。紼，繂也。縭，緌也。」是矣。
		</region>
	</paragraph>
	<paragraph index="70">
		<region typus="original" subtype="" id="153" explains="">
忥、謚、溢、蟄、慎、貉、謐、顗、頠、密、寧，静也。
		</region>
		<region typus="comment" subtype="" id="154" explains="153">
忥、顗、頠，未聞其義。餘皆見《詩傳》。　○忥音戲。謚音侍。貉音陌。謐音密。顗音擬。頠，魚毀切。
		</region>
	</paragraph>
	<paragraph index="71">
		<region typus="comment" subtype="疏_prefix" id="155" explains="">
【疏】「忥謚」至「静也」。
		</region>
		<region typus="comment" subtype="疏_body" id="156" explains="153">
○釋曰：皆安静也。謚者，人死將葬，誄列其行而作之也。溢者，盈溢者宜静。《周頌‧維天之命》云：「假以溢我。」蟄者，藏伏静處也。《易》曰：「龍蛇之蟄。」慎者，謹静也。《大雅》云：「淑慎爾止。」貉者，静定也。《大雅‧皇矣》云：「貊其德音。」鄭箋云：「德政應和曰貊。」謐者，《說文》云：「静語也。」密者，《周頌‧昊天有成命》云：「夙夜基命宥密。」寧者，《周頌‧良耜》云：「婦子寧止。」
		</region>
	</paragraph>
	<paragraph index="72">
		<region typus="original" subtype="" id="157" explains="">
隕、磒、湮、下、降、墜、摽、蘦，落也。
		</region>
		<region typus="comment" subtype="" id="158" explains="157">
磒猶隕也。方俗語有輕重耳。湮，沈落也。摽、蘦見《詩》。　○隕，于閔切。磒，于敏切。摽，婢𦕈切。蘦音零。
		</region>
	</paragraph>
	<paragraph index="73">
		<region typus="comment" subtype="疏_prefix" id="159" explains="">
【疏】「隕磒」至「落也」。
		</region>
		<region typus="comment" subtype="疏_body" id="160" explains="157">
○釋曰：皆謂墮落也。隕者，《說文》云：「從高墜也。」《易》曰：「有隕自天。」磒者，石落也。郭云：「磒猶隕也。方俗語有輕重耳。」湮，沈落也。下者，自上而落也。降即下也。《曲禮》謂羽鳥死曰降。墜者，《說文》曰：「從高墮也。」《左傳》曰：「弗敢失墜。」摽者，《召南》云：「摽有梅。」蘦者，《說文》云：「草曰蘦，木曰落。」此對文爾。散而言之，他物之落亦言蘦。《鄘風‧定之方中》云：「靈雨既零。」蘦、零音義同。
		</region>
	</paragraph>
	<paragraph index="74">
		<region typus="original" subtype="" id="161" explains="">
命、令、禧、畛、祈、請、謁、訊、誥，告也。
		</region>
		<region typus="comment" subtype="" id="162" explains="161">
禧未聞。《禮記》曰：「畛於鬼神。」　○令，力政切。畛，稹。告，穀。
		</region>
		<region typus="comment" subtype="" id="165" explains="161,162">
○
		</region>
	</paragraph>
	<paragraph index="75">
		<region typus="comment" subtype="疏_prefix" id="163" explains="">
【疏】「命令」至「告也」。
		</region>
		<region typus="comment" subtype="疏_body" id="164" explains="161">
○釋曰：皆謂告諭也。命者，使告也。《詩‧唐風‧揚之水》云：「我聞有命。」令，發號以告也。《論語》云：「其身正，不令而行。」畛者，致告也。祈者，求告也。《書‧召誥》云：「祈天永命。」請者，言告也。婚禮五曰請期。謁者，告白也。《月令》曰：「謁於天子。」訊者，告問也。《詩》云：「歌以訊之。」誥者，布告也。《書‧大誥》、《洛誥》之類是也。
		</region>
	</paragraph>
	<paragraph index="76">
		<region typus="comment" subtype="注_prefix" id="166" explains="">
【注】「《禮記》曰：畛於鬼神」。
		</region>
		<region typus="comment" subtype="注_body" id="167" explains="162">
○釋曰：下《曲禮》文。
		</region>
	</paragraph>
	<paragraph index="77">
		<region typus="original" subtype="" id="168" explains="">
永、悠、迥、違、遐、逷、闊，遠也。
		</region>
		<region typus="comment" subtype="" id="169" explains="168">
《書》曰：「逷矣西土之人。」　○迥，戶頂切。逷音惕。
		</region>
		<region typus="original" subtype="" id="170" explains="">
永、悠、迥、遠，遐也。
		</region>
		<region typus="comment" subtype="" id="171" explains="168,169,170">
遐亦遠也，轉相訓。
		</region>
		<region typus="comment" subtype="" id="174" explains="168,169,170,171">
○
		</region>
	</paragraph>
	<paragraph index="78">
		<region typus="comment" subtype="疏_prefix" id="172" explains="">
【疏】「永悠迥違」至「遐也」。
		</region>
		<region typus="comment" subtype="疏_body" id="173" explains="168,170">
○釋曰：皆謂遼遠也。永者，長遠也。《周南‧漢廣》云：「江之永矣。」悠者，《小雅‧漸漸之石》云：「山川悠遠。」迥者，《大雅》云：「泂酌彼行潦。」迥、泂音義同。遠者，離遠也。《召南‧殷其雷》云：「何斯違斯。」遐者，《大雅‧旱麓》云：「遐不作人。」逷者，古文逖也。闊者，相疎遠也。《邶風‧擊鼓》云：「于嗟闊兮。」永、悠、迥、遠四者，又遠，遐也；遐亦遠也。轉相訓爾。
		</region>
	</paragraph>
	<paragraph index="79">
		<region typus="comment" subtype="注_prefix" id="175" explains="">
【注】「《書》曰：逷矣西土之人」。
		</region>
		<region typus="comment" subtype="注_body" id="176" explains="169">
○釋曰：《周書‧牧誓》文也。
		</region>
	</paragraph>
	<paragraph index="80">
		<region typus="original" subtype="" id="177" explains="">
虧、壞、圮、垝，毀也。
		</region>
		<region typus="comment" subtype="" id="178" explains="177">
《書》曰：「方命圮族。」《詩》曰：「乘彼垝垣。」虧通語耳。　○壞音怪。圮，房美切。垝音鬼。
		</region>
		<region typus="comment" subtype="" id="181" explains="177,178">
○
		</region>
	</paragraph>
	<paragraph index="81">
		<region typus="comment" subtype="疏_prefix" id="179" explains="">
【疏】「虧壞」至「毀也」。
		</region>
		<region typus="comment" subtype="疏_body" id="180" explains="177">
○釋曰：皆謂毀敗也。虧者，損毀。《祭義》云：「不虧其體。」壞者，人毀也，音怪；一云自毀也，乎怪切。圮者，岸毀也。《書》敘曰：「祖乙圮于耿。」垝，是毀垣也。
		</region>
	</paragraph>
	<paragraph index="82">
		<region typus="comment" subtype="注_prefix" id="182" explains="">
【注】「《書》曰」至「語耳」。
		</region>
		<region typus="comment" subtype="注_body" id="183" explains="178">
○釋曰：云「書曰：方命圮族」者，《堯典》文。孔安國云：「圮，毀；族，類也。言鯀性狠戾，好比方名，命而行事，輒毀敗善類。」云「《詩》曰：乘彼垝垣」者，《衛風‧氓》篇文也。
		</region>
	</paragraph>
	<paragraph index="83">
		<region typus="original" subtype="" id="184" explains="">
矢、雉、引、延、順、薦、劉、繹、尸、旅，陳也。
		</region>
		<region typus="comment" subtype="" id="185" explains="184">
《禮記》曰：「尸，陳也。」雉、順、劉皆未詳。
		</region>
		<region typus="comment" subtype="" id="188" explains="184,185">
○
		</region>
	</paragraph>
	<paragraph index="84">
		<region typus="comment" subtype="疏_prefix" id="186" explains="">
【疏】「矢雉」至「陳也」。
		</region>
		<region typus="comment" subtype="疏_body" id="187" explains="184">
○釋曰：皆謂敷陳也。矢者，《書》敘云：「皋陶矢厥謨。」引者，伸陳也。延，鋪陳也。薦者，饌陳也。繹者，復陳也。《周頌‧賚》篇云：「時周之命於繹思。」尸者，主陳也。旅者，謂布陳也。《大雅‧賓之初筵》云：「殽核維旅。」
		</region>
	</paragraph>
	<paragraph index="85">
		<region typus="comment" subtype="注_prefix" id="189" explains="">
【注】「《禮記》曰：尸，陳也」。
		</region>
		<region typus="comment" subtype="注_body" id="190" explains="185">
○釋曰：《郊特牲》文。
		</region>
	</paragraph>
	<paragraph index="86">
		<region typus="original" subtype="" id="191" explains="">
尸、職，主也。
		</region>
		<region typus="comment" subtype="" id="192" explains="191">
《左傳》曰：「殺老牛，莫之敢尸。」《詩》曰：「誰其尸之。」又曰：「職為亂階。」
		</region>
		<region typus="comment" subtype="" id="195" explains="191,192">
○
		</region>
	</paragraph>
	<paragraph index="87">
		<region typus="comment" subtype="疏_prefix" id="193" explains="">
【疏】「尸、職，主也」。
		</region>
		<region typus="comment" subtype="疏_body" id="194" explains="191">
○釋曰：皆謂為之主宰也。
		</region>
	</paragraph>
	<paragraph index="88">
		<region typus="comment" subtype="注_prefix" id="196" explains="">
【注】「《左傳》」至「亂階」。
		</region>
		<region typus="comment" subtype="注_body" id="197" explains="192">
○釋曰：云「《左傳》曰：殺老牛莫之敢尸」者，成十七年傳云：晉欒書、中行偃遂執公焉。召韓厥，韓厥辭，曰：「昔吾畜於趙氏。孟姬之讒，吾能違兵。古人有言曰：『殺老牛，莫之敢尸。』而況君乎！二三子不能事君，焉用厥也？」是其事。云「《詩》曰：誰其尸之」者，《召南‧采蘋》文。「又曰：職為亂階」者，《小雅‧巧言》文。
		</region>
	</paragraph>
	<paragraph index="89">
		<region typus="original" subtype="" id="198" explains="">
尸，寀也。
		</region>
		<region typus="comment" subtype="" id="199" explains="198">
謂寀也。
		</region>
		<region typus="original" subtype="" id="200" explains="">
寀、寮，官也。
		</region>
		<region typus="comment" subtype="" id="201" explains="198,199,200">
官地為寀，同官為寮。　○寀，七代反。
		</region>
		<region typus="comment" subtype="" id="204" explains="198,199,200,201">
○
		</region>
	</paragraph>
	<paragraph index="90">
		<region typus="comment" subtype="疏_prefix" id="202" explains="">
【疏】「尸寀」至「官也」。
		</region>
		<region typus="comment" subtype="疏_body" id="203" explains="198,200">
○釋曰：寀謂寀地。主事者必有寀地。寀，采也，采取賦稅以供己有。寀地及言同寮者，皆謂居官者也。
		</region>
	</paragraph>
	<paragraph index="91">
		<region typus="comment" subtype="注_prefix" id="205" explains="">
【注】「官地」至「為寮」。
		</region>
		<region typus="comment" subtype="注_body" id="206" explains="201">
○釋曰：云「官地為寀」者，《禮運》云：「大夫有采以處其子孫。」是也。云「同官為寮」者，《左傳》文七年荀林父告先蔑之辭也。
		</region>
	</paragraph>
	<paragraph index="92">
		<region typus="original" subtype="" id="207" explains="">
績、緒、采、業、服、宜、貫、公，事也。
		</region>
		<region typus="comment" subtype="" id="208" explains="207">
《論語》曰：「仍舊貫。」餘皆見《詩》、《書》。
		</region>
		<region typus="comment" subtype="" id="211" explains="207,208">
○
		</region>
	</paragraph>
	<paragraph index="93">
		<region typus="comment" subtype="疏_prefix" id="209" explains="">
【疏】「績緒」至「事也」。
		</region>
		<region typus="comment" subtype="疏_body" id="210" explains="207">
○釋曰：皆事為也。績者，功事也。《商頌》云：「設都于禹之績。」緒者，事業也。《魯頌‧閟宮》云：「纘大王之緒。」采者，《皋陶謨》云：「亮采有邦。」業者，學人所有事。《書‧周官》云：「業廣惟勤。」服者，《周南‧關雎》云：「寤寐思服。」宜者，宜其事也。《大雅‧鳧》云：「公尸來燕來宜。」貫者，《魏風‧碩鼠》云：「三歲貫女。」公者，《周頌‧酌》篇云：「實維爾公允師。」
		</region>
	</paragraph>
	<paragraph index="94">
		<region typus="comment" subtype="注_prefix" id="212" explains="">
【注】「《論語》曰：仍舊貫」。
		</region>
		<region typus="comment" subtype="注_body" id="213" explains="208">
○釋曰：《先進》篇云：「魯人為長府。閔子騫曰：『仍舊貫，如之何？何必改作？』」是也。
		</region>
	</paragraph>
	<paragraph index="95">
		<region typus="original" subtype="" id="214" explains="">
永、羕、引、延、融、駿，長也。
		</region>
		<region typus="comment" subtype="" id="215" explains="214">
宋衛荊吳之間曰融。羕所未詳。　○羕音樣。
		</region>
	</paragraph>
	<paragraph index="96">
		<region typus="comment" subtype="疏_prefix" id="216" explains="">
【疏】「永羕」至「長也」。
		</region>
		<region typus="comment" subtype="疏_body" id="217" explains="214">
○釋曰：《說文》云：「長，久遠也。」《方言》云：「施於衆長謂之永。」引者，《漢書‧律歷志》云：「十丈為引，引者信也。」顏師古曰：「信讀曰伸，言其長。」延者，《方言》云：「延，年長也，凡施於年者謂之延。」又：「宋衛荊吳之間曰融。」駿者，長大也。
		</region>
	</paragraph>
	<paragraph index="97">
		<region typus="original" subtype="" id="218" explains="">
喬、嵩、崇，高也。
		</region>
		<region typus="comment" subtype="" id="219" explains="218">
皆高大貌。《左傳》曰：「師叔，楚之崇也。」
		</region>
		<region typus="original" subtype="" id="220" explains="">
崇，充也。
		</region>
		<region typus="comment" subtype="" id="221" explains="220">
亦為充盛。
		</region>
		<region typus="comment" subtype="" id="224" explains="218,219,220,221">
○
		</region>
	</paragraph>
	<paragraph index="98">
		<region typus="comment" subtype="疏_prefix" id="222" explains="">
【疏】「喬嵩」至「充也」。
		</region>
		<region typus="comment" subtype="疏_body" id="223" explains="218,220">
○釋曰：皆高大貌。喬，《周頌‧般》篇云：「墮山喬嶽。」《釋山》云：「山大而高，崧。」嵩、崧音義同。崇者，高貴也，亦為充盛。《樂記》云：「復綴以崇。」
		</region>
	</paragraph>
	<paragraph index="99">
		<region typus="comment" subtype="注_prefix" id="225" explains="">
【注】「《左傳》曰：師叔，楚之崇也」。
		</region>
		<region typus="comment" subtype="注_body" id="226" explains="219">
○釋曰：宣十二年傳文也。杜注云：「師叔，潘尫，為楚人所崇貴。」
		</region>
	</paragraph>
	<paragraph index="100">
		<region typus="original" subtype="" id="227" explains="">
犯、奢、果、毅、剋、捷、功、肩、堪，勝也。
		</region>
		<region typus="comment" subtype="" id="228" explains="227">
陵犯、誇奢、果毅，皆得勝也。《左傳》曰：「殺敵為果。」肩即尅耳。《書》曰：「西伯堪黎。」　○毅音義。
		</region>
		<region typus="comment" subtype="" id="231" explains="227,228">
○
		</region>
	</paragraph>
	<paragraph index="101">
		<region typus="comment" subtype="疏_prefix" id="229" explains="">
【疏】「犯奢」至「勝也」。
		</region>
		<region typus="comment" subtype="疏_body" id="230" explains="227">
○釋曰：皆謂得勝也。舍人曰：「肩，强之勝也。」孫炎曰：「戡，勝之勝也。」陵犯、誇奢、殺敵為果、致果為毅、尅殺、捷獲、有功、肩尅、堪任，是皆得勝也。
		</region>
	</paragraph>
	<paragraph index="102">
		<region typus="comment" subtype="注_prefix" id="232" explains="">
【注】「《左傳》」至「堪黎」。
		</region>
		<region typus="comment" subtype="注_body" id="233" explains="228">
○釋曰：云「《左傳》曰：殺敵為果」者，宣二年君子辭也。云「《書》曰：西伯堪黎」者，《商頌》篇名也。
		</region>
	</paragraph>
	<paragraph index="103">
		<region typus="original" subtype="" id="234" explains="">
勝、肩、戡、劉、殺，克也。
		</region>
		<region typus="comment" subtype="" id="235" explains="234">
轉相訓耳。《公羊傳》曰：「克之者何？殺之也。」　○戡音堪。
		</region>
		<region typus="comment" subtype="" id="238" explains="234,235">
○
		</region>
	</paragraph>
	<paragraph index="104">
		<region typus="comment" subtype="疏_prefix" id="236" explains="">
【疏】「勝肩」至「克也」。
		</region>
		<region typus="comment" subtype="疏_body" id="237" explains="234">
○釋曰：克亦勝也。《詩‧周頌‧敬之》云：「佛時仔肩。」克也。又為殺也。皆謂得勝而殺之。轉互相訓耳。
		</region>
	</paragraph>
	<paragraph index="105">
		<region typus="comment" subtype="注_prefix" id="239" explains="">
【注】「《公羊》」至「之也」。
		</region>
		<region typus="comment" subtype="注_body" id="240" explains="235">
○釋曰：《公羊》者，在隱元年。經曰：「夏五月，鄭伯克段于鄢。」傳曰：「克之者何？殺之也。」
		</region>
	</paragraph>
	<paragraph index="106">
		<region typus="original" subtype="" id="241" explains="">
劉、獮、斬、刺，殺也。
		</region>
		<region typus="comment" subtype="" id="242" explains="241">
《書》曰：「咸劉厥敵。」秋獵曰獮，應殺氣也。《公羊傳》曰：「刺之者何？殺之也。」　○獮，鮮。刺，次。
		</region>
		<region typus="comment" subtype="" id="245" explains="241,242">
○
		</region>
	</paragraph>
	<paragraph index="107">
		<region typus="comment" subtype="疏_prefix" id="243" explains="">
【疏】「劉獮」至「殺也」。
		</region>
		<region typus="comment" subtype="疏_body" id="244" explains="241">
○釋曰：《說文》云：「殺，戮也。」斬者，文二年《左傳》曰：「狼覃取戈以斬囚。」餘皆具注。
		</region>
	</paragraph>
	<paragraph index="108">
		<region typus="comment" subtype="注_prefix" id="246" explains="">
【注】「《書》曰」至「之也」。
		</region>
		<region typus="comment" subtype="注_body" id="247" explains="242">
○釋曰：「書曰：咸劉厥敵」者，《周書‧君奭》文。云「秋獵為獮」者，《釋天》文。云「應殺氣也」者，言秋氣肅殺，故名「秋獵為獮」。《大司馬》云：「中秋教治兵，遂以獮田」是也。云「《公羊傳》曰：刺之者何？殺之也」者，僖二十七年傳文也。經云：「公子買戍衛，不卒戍，刺之。」故傳云此也。
		</region>
	</paragraph>
	<paragraph index="109">
		<region typus="original" subtype="" id="248" explains="">
亹亹、蠠没、孟、敦、勖、釗、茂、劭、勔，勉也。
		</region>
		<region typus="comment" subtype="" id="249" explains="248">
《詩》曰：「亹亹文王。」蠠没猶黽勉。《書》曰：「茂哉茂哉。」《方言》云：周鄭之間相勸勉為勔釗。孟未聞。　○音尾。蠠音密。釗音招。劭音邵。勔音泯。
		</region>
		<region typus="comment" subtype="" id="252" explains="248,249">
○
		</region>
	</paragraph>
	<paragraph index="110">
		<region typus="comment" subtype="疏_prefix" id="250" explains="">
【疏】「亹亹」至「勉也」。
		</region>
		<region typus="comment" subtype="疏_body" id="251" explains="248">
○釋曰：皆謂勸勉也。敦者，厚相勉也。勖者，《邶風‧燕燕》云：「以勖寡人。」劭者，勉力也。餘皆見注。
		</region>
	</paragraph>
	<paragraph index="111">
		<region typus="comment" subtype="注_prefix" id="253" explains="">
【注】「《詩》曰」至「未聞」。
		</region>
		<region typus="comment" subtype="注_body" id="254" explains="249">
○釋曰：云「《詩》曰：亹亹文王」者，《大雅‧文王》文也。言勉勉乎不倦，文王之勤，用明德也。云「蠠没猶黽勉」者，以其聲相近，方俗語有輕重耳。《邶風‧谷風》云：「黽勉同心。」云「《書》曰：茂哉茂哉」者，《皋陶謨》文也。《書》作懋。茂、懋古今字也。云「《方言》云」以下者，案彼云：「釗、薄，勉也。秦晉曰釗，或曰薄，故其鄙語曰：『薄努猶勉努也。』南楚之外曰薄努。自關而東，周鄭之間曰勔釗，齊魯曰勖茲。」是也。
		</region>
	</paragraph>
	<paragraph index="112">
		<region typus="original" subtype="" id="255" explains="">
騖、務、昏、暋，强也。
		</region>
		<region typus="comment" subtype="" id="256" explains="255">
馳騖事務皆曰勉强。《書》曰：「不昏作勞」，「暋不畏死」。　○騖音務。暋音閔。强，其丈切。
		</region>
		<region typus="comment" subtype="" id="259" explains="255,256">
○
		</region>
	</paragraph>
	<paragraph index="113">
		<region typus="comment" subtype="疏_prefix" id="257" explains="">
【疏】「騖務」至「强也」。
		</region>
		<region typus="comment" subtype="疏_body" id="258" explains="255">
○釋曰：皆謂自勉强也。騖謂馳騖。務謂先務。二者皆以力勉强。孫炎曰：昏，夙夜之强也。
		</region>
	</paragraph>
	<paragraph index="114">
		<region typus="comment" subtype="注_prefix" id="260" explains="">
【注】「《書》曰」至「畏死」。
		</region>
		<region typus="comment" subtype="注_body" id="261" explains="256">
○釋曰：云「《書》曰：不昏作勞」者，《盤庚》文。云「暋不畏死」者，《康誥》文。
		</region>
	</paragraph>
</text>
