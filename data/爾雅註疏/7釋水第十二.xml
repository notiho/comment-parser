<?xml version='1.0' encoding='UTF-8'?>
<text title="爾雅註疏" section="釋水第十二" juan="7" original_title="爾雅">
	<paragraph index="0">
		<region typus="original" subtype="title" id="846" explains="">
爾雅註疏 釋水第十二
		</region>
	</paragraph>
	<paragraph index="1">
		<region typus="comment" subtype="疏_prefix" id="847" explains="">
【疏】「釋水第十二」。
		</region>
		<region typus="comment" subtype="疏_body" id="848" explains="846">
○釋曰：《說文解字》云：「水，準也。北方之行，象眾水並流、中有微陽之氣也。」《白虎通》云：「水之為言淮也。」是平均法則之稱。此篇釋諸水之名，故曰釋水。
		</region>
	</paragraph>
	<paragraph index="2">
		<region typus="original" subtype="" id="849" explains="">
泉一見一否為瀸。
		</region>
		<region typus="comment" subtype="" id="850" explains="849">
（瀸，才有貌。見，現。否，卑美反。瀸，纖。）
		</region>
	</paragraph>
	<paragraph index="3">
		<region typus="comment" subtype="疏_prefix" id="851" explains="">
【疏】「泉一見一否為瀸」。
		</region>
		<region typus="comment" subtype="疏_body" id="852" explains="849">
○釋曰：《說文》云：「泉，水原也。」言此泉其水有時出見、有時不出而竭涸者名瀸。謂瀸微也。故注云：「才有貌。」
		</region>
	</paragraph>
	<paragraph index="4">
		<region typus="original" subtype="" id="853" explains="">
井一有水一無水為瀱汋。
		</region>
		<region typus="comment" subtype="" id="854" explains="853">
（《山海經》曰：「天井夏有水冬無水。」即此類也。○瀱，計。汋，仁捉切。）
		</region>
	</paragraph>
	<paragraph index="5">
		<region typus="comment" subtype="疏_prefix" id="855" explains="">
【疏】「井一有水一無水為瀱汋」。
		</region>
		<region typus="comment" subtype="疏_body" id="856" explains="853">
○釋曰：《說文》云：井，鑿地取水也。《釋名》云：「井，清也，泉之清絜者也。《世本》雲伯益作，亦云黃帝始穿。此言井或一時有水、一時無水者名瀱汋也。
		</region>
	</paragraph>
	<paragraph index="6">
		<region typus="comment" subtype="注_prefix" id="857" explains="">
【注】「山海」至「類也」。
		</region>
		<region typus="comment" subtype="注_body" id="858" explains="854">
○釋曰：案《中山經》云：帝囷山「東南五十里，曰視山，其上多韭。有井焉，名天井，夏有水，冬竭」者是也。《孫子兵法》云：「地陷曰天井。」然則非人為之者曰天井。雲「即此類也」者，以此經但言井，《山海經》言天井，非正相當，故云「類也」。
		</region>
	</paragraph>
	<paragraph index="7">
		<region typus="original" subtype="" id="859" explains="">
濫泉正出。正出，湧出也。
		</region>
		<region typus="comment" subtype="" id="860" explains="859">
（《公羊傳》曰「直出」，直猶正也。）
		</region>
	</paragraph>
	<paragraph index="8">
		<region typus="comment" subtype="疏_prefix" id="861" explains="">
【疏】「濫泉正出。正出，湧出也」。
		</region>
		<region typus="comment" subtype="疏_body" id="862" explains="859">
○釋曰：《詩·大雅· 瞻卬》云：「觱沸檻泉。」故此釋之也。《詩》言「檻泉」者，正直上出之泉也。其水湧出，故更雲「正出，湧出也」。李巡曰：「水泉從下上出曰湧泉。」濫、檻音義同。
		</region>
	</paragraph>
	<paragraph index="9">
		<region typus="comment" subtype="注_prefix" id="863" explains="">
【注】「《公羊》」至「正也」。
		</region>
		<region typus="comment" subtype="注_body" id="864" explains="860">
○釋曰：案，昭五年傳云：「叔弓帥師敗莒師於濆泉。濆泉者何？直泉也。直泉者，湧泉也。」是其事也。郭雲「直出」者，蓋以義言之。彼言直，此言正，其意一也。故云「直猶正也」。
		</region>
	</paragraph>
	<paragraph index="10">
		<region typus="original" subtype="" id="865" explains="">
沃泉縣出。縣出，下出也。
		</region>
		<region typus="comment" subtype="" id="866" explains="865">
（從上溜下。○縣，音玄。）
		</region>
	</paragraph>
	<paragraph index="11">
		<region typus="comment" subtype="疏_prefix" id="867" explains="">
【疏】「沃泉縣出」。【注】「從上溜下」。
		</region>
		<region typus="comment" subtype="疏_body" id="868" explains="865,866">
○釋曰：李巡亦云水泉從上溜下。然則相傳為然也。《曹風》云：「洌彼下泉。」則此沃泉也。
		</region>
	</paragraph>
	<paragraph index="12">
		<region typus="original" subtype="" id="869" explains="">
氿泉穴出。穴出，仄出也。
		</region>
		<region typus="comment" subtype="" id="870" explains="869">
從旁出也。○氿，軌。仄，側。
		</region>
	</paragraph>
	<paragraph index="13">
		<region typus="comment" subtype="疏_prefix" id="871" explains="">
【疏】「氿泉穴出」。【注】「從旁出也」。
		</region>
		<region typus="comment" subtype="疏_body" id="872" explains="869,870">
○釋曰：李巡曰：「水泉從旁出名曰氿。氿，仄出。」是側出曰氿泉也。《大東》雲「有洌氿泉」是也。
		</region>
	</paragraph>
	<paragraph index="14">
		<region typus="original" subtype="" id="873" explains="">
湀闢，流川。
		</region>
		<region typus="comment" subtype="" id="874" explains="873">
通流。○湀，揆。
		</region>
	</paragraph>
	<paragraph index="15">
		<region typus="comment" subtype="疏_prefix" id="875" explains="">
【疏】「湀闢，流川」。【注】「通流」。
		</region>
		<region typus="comment" subtype="疏_body" id="876" explains="873,874">
○釋曰：《說文解字》云：「川，貫穿通流水也。《虞書》曰『濬畎澮距川』，言深畎澮之水會為川也。」《釋名》云：「川，穿也。穿地而流也。」然則湀闢者，則通流大川之別名也。
		</region>
	</paragraph>
	<paragraph index="16">
		<region typus="original" subtype="" id="877" explains="">
過辨，回川。
		</region>
		<region typus="comment" subtype="" id="878" explains="877">
旋流。○過，古禾切。辨，片。
		</region>
	</paragraph>
	<paragraph index="17">
		<region typus="comment" subtype="疏_prefix" id="879" explains="">
【疏】「過辨，回川」。【注】「旋流」。
		</region>
		<region typus="comment" subtype="疏_body" id="880" explains="877,878">
○釋曰：回，旋也。言川水之中有回旋而流者，名過辨。
		</region>
	</paragraph>
	<paragraph index="18">
		<region typus="original" subtype="" id="881" explains="">
灉，反入。
		</region>
		<region typus="comment" subtype="" id="882" explains="881">
即河水決出，復還入者。河之有灉，猶江之有沱。○灉，於用切。
		</region>
	</paragraph>
	<paragraph index="19">
		<region typus="comment" subtype="疏_prefix" id="883" explains="">
【疏】「灉，反入」。
		</region>
		<region typus="comment" subtype="疏_body" id="884" explains="881">
○釋曰：反，復也。謂河水決出而復入河者名灉。即下雲「水自河出為灉」是也。
		</region>
	</paragraph>
	<paragraph index="20">
		<region typus="original" subtype="" id="885" explains="">
沾，沙出
		</region>
		<region typus="comment" subtype="" id="886" explains="885">
今江東呼水中沙堆為沾，音但。
		</region>
	</paragraph>
	<paragraph index="21">
		<region typus="comment" subtype="疏_prefix" id="887" explains="">
【疏】「沾，沙出」。
		</region>
		<region typus="comment" subtype="疏_body" id="888" explains="885">
○釋曰：言沾者是沙堆於水中之名也。故曰沙出。
		</region>
	</paragraph>
	<paragraph index="22">
		<region typus="original" subtype="" id="889" explains="">
汧，出不流。
		</region>
		<region typus="comment" subtype="" id="890" explains="889">
水流潛出，便自停成汙池。○汧，音牽。
		</region>
	</paragraph>
	<paragraph index="23">
		<region typus="comment" subtype="疏_prefix" id="891" explains="">
【疏】「汧，出不流」。
		</region>
		<region typus="comment" subtype="疏_body" id="892" explains="889">
○釋曰：謂水泉潛出停成汙池者名汧。《地理志》云：扶風汧縣，「雍州弦蒲藪。汧出西北，入渭」。以其初出不流，停成弦蒲澤藪，故曰「汧，出不流」也。其終則入渭也。
		</region>
	</paragraph>
	<paragraph index="24">
		<region typus="original" subtype="" id="893" explains="">
歸異出同流，肥。
		</region>
		<region typus="comment" subtype="" id="894" explains="893">
《毛詩》傳曰：「所出同，所歸異為肥。」
		</region>
	</paragraph>
	<paragraph index="25">
		<region typus="comment" subtype="疏_prefix" id="895" explains="">
【疏】「歸異出同流，肥」。
		</region>
		<region typus="comment" subtype="疏_body" id="896" explains="893">
○釋曰：謂小水支分歸入大水則異、其泉源初出則同流者，名肥。即《詩·邶風·泉水》云：「我思肥泉，茲之永歎。」毛傳云：「所出同，所歸異為肥泉。」是也。
		</region>
	</paragraph>
	<paragraph index="26">
		<region typus="original" subtype="" id="897" explains="">
瀵，大出尾下。
		</region>
		<region typus="comment" subtype="" id="898" explains="897">
今河東汾陰縣有水口如車輪許，濆沸湧出，其深無限，名之為瀵。馮翊郃陽縣復有瀵，亦如之。相去數里而夾河，河中陼上又有一瀵，瀵源皆潛相通。在汾陰者，人壅其流以為陂，種稻，呼其本所出處為瀵魁，此是也。尾猶厎也。○瀵，音糞。
		</region>
	</paragraph>
	<paragraph index="27">
		<region typus="comment" subtype="疏_prefix" id="899" explains="">
【疏】「瀵，大出尾下」。
		</region>
		<region typus="comment" subtype="疏_body" id="900" explains="897">
○釋曰：尾猶厎也。言源深大出於厎下者名瀵。瀵猶灑散也。○注「今河」 至「厎也」。○釋曰：河東、馮翊者皆郡名也。雲「河中陼上」者，陼謂水中可居之小者。雲「 人壅其流以為陂種稻」者，澤障曰陂，謂人畜壅此水以為陂澤，而溉稻田也。雲「瀵魁」者，魁，帥也，首也。以其水源，故謂之魁也。
		</region>
	</paragraph>
	<paragraph index="28">
		<region typus="original" subtype="" id="901" explains="">
水醮曰厬。
		</region>
		<region typus="comment" subtype="" id="902" explains="901">
謂水醮盡。○厬，音軌。
		</region>
	</paragraph>
	<paragraph index="29">
		<region typus="comment" subtype="疏_prefix" id="903" explains="">
【疏】「水醮曰厬」。
		</region>
		<region typus="comment" subtype="疏_body" id="904" explains="901">
○釋曰：醮，盡也。凡水之盡皆曰厬。厬，則竭涸之一名也。
		</region>
	</paragraph>
	<paragraph index="30">
		<region typus="original" subtype="" id="905" explains="">
水自河出為灉，
		</region>
		<region typus="comment" subtype="" id="906" explains="905">
《書》曰：「灉沮會同。」
		</region>
		<region typus="original" subtype="" id="907" explains="">
濟為濋，汶為灛，洛為波，漢為潛，
		</region>
		<region typus="comment" subtype="" id="908" explains="907">
《書》曰：「沱潛既道。」○濋，楚。汶，問。灛，闡。沱，陀。
		</region>
		<region typus="original" subtype="" id="909" explains="">
淮為滸，江為沱，
		</region>
		<region typus="comment" subtype="" id="910" explains="909">
《書》曰：「岷山導江，東別為沱。」
		</region>
		<region typus="original" subtype="" id="911" explains="">
濄為洵，潁為沙，汝為濆。
		</region>
		<region typus="comment" subtype="" id="912" explains="911">
《詩》曰：「遵彼汝墳。」皆大水溢出，別為小水之名。○過，烏禾反。潁，餘頃反。濆，墳。
		</region>
	</paragraph>
	<paragraph index="31">
		<region typus="comment" subtype="疏_prefix" id="913" explains="">
【疏】「水自」至「汝為濆」。
		</region>
		<region typus="comment" subtype="疏_body" id="914" explains="905,907,909,911">
○釋曰：此十者皆大水分出，別為小水之名也。○注「 《書》曰：『灉沮會同。』」○釋曰：《禹貢》兗州云：「雷夏既澤，灉沮會同。」孔安國云：「雷夏，澤名。灉、沮二水，會同此澤。」引之證水自河出別名為灉也。○注「《書》曰：『沱潛既道。』」○釋曰：《禹貢》梁州云：「岷、嶓既藝，沱、潛既道。」孔安國云：「岷山、嶓塚，皆山名。沱、潛，發源此州，入荊州。」案《地理志》云：蜀郡有湔道，「岷山在西徼外，江水所出也」。隴西郡西縣，「嶓塚山，西漢水所出」。是二者皆山名也。沱出於江，潛出於漢，二水發源此州，而入荊州。故荊州亦云「沱潛既道」。案，郭氏《音義》云：「沱水自蜀郡都水縣揃山與江別而更流。」又云：「有水從漢中、沔陽南流至梓潼、漢壽，入大穴中通峒山下西南潛出，一名沔水。舊俗雲即《禹貢》潛也。」郭氏此言，並解梁州沱潛也。然則此注言「《書》曰」者，亦指梁州者也。所以荊州亦有沱潛者，蓋以水從江、漢出者，皆曰沱潛。所以荊梁二州皆有也。○注「《書》曰：『岷山導江，東別為沱。』」○釋曰：亦《禹貢》文也。孔安國云：「江東南流，沱東行。」引之證江水溢出名沱也。○注「《詩》曰：『遵彼汝墳。』」○釋曰：此《周南·汝墳》篇文也。毛傳云：「汝，水名也。墳，大防也。」毛意以為伐薪宜於厓岸之上，故以大防解之。郭意以為汝濆所分之處有美地，因謂之濆。且毛傳墳從土，此濆從水，所以異也。
		</region>
	</paragraph>
	<paragraph index="32">
		<region typus="original" subtype="" id="915" explains="">
水決之澤為汧。
		</region>
		<region typus="comment" subtype="" id="916" explains="915">
水決入澤中者亦名為汧。
		</region>
	</paragraph>
	<paragraph index="33">
		<region typus="comment" subtype="疏_prefix" id="917" explains="">
【疏】「水決之澤為汧」。
		</region>
		<region typus="comment" subtype="疏_body" id="918" explains="915">
○釋曰：凡水為人所決陂障為澤者，亦與上「出不流」者同名汧也。
		</region>
	</paragraph>
	<paragraph index="34">
		<region typus="original" subtype="" id="919" explains="">
決復入為汜。
		</region>
		<region typus="comment" subtype="" id="920" explains="919">
水出去復還。
		</region>
	</paragraph>
	<paragraph index="35">
		<region typus="comment" subtype="疏_prefix" id="921" explains="">
【疏】「決復入為汜」。
		</region>
		<region typus="comment" subtype="疏_body" id="922" explains="919">
○釋曰：凡水決之岐流復還本水者名汜。《詩·召南》雲「江有汜」是也。
		</region>
	</paragraph>
	<paragraph index="36">
		<region typus="original" subtype="" id="923" explains="">
「河水清且瀾漪」，大波為瀾，
		</region>
		<region typus="comment" subtype="" id="924" explains="923">
言渙瀾。○瀾，蘭。漪，衣。
		</region>
		<region typus="original" subtype="" id="925" explains="">
小波為淪，
		</region>
		<region typus="comment" subtype="" id="926" explains="925">
言蘊淪。
		</region>
		<region typus="original" subtype="" id="927" explains="">
直波為徑。
		</region>
		<region typus="comment" subtype="" id="928" explains="927">
言徑侹。
		</region>
	</paragraph>
	<paragraph index="37">
		<region typus="comment" subtype="疏_prefix" id="929" explains="">
【疏】「河水」至「為徑」。
		</region>
		<region typus="comment" subtype="疏_body" id="930" explains="923,925,927">
○釋曰：案《詩·魏風·伐檀》篇云：「河水清且漣漪。」又曰：「河水清且直漪。」又曰：「河水清且淪漪。」故此釋之。毛傳云：「風行水成文曰漣。」「直，直波也。」「小風，水成文轉如輪也。」李巡云：「分別水大小曲直之名。」郭氏云：瀾「言渙瀾」，淪「言蘊淪」，徑「言徑侹」。然則瀾、直、淪，論水波之異。漪，皆辭也。案《詩》漣、淪皆言波。名直波，不言徑而言直，又在淪漪前者，取韻故也。瀾、漣雖異而義同。「瀾漪」先舉《詩》文然後釋之，直、淪不舉者，省文，從可知也。
		</region>
	</paragraph>
	<paragraph index="38">
		<region typus="original" subtype="" id="931" explains="">
江有沱，河有灉，汝有濆。
		</region>
		<region typus="comment" subtype="" id="932" explains="931">
此故上水別出耳，所作者重見。
		</region>
		<region typus="original" subtype="" id="933" explains="">
滸，水厓。
		</region>
		<region typus="comment" subtype="" id="934" explains="933">
水邊地。
		</region>
	</paragraph>
	<paragraph index="39">
		<region typus="comment" subtype="疏_prefix" id="935" explains="">
【疏】「滸，水厓」。【注】「水邊地」。
		</region>
		<region typus="comment" subtype="疏_body" id="936" explains="933,934">
○釋曰：謂水邊厓岸之地別名滸。李巡曰：「滸，水邊地名，厓也。」《詩·大雅·江漢》雲「江漢之滸」是也。
		</region>
	</paragraph>
	<paragraph index="40">
		<region typus="original" subtype="" id="937" explains="">
水草交為湄。
		</region>
		<region typus="comment" subtype="" id="938" explains="937">
《詩》曰：「居河之湄。」○湄，音眉。
		</region>
		<region typus="original" subtype="" id="939" explains="">
注「《詩》曰：『居河之湄。』」○釋曰：此《小雅·巧言》之篇文也。以《詩》有此言，故釋之。雲「水草交為湄」，李巡曰：「水中有草木交會曰湄。」今《詩》作麋，音義同。
		</region>
		<region typus="original" subtype="" id="940" explains="">
「濟有深涉，
		</region>
		<region typus="comment" subtype="" id="941" explains="940">
謂濟渡之處。○濟，子細切。
		</region>
		<region typus="original" subtype="" id="942" explains="">
深則厲，淺則揭」。揭者，揭衣也。
		</region>
		<region typus="comment" subtype="" id="943" explains="942">
謂褰裳也。○揭，上二字音憩，下丘竭切。
		</region>
		<region typus="original" subtype="" id="944" explains="">
以衣涉水為厲。
		</region>
		<region typus="comment" subtype="" id="945" explains="944">
衣謂禪。
		</region>
		<region typus="original" subtype="" id="946" explains="">
繇膝以下為揭，繇膝以上為涉，繇帶以上為厲。
		</region>
		<region typus="comment" subtype="" id="947" explains="946">
繇，自也。○繇音由。桑時掌反。
		</region>
	</paragraph>
	<paragraph index="41">
		<region typus="comment" subtype="疏_prefix" id="948" explains="">
【疏】「濟有」至「為厲」。
		</region>
		<region typus="comment" subtype="疏_body" id="949" explains="940,942,944,946">
○釋曰：案《詩·邶風·匏有苦葉》：「濟有深涉，深則厲，淺則揭。」故此先引《詩》文，然後釋之。雲「揭者，揭衣也」。謂度處水淺，惟褰裳可涉者名揭。注雲「謂褰裳也」者，對文言之，則在上曰衣，在下曰裳；散而言之則通。是以此經言「揭衣」，注言「褰裳」。《曲禮》云：「兩手摳衣去齊尺。」衣亦謂裳也。雲「以衣涉水為厲」者，此衣謂褌也。言水深至於褌以上者而涉渡者，名厲。雲「繇膝以下為揭」者，此更釋揭、涉及厲之名。繇與由同，繇，由也。言水淺自膝以下為揭，水差深自膝以上者為涉，水若深至衣帶以上者為厲。注云：「繇，自也」，釋詁文。
		</region>
	</paragraph>
	<paragraph index="42">
		<region typus="original" subtype="" id="950" explains="">
潛行為泳。
		</region>
		<region typus="comment" subtype="" id="951" explains="950">
水厎行也。《晏子春秋》曰：「潛行，逆流百步，順流七里。」
		</region>
	</paragraph>
	<paragraph index="43">
		<region typus="comment" subtype="疏_prefix" id="952" explains="">
【疏】「潛行為泳」。
		</region>
		<region typus="comment" subtype="疏_body" id="953" explains="950">
○釋曰：謂人潛隱水厎而行者，名為泳。《詩·周南·漢廣》云：「漢之廣矣，不可泳思。」是矣。
		</region>
	</paragraph>
	<paragraph index="44">
		<region typus="comment" subtype="注_prefix" id="954" explains="">
【注】「《晏子》」至「七里」。
		</region>
		<region typus="comment" subtype="注_body" id="955" explains="951">
○釋曰：晏子者，名嬰，諡平仲，相齊景公，孔子稱善與人交者也。著書謂之《晏子春秋》。云：景公蓄勇士。公孫接、田開彊、古治子事景公，以勇力搏於虎問。晏子而趨，三子者不起，晏子見公，請去之。公乃使人餽之二桃，令三子計功而食。公孫接曰：「接一搏特猏，再搏乳虎，若接之功，可以食桃，而毌與人同矣。」援桃而起。田開彊曰：「吾杖兵卻三軍者再，若開彊之功，可以食桃，而毌與人同矣。」援桃而起。古冶子曰：「吾嘗從君濟於河，黿銜左驂以入砥柱之中流。當是時也，治少不能遊，潛行，逆流百步，順流九里，得黿而殺之，左操馬尾，右挈黿頭，鶴躍而出。津人皆曰：『河伯也！』治之視之，則大黿之首也。若冶之功，可以食桃，而毌與人同矣。」二子恥功不逮而自殺，古冶子亦自殺。是其所引之文也。以證潛行為泳之事也。但彼作九里，此作七里，蓋傳寫誤或所見本異也。
		</region>
	</paragraph>
	<paragraph index="45">
		<region typus="original" subtype="" id="956" explains="">
「汎汎楊舟，紼縭維之。」紼，{{!|𦆽|〔⿰索率〕}}也。
		</region>
		<region typus="comment" subtype="" id="957" explains="956">
{{!|𦆽|〔⿰索率〕}}，索。○紼，弗。縭，離。{{!|𦆽|〔⿰索率〕}}，律。
		</region>
		<region typus="original" subtype="" id="958" explains="">
縭，緌也。
		</region>
		<region typus="comment" subtype="" id="959" explains="958">
緌，係。○緌，加誰切。
		</region>
	</paragraph>
	<paragraph index="46">
		<region typus="comment" subtype="疏_prefix" id="960" explains="">
【疏】「汎汎」至「緌也」。
		</region>
		<region typus="comment" subtype="疏_body" id="961" explains="956,958">
○釋曰：「汎汎楊舟，紼縭維之。」此《詩·小雅· 采菽》篇文也。雲「紼，!|𦆽|〔⿰索率〕也。縭，緌也」，此釋《詩》紼、縭之義也。李巡云：「!|𦆽|〔⿰索率〕，竹為索，所以維持舟者。」郭云：「緌，係。」孫炎云：「舟止係之於樹木，戾竹為大索。」然則紼訓為!|𦆽|〔⿰索率〕，!|𦆽|〔⿰索率〕是縆。縭訓為緌，緌又為係。正謂舟之止息以縆係而維持之也。
		</region>
	</paragraph>
	<paragraph index="47">
		<region typus="original" subtype="" id="962" explains="">
天子造舟，
		</region>
		<region typus="comment" subtype="" id="963" explains="962">
比船為橋。○造，七到切。
		</region>
		<region typus="original" subtype="" id="964" explains="">
諸侯維舟，
		</region>
		<region typus="comment" subtype="" id="965" explains="964">
維連四船。
		</region>
		<region typus="original" subtype="" id="966" explains="">
大夫方舟，
		</region>
		<region typus="comment" subtype="" id="967" explains="966">
並兩船。
		</region>
		<region typus="original" subtype="" id="968" explains="">
土特舟，
		</region>
		<region typus="comment" subtype="" id="969" explains="968">
單船。
		</region>
		<region typus="original" subtype="" id="970" explains="">
庶人乘泭。
		</region>
		<region typus="comment" subtype="" id="971" explains="970">
並木以渡。泭，音桴。
		</region>
	</paragraph>
	<paragraph index="48">
		<region typus="comment" subtype="疏_prefix" id="972" explains="">
【疏】「天子」至「乘泭」。
		</region>
		<region typus="comment" subtype="疏_body" id="973" explains="962,964,966,968,970">
○釋曰：此釋尊卑橋船之異制也。雲「天子造舟」者，《詩·大雅· 大明》雲「造舟為梁」是也。言「造舟」者，比船於水，加版於上，即今之浮橋。故杜預云：「 造舟為梁，則河橋之謂也。」「維舟」以下，則水上浮而行，但船有多少為差等耳。雲「庶人乘泭」者，《詩·漢廣》云：「江之永矣，不可方思。」毛傳云：「方，泭也。」 《釋言》云：「舫，泭。」郭注云：「水中篺筏。」《論語》曰：「乘桴浮於海。」注云：「桴，編竹木，大曰筏，小曰桴。」是也。桴、泭音義同。
		</region>
	</paragraph>
	<paragraph index="49">
		<region typus="original" subtype="" id="974" explains="">
水注川曰谿，注谿曰穀，注穀曰溝，注溝曰澮，注澮曰瀆。
		</region>
		<region typus="comment" subtype="" id="975" explains="974">
此皆道水轉相灌注所入之處名。○澮，古外切。
		</region>
	</paragraph>
	<paragraph index="50">
		<region typus="comment" subtype="疏_prefix" id="976" explains="">
【疏】「水注」至「曰瀆」。【注】「此皆道水轉相灌注所入之處名」。
		</region>
		<region typus="comment" subtype="疏_body" id="977" explains="974,975">
○釋曰：郭云：「轉相灌注」者，蓋以川瀆皆水之大者也。《虞書》云：「濬畎澮距川。」下雲「 江、河、淮、濟為四瀆」是也。今若言「水注川曰谿」，謂水之注入川者名谿，則注入溝者名澮，溝小如澮豈能容乎？若言「注溝曰澮」，謂注溝水入之名澮，則注川水入之者名谿，杜預云：「谿，亦澗也」，豈能容受川水乎？然則「水注川曰谿」，是澗、谿之水注入於川也。故李巡云：「水出於山入於川曰谿。」「注谿曰穀」，謂山谷中水注入澗谿也。「注穀曰溝」，此以下與上不類，謂山谷中水無澗谿者，注入平地之溝。溝廣深四尺。注云：澮「廣二尋，深二仞」。「注溝曰澮」，謂注溝水入之者名澮。注澮水入之者名瀆。故注雲「轉相灌注」也。
		</region>
	</paragraph>
	<paragraph index="51">
		<region typus="original" subtype="" id="978" explains="">
逆流而上曰溯洄，順流而下曰溯遊。
		</region>
		<region typus="comment" subtype="" id="979" explains="978">
皆見《詩》。○溯，音素。
		</region>
	</paragraph>
	<paragraph index="52">
		<region typus="comment" subtype="疏_prefix" id="980" explains="">
【疏】「逆流」至「溯遊」。【注】「皆見《詩》」。
		</region>
		<region typus="comment" subtype="疏_body" id="981" explains="978,979">
○釋曰：案《詩·秦風·蒹葭》云：「溯洄從之，道阻且長；溯遊從之，宛在水中央。」是也。孫炎曰：「逆渡者，逆流也。順渡者，順流也。」然則逆流順流，皆謂渡水有逆順也。
		</region>
	</paragraph>
	<paragraph index="53">
		<region typus="original" subtype="" id="982" explains="">
正絕流曰亂。
		</region>
		<region typus="comment" subtype="" id="983" explains="982">
直橫渡也。《書》曰：「亂於河。」
		</region>
	</paragraph>
	<paragraph index="54">
		<region typus="comment" subtype="疏_prefix" id="984" explains="">
【疏】「正絕流曰亂」。
		</region>
		<region typus="comment" subtype="疏_body" id="985" explains="982">
○釋曰：正，直也。謂橫絕其流而直渡，名曰亂。○注「《書》曰：『亂於河。』」○釋曰：案《禹貢》梁州云：「入於渭，亂於河。」孔安國云：「越沔而北入渭，浮東渡河而還帝都曰所治。」以帝都在河之東，故直橫渡河，陸行而還帝都也。彼孔氏引此文，故以為證也。
		</region>
	</paragraph>
	<paragraph index="55">
		<region typus="original" subtype="" id="986" explains="">
江、河、淮、濟為四瀆。四瀆者，發源注海者也。
		</region>
	</paragraph>
	<paragraph index="56">
		<region typus="comment" subtype="疏_prefix" id="987" explains="">
【疏】「江河」至「者也」。
		</region>
		<region typus="comment" subtype="疏_body" id="988" explains="986">
○釋曰：案《白虎通》云：「瀆者何？謂瀆。中國恬濁，發源而注海，其功著大，稱瀆也。」案《禹貢》云：「導河積石，至於龍門；南至於華陰，東至於底柱；又東至於孟津，東過洛汭，至於大伾；北過降水，至於大陸；又北，播為九河，同為逆河，入於海。」「岷山導江，東別為沱；又東至於澧，過九江，至於東陵；東迤北，會於彙；東為中江，入於海。導沇水，東流為濟，入於河，溢為榮；東出於陶丘北，又東至於菏；又東北，會於汶；又東北，入於海。導淮自桐柏，東會於泗、沂，東入於海。」是發源注海者也。
		</region>
	</paragraph>
	<paragraph index="57">
		<region typus="original" subtype="" id="989" explains="">
水泉。疏「水泉」。○釋曰：題上事也。下皆仿此。
		</region>
		<region typus="original" subtype="" id="990" explains="">
水中可居者曰洲，小洲曰渚，小渚曰沚，小沚曰坻，人所為為潏。
		</region>
		<region typus="comment" subtype="" id="991" explains="990">
人力所作。○陼，渚。坻，池。潏，述。
		</region>
		<region typus="original" subtype="" id="992" explains="">
水中。
		</region>
	</paragraph>
	<paragraph index="58">
		<region typus="comment" subtype="疏_prefix" id="993" explains="">
【疏】「水中」至「為潏」。
		</region>
		<region typus="comment" subtype="疏_body" id="994" explains="990">
○釋曰：此一段釋水中之地名也。故下題雲「水中」。案，李巡云：「四方皆有水，中央獨可居，但大小異其名耳。若人所作者則名潏。」《周南》云：「在河之洲。」《召南》云：「江有渚。」《采蘩》云：「於沼於沚。」《秦風·蒹葭》云：「宛在水中坻。」是其所出之文也。
		</region>
	</paragraph>
	<paragraph index="59">
		<region typus="original" subtype="" id="995" explains="">
河出昆侖虛，色白。
		</region>
		<region typus="comment" subtype="" id="996" explains="995">
《山海經》曰：「河出昆侖西北隅。」虛，山下基也。
		</region>
		<region typus="original" subtype="" id="997" explains="">
所渠並千七百，一川色黃。
		</region>
		<region typus="comment" subtype="" id="998" explains="997">
潛流地中，汨潄沙壤，所受渠多，眾水溷淆，宜其濁黃。
		</region>
		<region typus="original" subtype="" id="999" explains="">
百里一小曲，千里一曲一直。
		</region>
		<region typus="comment" subtype="" id="1000" explains="999">
《公羊傳》曰：河曲流，河千里一曲一直。
		</region>
		<region typus="original" subtype="" id="1001" explains="">
河曲。
		</region>
	</paragraph>
	<paragraph index="60">
		<region typus="comment" subtype="疏_prefix" id="1002" explains="">
【疏】「河出」至「一直」。
		</region>
		<region typus="comment" subtype="疏_body" id="1003" explains="995,997,999">
○釋曰：此一段釋河源所自及遠近曲直之勢也。故下題雲「河曲」。雲「河出昆侖虛，色白」者，昆侖，山名。虛，山下基也。言河源出於昆侖山下之基，其初纖微，源高激湊，故水色白也。雲「所渠並千七百」者，謂所受之渠，並計凡有一千七百也。雲「一川色黃」者，以其所受渠多，沙壤溷淆，故為一川而水色黃也。雲「百里一小曲，千里一曲一直」者，此河自然之勢也。故謂之「河曲」。○
		</region>
	</paragraph>
	<paragraph index="61">
		<region typus="comment" subtype="注_prefix" id="1004" explains="">
【注】「山海」至「北隅」。
		</region>
		<region typus="comment" subtype="注_body" id="1005" explains="996">
○釋曰：案《海內西經》云：「帝之下都，昆侖之虛，方八百里，高萬仞。」「河水出東北隅，以行其北，西南又入渤海，又出海外，即西北而北，入禹所導積石山。」又《北山經》云：「敦夢山，敦夢水出焉，西注泑澤。出乎昆侖東北隅，實為河源。」郭注云：即「河出昆侖虛」也。今注雲「西北」者，蓋所見本異或傳寫誤。
		</region>
	</paragraph>
	<paragraph index="62">
		<region typus="comment" subtype="注_prefix" id="1006" explains="">
【注】「潛流」至「濁黃」。
		</region>
		<region typus="comment" subtype="注_body" id="1007" explains="998">
○釋曰：雲「潛流地中」者，案《漢書·西域傳》云：「河有兩源：一出蔥嶺，一出于闐。于闐在南山下，其河北流與蔥嶺河合，東注蒲昌海。蒲昌海一名鹽澤者，去玉門陽關三百餘里，廣袤三四百里，其水停居，冬夏不增減，皆以為潛行地下，南出於積石，為中國河。」又《山海經》云：「不周山，東望泑澤，河水之所潛也，其源渾渾泡泡。」郭注云：「河出昆侖，潛行地下至蔥嶺山、于闐國復分流岐出，合而東流注泑澤。又復潛行，南出於積石而為中國河。」泑澤，一名蒲昌海。潛行，渾渾泡泡，水濆湧之貌，是潛流地中也。《說文》云：汨，水流也。溷，濁也。淆，雜亂也。言水流潄其沙壤，所受之渠又多，眾水溷濁雜亂，所以宜其水濁且黃也。
		</region>
	</paragraph>
	<paragraph index="63">
		<region typus="comment" subtype="注_prefix" id="1008" explains="">
【注】「《公羊》」至「一直」。
		</region>
		<region typus="comment" subtype="注_body" id="1009" explains="1000">
○釋曰：此文十二年傳文也。案，彼經云：「晉人、秦人戰於河曲。」傳云：「曷為以水地？河曲疏矣，河千里而一曲也。」言其河曲之地疏闊，故可戰也。引之證河必千里一曲一直之義。然此注以「疏」為「流」，又加「一直」字，誤也。
		</region>
	</paragraph>
	<paragraph index="64">
		<region typus="original" subtype="" id="1010" explains="">
徒駭、
		</region>
		<region typus="comment" subtype="" id="1011" explains="1010">
今在成平縣，義所未聞。駭，諧秸切。
		</region>
		<region typus="original" subtype="" id="1012" explains="">
太史、
		</region>
		<region typus="comment" subtype="" id="1013" explains="1012">
今所在未詳。
		</region>
		<region typus="original" subtype="" id="1014" explains="">
馬頰、
		</region>
		<region typus="comment" subtype="" id="1015" explains="1014">
河勢上廣下狹，狀如馬頰。
		</region>
		<region typus="original" subtype="" id="1016" explains="">
覆鬴、
		</region>
		<region typus="comment" subtype="" id="1017" explains="1016">
水中可居，往往而有，狀如覆釜。○覆，扶服切。鬴，父。
		</region>
		<region typus="original" subtype="" id="1018" explains="">
胡蘇、
		</region>
		<region typus="comment" subtype="" id="1019" explains="1018">
東莞縣今有胡蘇亭，其義未詳。
		</region>
		<region typus="original" subtype="" id="1020" explains="">
簡、
		</region>
		<region typus="comment" subtype="" id="1021" explains="1020">
水道簡易。
		</region>
		<region typus="original" subtype="" id="1022" explains="">
絜、
		</region>
		<region typus="comment" subtype="" id="1023" explains="1022">
水多約絜。
		</region>
		<region typus="original" subtype="" id="1024" explains="">
鉤盤、
		</region>
		<region typus="comment" subtype="" id="1025" explains="1024">
水曲如鉤流盤桓也。
		</region>
		<region typus="original" subtype="" id="1026" explains="">
鬲津。
		</region>
		<region typus="comment" subtype="" id="1027" explains="1026">
水多阨狹，可隔以為津而橫渡。○鬲，革。
		</region>
		<region typus="original" subtype="" id="1028" explains="">
九河。
		</region>
		<region typus="comment" subtype="" id="1029" explains="1028">
從《釋地》已下至九河，皆禹所名也。
		</region>
	</paragraph>
	<paragraph index="65">
		<region typus="comment" subtype="疏_prefix" id="1030" explains="">
【疏】「徒駭」至「鬲津」。
		</region>
		<region typus="comment" subtype="疏_body" id="1031" explains="1010,1012,1014,1016,1018,1020,1022,1024,1026">
○釋曰：案《禹貢》云：「九河既導。」故此釋其名，下即題雲「九河」也。李巡曰：「徒駭者，禹疏九河以徒眾起，故曰徒駭。大史，禹大使徒眾，通其水道，故曰大史。馬頰，河勢上廣下狹，狀如馬頰也。覆釜，水中多渚，往往而處，形如覆釜。胡蘇，其水下流，故曰胡蘇。胡，下也。蘇，流也。簡，大也。河水深而大也。絜，言河水多山石，治之苦絜。絜，苦也。鉤盤，言河水曲如鉤，屈折如盤也。鬲津，河水狹小，可隔以為津也。」孫炎曰：「徒駭，禹疏九河用功雖廣，眾懼不成，故曰徒駭。胡蘇，水流多散胡蘇然。」其餘同李巡。郭云：「徒駭，今在成平。」「東光縣今有胡蘇亭。」馬頰、覆鬴、鬲津之名同李巡。絜，雲水多約絜。鉤盤，水曲如鉤流盤桓也。餘名皆云其義未詳。計禹疏九河，雲復其故道，則名應先有，不宜徒駭、太史因禹立名，此郭氏所以未詳也。或九河雖舊有名，至禹治水更別立名，即此所雲是也。《漢書·溝洫志》：成帝時，河隄都尉許商上書曰：「古記九河之名，有徒駭、胡蘇、鬲津，今見在成平、東光、鬲縣界中。自鬲津以北至徒駭，其間相去二百餘里。」是知九河所在，徒駭最北，鬲津最南。蓋徒駭是河之本道，東出分為八枝也。許商上言三河，下言三縣，則徒駭在成平，胡蘇在東光，鬲津在鬲縣，其餘不復知也。此九河之次，從北而南，既知三河之處，則其餘六者：太史、馬頰、覆釜，在東光之北，成平之南；簡、絜、鉤盤，在東光之南，鬲縣之北也。其河填塞時有故道。鄭玄云：「周時齊桓公塞之同為一河。」今河間弓高以東至平原鬲津，往往有其遺處。《春秋緯寶乾圖》云：「移河為界，在齊呂填閼八流以自廣。」鄭玄蓋據此文為桓公塞之也。言閼八流拓境，則塞其東流八枝，並使歸於徒駭也。此九河之名義也。案，胡蘇在東光，定本注作東筦，「筦」當作「光」，字之誤也。○「從《釋地》已下至九河，皆禹所名也。○釋曰：謂《釋地》已下凡四篇，其中五嶽、四瀆及諸山川、丘陵之名皆禹所製也。然山川等名其來尚矣。治水之後，更復改新。言此名是禹所製，非禹始為名也。
		</region>
	</paragraph>
</text>
